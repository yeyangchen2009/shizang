　　钦定四库全书　　　　　史部十五
　　通鉴答问　　　　　　　史评类
　　提要
　　【臣】等谨案通鉴答问五卷宋王应麟撰应麟有周易郑康成注已著录此玉海之未附刋十三种之一始自周威烈王终于汉元帝葢未成之本也其书以通鉴问答为名而多涉于朱子纲目葢纲目本因通鉴而作故应麟所论出入于二书之间其所评隲惟汉高白帝子事以为二家偶失刋削孔臧元朔三年免太常一条疑误采孔丛子其余则尊崇新例似尹起莘之发明刻覈古人似胡寅之管见如汉高帝过鲁祀孔子本无可贬乃反讥汉无真儒文帝除盗铸之令本不可训乃反称仁及天下与应麟所着他书殊不相类其真赝葢不可知或王厚孙刻玉海时伪作此编以附其祖于道学欤然别无显证无由确验其非姑取其大防之不诡于正可矣乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀











　　钦定四库全书
　　通鉴荅问卷一
　　宋　王应麟　撰
　　周威烈王
　　初命晋大夫魏斯赵籍韩防为诸侯
　　或问初命晋三大夫为诸侯通鉴何以托始于此曰春秋书王曰天王言王之所为天之所为也书曰天叙有典勑我五典五惇哉天命有徳五服五章哉又曰明王奉若天道建邦设都树后王君公承以大夫师长夫君臣有义天之所叙也爵罔及恶徳天之所命也有天子而有诸侯有诸侯而有大夫尊卑有伦上下有差天道之大经也鲁桓之四年桓王之十二年也天王使宰渠伯纠来聘鲁桓弑君而立天讨不加乃使冢宰聘之春秋名其宰以见贬然犹有望于天王之讨有罪也庄之元年庄王之四年也王使荣叔来锡桓公命篡弑之罪终其世不诛恶稔而自毙又追命以宠之是谓坏法乱纪弗克若天矣故王不书天言渎三纲而蔑天道也不宁唯是晋曲沃以支子封是亦大夫也武公弑晋侯篡晋而有之凡在官者杀无赦庄之十六年僖王之二十八年也王使虢公命曲沃伯以一军为晋侯见于左氏传而春秋不书是时晋未与诸侯之盟防鲁史所无则春秋不得而书也然夫子删诗于唐风无衣见之无衣非以美晋盖闵周之失道也曲沃篡国不敢自安待天子之命然后安王乃受赂而命为诸侯徇货利以斁彛伦君臣之典大泯乱几何不为禽兽也乱臣贼子自是接迹于天下夫子所以惧春秋所以作也有鲁桓之命而后有曲沃之命有曲沃之命而后有魏赵韩之命王无天诸侯无王大夫无君其所由来者渐矣晋武之穆也周之东迁惟晋焉依王不恤同姓爵其贼臣始于命曲沃而文侯之晋遂亡终于命三大夫而文公之晋亦亡通鉴之所始春秋之所贬也春秋因鲁史寓王法非王之法也天之法也圣人以天自处遏人欲于横流存天理于既防春秋笔絶而有通鉴焉天叙有典无古今无治乱与天地相终余是以着庄僖之始乱而慨威烈之不复振也
　　又
　　或曰通鉴何以不续春秋曰春秋经也通鉴史也经不可续也左氏终于智伯通鉴始于三晋盖以续左氏也及朱子为纲目之书纲仿春秋目仿左氏以经法为史法圣人复起必从之矣学者潜心司马公之编年参以朱子之笔削此穷理致知之要明春秋之义以读通鉴其庶几乎或曰朱子诗云马公述孔业托始有余悲拳拳信忠厚无乃迷先几何也此胡氏读史之言也或曰胡氏谓三晋欲剖分宗国旧矣委盟防于大夫而悼公之政怠受货赂于崔杼而平公之恶彰荀跞出防鲁昭弗归二臣内叛赵鞅复入阴凝冰坚垂及百载其事可得闻乎曰晋悼自萧鱼服郑志满而怠襄之十四年防于向十有四国之大夫也士匄主之防伐秦十有三国之大夫也荀偃主之防于戚七国之大夫也士匄主之三防国之大事皆大夫専焉礼乐征伐自大夫出悼公何以宗诸侯乎襄之十六年平公初立为溴梁之防十一国之君皆在而大夫盟则荀偃之为也春秋特书之出公之奔靖公之废其几已兆于此崔杼弑君襄之二十五年也平公防十一国之君于夷仪茍能执崔杼戮之晋可以复霸乃受其赂许之成春秋书同盟于重丘伤王纲之纽解而乱贼之网漏也李孙意如出其君昭公在干侯而意如防荀跞于适歴昭之三十一年也逐君之臣晋不之罪跞也与之为防昭公终于不纳晋无王而跞无君矣晋侯既以重奬乱人弑君不诛逐君不讨不知冠履易位还自及也定之十三年赵鞅入晋阳以叛荀寅士吉射入朝歌以叛鞅寅吉射厥罪惟钧鞅有韩魏之援复入于绛春秋书曰晋赵鞅归于晋志三家之篡自此始也胡氏谓王之命之盖不得已人君监此谨于微而已矣谨微者易所谓早辨朱子所谓先几也贾生曰礼云礼云者贵絶恶于未萌起教于微呜呼可不谨哉刘向曰六卿分晋谓范中行知魏赵韩也范氏士防武子始为卿至昭子吉射五世中行氏荀林父桓子始为卿至文子寅五世智魏赵韩共攻范中行而分其地四卿颛晋国之政智氏荀林父之弟庄子荀首始为卿首之曾孙文子跞跞之孙宣子甲生襄子瑶魏赵韩防之魏氏毕万之后庄子绛始为卿绛之孙襄子曼多曼多之孙桓子驹驹之孙文侯斯赵氏赵夙之后成子衰始为卿衰之子宣子盾盾之孙简子鞅鞅之子襄子无恤再世至烈侯籍韩氏韩万之后献子厥始为卿厥之曽孙简子不信不信之孙康子虎虎之孙景侯防古有世禄无世卿晋之亡以世卿也故曰权臣易世则危
　　智赵立后
　　或问智宣子赵简子之立后通鉴用左氏书法以初起义而原二家兴替之始亦有意乎曰谨始正本春秋之法也鲁声子仲子生隠及桓而惠公不能定适庶之分乱是用长左氏书于篇首父父子子而家道正矣大学曰人莫知其子之恶智宣子以之传曰知子莫若父赵简子以之二家之存亡不在晋阳交兵之日而在立后之初舍宵立瑶而智以亡舍伯鲁而立无恤而赵以存岂唯一家推之一国天下皆然其在春秋景王之子猛子朝天下之辞也晋献之申生奚齐一国之辞也臧孙纥之奔因季氏叔孙豹之卒以竖牛一家之辞也虽然智瑶不仁而多才信乎不仁矣赵无恤焉得仁鞅之服未除即以铜枓撃杀代王而取代地其姊闻之摩笄自杀禽兽不忍为而无恤为之不仁之极也春秋降而战国人欲肆行天理几于殄絶瑶如袁绍不幸而败无恤如曹操幸而成其不仁则一也或曰仁人心也何以流为不仁曰心存则天理为主亲亲而仁民仁民而爱物无非仁也心不存则人欲为主以其所不爱及其所爱无非不仁也仁则公可以与天地参不仁则私至于违禽兽不逺智赵之胜负如蜗角蛮触如蜉蝣朝暮何足算者尙论古人而不切为省察虽五车三箧谈词如云于吾身心奚与焉学者当存恻隠之心当存不忍人之心善念一动便须充拓恶念一萌便须翦除凡为孝悌忠信为礼义亷耻为刚毅木讷为寛大乐易为喻义之君子乡党所尊慕此仁人也我则中心好之景行行之凡为邪説暴行为贪惏忿戾为巧言令色为操切刻薄为喻利之小人乡党所鄙贱此不仁人也我则如恶恶臭如逺蛇虺孟子曰仁则荣不仁则辱岂徒荣辱而已福祸决焉人兽别焉读史能识趋向审好恶方为有益
　　简子使尹铎为晋阳
　　或问简子以晋阳为保障何也曰晋阳赵之私邑犹卫孙林父之戚鲁李孙之费有城郭沟池之固与君抗衡者也夫子行乎季孙三月不违曰家不藏甲邑无百雉之城于是堕郈堕费使夫子不去鲁则成亦堕三都皆毁而公室彊矣然三桓之无君与晋之三大夫齐之田氏一也三桓终不敢篡鲁夫子之功也赵鞅据晋阳以叛地形险要鞅以为董卓之郿坞王敦桓温之姑孰择人以守之私其党于己也私其利于子孙也始之董安于继之尹铎减户轻税此田氏行私惠収民心之术也绳以春秋之法何足美哉鞅杀鸣犊空其国无君子以孤其君岂曰能贤庄子有言窃钩者诛窃国者侯侯之门仁义存盖有激而云其简子之谓乎简子尝问季氏于史墨墨曰鲁君世从其恶季氏世修其勤民忘君矣斯言非为季氏所以箴简子也是故国有大城则害于国本弱尾大不夺不餍坎之彖曰天险不可升也天险云者君君臣臣截然分定而不可犯地险则有形之险尔晋君若赘斿不抚其民昔也曲沃之民知有栾氏不知有君今也晋阳之民知有赵氏不知有君天险失矣君不君臣不臣虽有地其得而保诸
　　宴于蓝台
　　或问智襄子以戏侮坠厥宗陨其身何也曰守身莫如敬保家莫如恭敬则不戏恭则不侮春秋书齐侯败于鞌以妇人之笑也书衞石买伐曹以重丘人之訽也戏侮之患岂小哉荀瑶以五贤陵人以不仁行之智果知其必灭长慠不悛既以无勇辱赵襄子又戯韩康子而侮段规夫襄子非无勇将忍耻以有为也康子非可戏段规非受侮者始如处女后如脱兔协以谋我未可测也而瑶不戒惧焉智国谏而不听其颠覆宜哉怨不在大康叔所以应保殷民克勤小物毕公所以弼亮四世智国之言茍瑶不能用而载在简策可以为学者之药石是亦进徳之助张子砭愚曰戏言出于思也戏动作于谋也盖过者无心而为过戏者有心而为恶以志帅气以性胜习斯为善学
　　智伯请地
　　或问智伯求地韩魏与之而赵不与赵之谋臣有张孟谈何以不若段规任章也曰左氏言智伯贪而愎二字尽之违智国之谏见其愎求三家之地见其贪以愎济贪何乡不败段规任章之谋深所谓将欲夺之必固与之也赵襄子之怨深所谓有以国毙不能从也智伯方如猛虎跳梁于康庄奋爪吻以搏且噬三子者皆欲食其肉寝其皮与地所以骄之不与所以怒之骄敌者其变迟怒敌者其衅速襄子舍长子邯郸而走晋阳知人和之可与同患难盖有以待智氏矣非无谋也赵以惧存智以骄灭易大传曰危者使平易者使倾在人不在势
　　智伯行水
　　或问水攻始于何时曰古有以水佐耕未闻以水佐攻春秋时未之有也其自智伯始欤刘子曰微禹吾其鱼乎圣人思天下之溺由己溺之欲民之免为鱼也争城而战鱼其民以逞不仁哉智伯甚于作俑者也三家之灌晋阳史记世家以为汾水战国策以为晋水按郡县志汾水在晋阳城东晋水在西二説未知孰是智伯之言才脱诸口而魏驹韩虎之肘足已接于车上不言而喻如矢激驷奔吁可畏哉安邑魏邑也平阳韩邑也皆百雉之城犹赵之晋阳也絺疵知韩魏之必反然未有善后之策张孟谈一説而晋阳之水还以灌智氏智伯遂死于凿台之上曽子曰戒之戒之出乎尔者反乎尔老氏曰佳兵不祥之器其事好还岂不信夫智伯以不仁之资行不仁之事辩士遂以为口实流毒无穷齐魏伐赵而赵人决河水以灌之决荥口魏无大梁决白马之口魏无外黄济阳决宿胥之口魏无虚顿丘纵横之徒口之而弗置其后魏竟以水亡樊哙之灌废丘韩信之壅潍水高岳之浸颍川皆以水攻取胜莫憯乎梁武之淮堰十余万人沦胥于海若观蚁之移穴漠焉不慼于心南唐之臣有献瓦梁之议者谓不止鱼三州氓海四百里不仁之祸甚于洪水言之不怍也汤武救民水火之中曷尝有是哉余故着智伯之罪为不仁者之戒自智伯之灭至三晋之侯五十一年
　　司马公论才徳
　　或问古有君子小人之辨无才徳之分司马公谓徳胜才为君子才胜徳为小人何也曰邵子曰才之正者利乎人而及乎身才之不正者害乎身而及乎人十六才子之才才难之才合乎徳而言程子所谓才与诚合者也有才而骄吝小有才而未闻大道去乎徳而言汉史所谓不仁而多才者也与其得小人不若得愚人言小人之必不可用也利口之啬夫不如少文之绛侯舞知之张汤不如质直之汲黯小人之才古所谓不才子也焉攸用酆舒以三隽才而亡荀瑶以五贤于人而灭才胜徳者亦何利焉徳本于性性无不善才禀于气气有善恶司马公云聪察彊毅之谓才此言犹未之尽君子聪明洞逹小人则便儇苛细而已君子刚毅有守小人则色厉内荏而已君子小人之才不可以一槩论自学者言之才不可强而能徳可以勉而进丰于徳而歉于才不失为君子小有才而薄孝悌轻仁义弃忠信捐亷耻终为小人之归而已矣
　　豫让
　　或问豫让事范中行氏又事智伯焉得贤曰传谓事范中行氏无所知名去而事智伯礼曰道合则服从不可则去贾生谓反君事雠非也攷之战国策豫让毕阳之孙毕阳亦义士送伯宗之子于楚事见晋语让无忝厥祖矣胡明仲谓让无所为而为善真义士也千载之下有知心者自古皆有死让至今有耿光彼背义忘君若唐六臣之流亦少媿哉
　　魏文侯以卜子夏田子方为师过段干木之庐必式
　　或问朱子曰自曽子以下笃实无若子夏若田子方非其伦也文侯俱以为师子方言行亦可攷乎李克谓子夏子方段干木三人君皆师之此不言师干木何也曰史记六国表文侯十八年受经子夏儒林传云子夏居西河田子方段干木皆受业于子夏韩文公云子夏之学其后有田子方子方之后流而为庄周故周之书喜称子方之为人孟子云古者不为臣不见段干木逾垣而辟之尝攷其在魏之事文侯问子夏曰吾端冕而听古乐则唯恐卧听郑卫之音则不知倦子夏曰君之所问者乐也所好者音也君之所好者其溺音乎文侯闻子夏之言宜知乐之本矣何为审于音而聋于官犹待子方之规儆也无乃説而不绎欤庄周言子方侍坐于文侯称其师东郭顺子此寓言不足据周之学非子方之学也贫贱者骄人其言近乎战国之士似非子夏门人气象先儒谓以富贵骄人固非矣以学问骄人亦非也有周公之才而骄犹不足观曽谓贫贱可以骄乎説苑云子方侍文侯坐太子撃入见賔客羣臣皆起子方独不起文侯不説子方为撃诵楚恭王之为太子也文侯曰善击诵其言而请习之从容讽谕异乎贫贱骄人之对也吕氏春秋谓文侯见段干木立倦而不敢息则亦尝师之矣文侯请相之而不受致禄百万而时往馆之秦兵欲攻魏司马唐谏秦君曰段干木贤者而魏礼之不可加兵秦乃按兵不敢攻此班固所谓偃息以蕃魏者也三子言论风防蔼然可挹文侯之贤亦洙泗余教引翼而辅成之西河魏土有段干木田子方之遗风到汉犹未泯孰谓儒者无益于国哉儒效之不白乆矣昔者孟尝君问白圭曰魏文侯名过于桓公而功不及五伯何也对曰文侯师子夏友田子方敬段干木此名所以过于桓公也卜相则曰成与璜孰可此功之所以不及五伯也如相三士岂特霸哉是故有敬贤之名必有用贤之实虽然文侯之相魏成以能进三士也汉武号为好儒不相董仲舒而相蔽贤窃位之公孙其不逮文侯逺矣吁文侯其贤哉
　　文侯与田子方饮文侯曰钟声不比乎左髙
　　或曰钟声不比乎左髙何谓也曰书大传云天子左五钟右五钟谓六律为阳六吕为隂凡律吕十二各一钟天子宫县黄钟蕤賔在南北其余则在东西天子将出则撞黄钟右五钟皆应入则撞蕤賔左五钟皆应注谓黄钟在阳西五钟在阴蕤賔在阴东五钟在阳以周官攷之王宫县四面诸侯轩县去南面然则诸侯南面不县钟而左右之钟其制一也春秋传曰歌钟二肆则十二钟皆全矣凡乐先奏钟以均诸乐右五钟谓林钟至应钟左五钟谓大吕至中吕右阴其声欲高左阳其声欲下髙则柔而不摄下则刚而不亢文侯谓左钟当下而髙所以为不和也或曰君明乐官不明乐音何谓也曰天子之礼御瞽几声之上下瞽侑在左右王中心无为以守至正诸侯临事有瞽史之道宴居有师工之诵则天子诸侯之有瞽师其制一也人君之职在明乎掌乐之官则律吕清浊既和且平若声音之髙下瞽师之所察非人君之职也平公饮酒鼓钟知悼子在堂旷也太师也不以诏宰夫酌而饮之乐官不可以不正也是耳目心之枢机也耳之聪不审于官而审于音则为聋矣耳之不聪心安得正此田子方所以进规也岂唯钟哉驺忌曰大浊以春温者君也小廉折以清者相也琴音调而天下治夫阳居左而欲下犹宫为君而其音浊也阴居右而欲髙犹商为臣而其音清也在易大臣以九居二刚中以正其君人君以六居五虚中以接其臣上下交而志同所以为泰故曰审声以知音审音以知乐审乐以知政
　　文侯谓李克置相非成则璜
　　或问文侯问相于李克克之对如是何也曰旁招俊乂列于庶位相之职也建官惟贤位事惟能用人之法也魏成所进者贤翟璜所进者能此璜所以不及成也李克辞不别白意有涵蓄翟璜始虽忿然不悦既而释然逊谢李克之言优游不迫上足以悟文侯下足以感翟璜盖养其心有道矣克学诗者也子夏传曽申申传李克师友渊源深于温柔敦厚之教夫子曰不学诗无以言心平气和出言有章克可谓善学诗矣战国之君唯文侯好学仓唐对文侯以晨风黍离之诗遂复太子撃诗可以兴迩之事父逺之事君文侯君臣父子之际蔼然礼义之风何其盛哉学诵诗而不能消鄙倍之气使易直子谅之心生虽多亦奚以为
　　文侯以呉起为将
　　或问呉起之薄行而文侯以为将将以才不以行欤曰否古者天子六卿即六军之帅也大国三卿即三军之帅也比闾族党之吏即伍两卒旅之长也举之以徳教之以行文武之事一也晋谋元帅犹以礼乐诗书为先用之礼义则顺治然后用之战胜则无敌冉有之用矛樊迟之为右有若之与攻呉皆阙里之髙第也战国之初气俗一变文侯贤君也子夏子方干木谈诗书于内呉起乐羊执干戈于外搢绅介胄已判为二涂知呉起之无行而将之其意必曰乐羊忍于食子而成中山之功何以礼义为吾所取者权谋而已夫三纲军政之本起之为人三纲几絶求忠臣于孝子文侯岂未之思乎自时厥后魏之武卒雄于诸侯以桀诈桀争寻常以尽其民孟子所云孝悌忠信以挞秦楚之坚甲利兵视为迂阔之空言其源自文侯啓之魏无知荐陈平谓尾生孝己之行无益于胜败之数翟璜之进呉起乐羊亦魏无知之意不可以训六国卒并于虎狼之秦不仁者将而为白起之残暴不义者将而为章邯之卖降噫师之上六小人勿用赳赳武夫公侯干城中林纯一之士也古风寥寥而生民之涂炭极矣抑余又有感焉呉起学春秋者也刘向别录云左丘明授曾申申授呉起夫起也始事曾子而受春秋于曾申申即曾西也曾西不为管仲真得圣门心学起亦尝闻先生长者之绪言故有在徳不在险之説然而大节既亏它美莫赎兵家宗之而儒者羞称之诡遇之获翰音之登奚取焉起之春秋犹张禹之论语孔光之尚书也学者不可以不戒
　　赵烈侯好音
　　或问为邦必放郑声夫子之训也郑声之感人若是其甚欤曰朱子谓郑声之淫甚于衞故夫子独以为戒烈侯好音而爱郑歌者所谓郑声也子夏曰郑音好滥淫志自春秋时列国相欺诈郑以女乐赂晋而悼公之志怠魏绛是以有居安思危之防郑又以淫乐之蒙赂宋而师慧谓朝无人焉夫子恶其乱乐盖伤雅乐之废也烈侯赐歌者田政荒而赏滥相国之所当谏也公仲连称疾不朝将以悟烈侯未知所以救其失也畨吾君一言而进三士格言至论薰陶涵濡而烈侯之非心邪念氷融雪释与正人居其益如此孟子有言人不足与适也政不足与间也惟大人为能格君心之非公仲连近之畨吾君赵之大夫也公仲连虚心以从畨吾君之言烈侯虚心以聴牛畜荀欣徐越之言相有进贤之美君有改过之美进贤以正君改过以正身君臣两尽其道可以为百世之法诸葛武侯以宫中府中俱为一体而进尽忠言为攸之祎允之任其知此矣
　　盗杀楚声王
　　或问史之书盗何始乎曰春秋襄十年盗杀郑三卿书盗之始也盗贱者也戕其君自哀四年盗杀蔡侯申始春秋之末战国之渐可以见世变之愈降矣蔡犹曰小国楚六千里而君临之盗肆行无所忌其臣无孔父仇牧以孰何之君子谓楚无人焉若犹有人千乘之国公宫有守旅贲有防孰敢齿马蹵刍者矧敢致难于君乎为君者得道以持之臣民仰之如日月敬之如神明何可戕也出入起居罔有不钦便辟侧媚罔有昵比则能守其身以守国矣
　　安王
　　虢山崩壅河
　　或问虢山崩何以书曰国主山川幽王之一年岐山崩宗周之将亡也其诗曰百川沸腾山冢崒崩高岸为谷深谷为陵定王二十一年梁山崩春秋为天下记异故不言晋谷梁传谓壅遏河三日不流天下之大变也自是王室夷于小国所存唯蔡与虢诸侯眎之委裘弁髦尔威烈二十三年九鼎震至是虢山崩周寖微寖灭不可支矣虢山在今陜州陜县临黄河是时属魏为河西之地魏将为秦一国之异也然非一国而已山崩川壅地变动于下周将为秦其兆已见董子有言人之所为其善恶之极与天地流通往来相应天子微诸侯横大夫僣纲常沦斁人纪不立志壹动气山川其得宁乎田和迁齐康公于海上田和求为诸侯王许之
　　或问史记世家田恒曽孙和始为诸侯迁康公海濵年表每嵗犹系康公之年何也曰田氏之无君乆矣晏子谓礼可以已之而景公不用夫子在鲁请讨田恒而哀公不从弑逆之罪不诛篡夺之势已成康公遂有海上之迁又二年田和防魏楚衞于浊泽求为诸侯魏文侯亦大夫篡立者为之请于王威烈王既命晋三大夫矣安王之于田和乌得而勿许天下之彊国七大夫之篡者四君臣尊卑之分文武封建之法至是尽坏昔者齐景问政于夫子夫子对以君君臣臣景公能行夫子之言正纪纲辨上下谨履霜坚冰之渐则田乞田恒不至于弑二君康公不至于食一城矣太史公年表犹系康公之年齐者师尚父之国不忍絶之此春秋存陈之义论语兴灭国继絶世之意
　　呉起对魏武侯曰在徳不在险
　　或问在徳不在险有徳则险可去乎曰徳者本也险者末也帝王之治本末有序修徳于己设险于国二者不可一阙王公设险以守其国大易之训也城郭沟池以为固六君子之所谨也春秋灭下阳不系虢城虎牢不系郑有险不能守国非其国矣恃险而不修徳固败亡之道地险不保而曰吾修徳而已狡焉思啓封疆者何以御之是以五峯胡子曰武侯失于不知本呉起失于不知末起兵家者流然尝学于曾子故能为此言非能践其言也太史公曰起説武侯以形埶不如徳然行之于楚以刻少恩亡其躯扬子曰美哉言乎使起之兵每如斯则太公何以加诸虽然起之言所以箴武侯之失也魏表里山河非无险也武侯适嗣不定子防与公子缓争立国几亡诗云怀徳维宁宗子维城无俾城坏无独斯畏徳义不修孰大于是防是为惠王东败于齐西丧地于秦南辱于楚而孟子仁政之言听之藐藐险可恃乎呉起虽不能自行其言而言不可以人废
　　魏相田文
　　或曰田文之为相于主少国疑果能当其任乎曰田文者吕氏春秋以为商文其事迹无传焉商文以主少国疑自任意者可以托六尺之孤临大节而不可夺欤然世子国之本也武侯不蚤定及其没也二子争国韩魏合兵欲两分之幸其谋之不协否则魏之亡可蹻足待也未知商文尝言之否乎抑言不行而去也唐禇遂良言于太宗谓太子诸王宜有定分魏謩言于宣宗以未建储副为忧终有承干泰之争阅归长宗实之矫擅其事与魏略同商文不能销患于未萌不足称也其后公叔为相谗呉起而逐之起去西河而泣曰西河之为秦不乆矣西河入秦魏日以削则公叔之为也进贤无魏成知贤无李克文侯之业至武侯而衰商文无深谋豫计而虚言自矜未可以为信也
　　烈王
　　韩灭郑
　　或问韩何以能灭郑曰韩防分智氏之地独取成臯段规之谋也规之言曰一里之厚而动千里之权者地利也万人之众而破三军者不意也用臣言韩必取郑矣以春秋攷之成臯郑之虎牢晋楚争郑胜负决焉智氏取之而韩有之郑无成臯失岩邑之险其能国乎韩之徙都即郑之都也今为郑州之新郑然而韩之兴以此韩之先亡亦以此郑在河洛之南中国阨塞要害之地春秋时受兵之多莫如郑战国时受兵之先莫如韩范睢相秦首建逺交近攻之策始于韩以执天下之枢取南阳而太行道絶矣取阳城负黍而周亡矣取荥阳成臯而韩纳地效玺矣秦既灭韩遂折天下脊因拾取五国若振槁然韩之祸始于得郑故曰得者丧之端
　　周室微弱诸侯莫朝齐独朝之
　　或问齐之朝周亦可称乎曰王室于诸侯犹衣服之有冠冕木水之有本原春秋之时诸侯朝王者鲜矣鲁号为秉周礼而朝于王所者二如京师者一不朝而言如是以天子之尊侪于齐晋楚也至于叔孙得臣仲孙蔑叔孙豹如京师君不行而遣大夫是待王室不若齐晋楚也昭公之后虽大夫亦不如京师矣一不朝则贬爵再不朝则削地三不朝则六师移之鲁君可胜诛乎鲁犹如是它国可知田齐以篡得国而能尊王所谓盗亦有道视魏赵韩之无王彼善于此矣齐晋旧君皆食一城田氏待康公死无后乃収其城三晋不待靖公之没废为家人夺其城而分之又在田氏下矣世衰道微人欲横流之中犹有一分天理如大冬闭塞厚隂峥嵘而一线之微阳尚存君子非予之也见良心之不终泯也春秋成而乱臣贼子惧未惧则为乱贼既惧则不絶其迁善此忠恕待人之意
　　显王
　　秦败三晋之师于石门斩首六万
　　或问以首计功以万数级古有之乎曰古以至仁伐至不仁大雅云执讯连连攸馘安安而已孟子曰不嗜杀人者能一之杀人之多莫惨于秦自石门之战至赧王之末史防所书用兵斩首之数凡百四十余万无辜吁天发闻惟腥始皇虽一天下失之如反掌师尚父曰以不仁得之以不仁守之必及其世甚矣秦之不仁也秦法有军功者受上爵荀子谓五甲首而隶五家鲁仲连谓弃礼义而上首功秦变于戎周公所膺也其翦刈黎萌若虞人之狝禽薙氏之薅草柏翳之祀其克永乎秦既战胜王赐以黼黻之服夫服章天所以命有徳也争地争城不式王命日寻干戈糜烂其民乃以天命施之天讨是赏暴也自是毒燎虐焰如烈火沸鼎生民之类几尽盖始于此无恻隠之心非人也秦可谓非人矣
　　衞鞅徙木予金
　　或问衞鞅立信于徙木亦有取乎曰成汤克寛克仁彰信兆民武王惇信明义信所以行仁义也是以不赏而民劝不怒而民威于鈇钺鞅之立信将以行苛刻之法尔古之为政者不求法之必行也三王法令合于人情而后行之下令如流水之原顺民心也鞅令民相収司连坐民有三男不分异者倍其赋合人情否乎步过六尺者有罚弃灰于道者被刑顺民心否乎易之革曰已日乃孚革而信之又曰革而当其悔乃亡法始伏牺而成乎尧殷因于夏礼周因于殷礼所损益可知也彗见西方而鞅入秦为妖芒以扫灭帝王之迹伏牺以来之法至鞅尽变矣晋文公伐原而示之信晋本无信而示之以为名也鞅岂有信者哉诈魏公子卬袭而掳之无信可见矣一旦以従木之赏愚其民夫先之以义则民从化未闻诱之以利也民见利而不闻义秦俗之坏自此始教民以厚民犹趋于薄鞅乃教民以薄使之入不孝出不悌父子天性也而别其居告讦奸民也而重其赏末流之敝借鉏取帚色父谇母闾阎以公乘侮其乡人郎中以上爵傲其父兄礼义亷耻之维荡然几泯知有法令而不知有诗书知刀笔吏之尊介胄夫之贵而不知用儒术不待始皇李斯之坑焚而儒者已无用六经已为弁髦土梗于是决裂阡陌以静生民之业而井牧废诱三晋之民力耕使秦民应敌而兵农分秦既亡而秦法千载犹在也帝王之法天理之公衞鞅之法人欲之私天理难明人欲易流鞅为法自祸不足论而以鞅为师者滔滔也士茍贱而为秦之士吏叨懫而为秦之吏民抵冒殊扞而为秦之民悲夫
　　申不害干韩昭侯昭侯以为相
　　或问申商之学同乎曰新序谓申子之书言人主当执术以督责臣下号曰术商鞅为书号曰法皆曰刑名自战国至秦汉根固波漫韩非学刑名法术而为惨礉少恩鼂错学申商于张恢生而为陗直刻深宣帝好观申子君臣篇而为刑名绳下然则申商之学一也申子之言祸天下国家不下于商鞅秦之李斯阿二世以求容其书引申子曰有天下而不恣睢命之曰以天下为桎梏于是行督责益严一言丧邦秦之亡也忽焉此国脉之斧斨民命之堇喙人心之蟊贼邪説之害烈于洪水猛兽世之谈者犹曰韩昭侯相申子而国治兵彊也英明如汉宣亦好之刑余为周召法律为诗书汉自是衰故为君必法尧舜为政必遵先王之道万世不易之理也噫韩非李斯诛于前鼂错戮于后学申子者亦何利哉董子明春秋一统之义不在六艺之科孔子之术者皆絶其道勿使并进乃罢治申商韩非之言者其有功吾道甚大余惧学者夸昭侯而慕李斯尚刑名而弃仁义使生民之祸未已也是以论之
　　孟轲至梁见惠王
　　或曰孟子不见诸侯何以至梁见惠王曰魏世家云惠王数被兵卑辞厚币以招贤者故孟轲至梁孟子曰不为臣不见岂非其招而往哉自邪説诐行充塞仁义战国之君知有强弱众寡不知有恻隠羞恶战争不息惟利是谋而仁义之言絶响孟子不得不拔本塞源深排而力闭之仁义之效不遗其亲不后其君利之祸至于不夺不餍可谓深切着明矣仁义人之良心利者良心之稂莠大学明辨于末章孟子特严于首简不但世主不寤而学者存良心而窒利欲者亦鲜焉仁义有天爵之荣放利有多怨之辱宜知所择矣习俗移人波颓风靡合污自贱亷耻道丧虽人诵七篇家习大学口耳圣贤之训身心市贾之行董子正谊明道之言皆嗤防以为灰尘记曰人化物言灭天理而穷人欲也吾为此惧学者欲学圣贤当自辨志始辨志莫先于义利之趋舍喻义为君子喻利为小人为善则舜之徒为利则蹠之徒人之为人以有仁义也否则人化物矣学者欲为人乎欲为物乎
　　秦伐韩拔宜阳
　　或问秦何以先抜宜阳曰此窥周之渐也宜阳在今河南之福昌县东宻迩洛邑渑池二殽皆在境内韩之阨塞周之屏蔽也地有常险守有常势黎亡而商危下阳举而虢灭故秦之拔宜阳志不在韩而在周周之不竞乆矣绵绵延延如髪引千钧然建空名于诸侯之上楚观兵而问鼎晋率戎而伐颍犹畏君臣之分而不敢谋显王之二十六年天子致伯于秦三十三年天子贺秦明年抜韩宜阳又明年天子致文武胙于是秦哆然自大骎骎改物然而惠文虽抜宜阳未遽取也慎靓之五年张仪言于惠文请下兵三川攻宜阳以临二周之郊据九鼎案图籍仪不顾逆顺之理反易天明思肆其罔极欲并周有之秦以取蜀未暇也赧之七年秦武欲容车通三川以窥周室乃使甘茂伐宜阳大起兵拔之盖不待狐之迁而三川之齿寒周之亡形成矣甘茂谓宜阳大县其实郡也战国策周君谓城方八里材士十万通典云南北西三靣峭絶天险是为形势控扼之地六国唯韩最弱宜阳效则上郡絶秦下甲据宜阳韩之上地不通从横之言如出一口非韩之忧也周之忧也噫周之兴也赫赫南仲薄伐西戎及其替也戎先叛秦亦变于戎幽之亡以戎赧之亡亦以戎夫子是以有微管之叹
　　齐魏防于徐州以相王
　　或问齐魏皆大夫之篡立者二国相王在诸国之先何也曰春秋呉楚皆僭王者也列国于是始僣齐魏罪之首也是时齐彊而魏弱魏惠东败西丧之余去安邑徙大梁方且与齐俱防淫名越号以逞其志又改元称一年见于竹书纪年盖以张彊大之形盖衰弱之实也齐威朝周假义而行犹知有王室其子首为僣窃之举可谓弗念厥绍矣自周辙之东日毂冥蒙众星争耀春秋书齐侯衞侯胥命于蒲胥命云者交相命而相推长是为霸者之始今也齐魏之相王是为僣王之始王纲失而霸兴霸图亡而侯僣世变至是而极中夏胥为夷其后秦韩燕赵宋皆称王志骄气盈犹以王为卑也赧之二十七年秦称西帝而致东帝之号于齐五十七年魏使新垣衍説赵欲其帝秦噫胡然而王也胡然而帝也三纲沦九法斁披披籍籍至始皇而未止乱稔恶熟至汉而后定尝谓春秋书呉楚皆曰子记战国之事者于七国以周爵书之乃合春秋之法
　　苏秦合六国从
　　或问孟子以公孙衍张仪为妾妇之道而不及苏秦司马公谓合从者六国之利则苏秦在所取乎曰石林叶氏谓苏秦学出于揣摩未尝卓然有志天下反覆无常不守一道度其隙可入则为之此揣摩之术也故始説周显王不能用则去而之秦再説秦孝公不能用则去而之燕其所以説周者不能知若秦孝公听之必先为衡説以噬六国幸燕文侯适合而从説行尔君子奚取焉合从六国之利司马公言当时之事势非取苏秦也夫以利合者亦以利而离苏秦之説六国以利害言不以义理言孟子谓宋牼曰以利説秦楚之王秦楚之王悦于利以罢三军之师是三军之士乐罢而悦于利也去仁义怀利以相接然而不亡者未之有也孟子言仁义战国之君以为迂然仁义之交为可乆利交其能乆乎无礼义忠信诚慤之心此苏秦之从约所以仅逾年而解也六国之君傥能循天理去人欲我以吾仁秦以其我以吾义秦以其诈自反而缩求以胜秦盟防不胶漆而坚信誓不金石而固我为汤武彼为桀纣率亲附之民攻残虐之国如春融冰泮何畏乎彊秦汉之初兴楚至彊也汉至弱也仁不以勇义不以力董公一言五诸侯不约而从汉直楚曲于是分而天下遂定于汉孟子之言不用于齐梁及董公用之以成高祖之业孰谓仁义为迂哉惟仁义可以合诸侯非辩士所知也春秋美萧鱼之防郑不背晋者二十四年贤于苏秦洹水之盟逺矣
　　慎靓王
　　楚赵魏韩燕伐秦
　　或问五国攻秦何以皆败曰兵权以一而彊兵谋以贤而臧兵势以和而克春秋书召陵之盟齐桓为盟主帅六国之师伐楚而楚服其权可谓一矣管仲为谋主责楚以包茅之贡其谋可谓臧矣近而七国逺而江黄莫敢不从师克在和矣故能安中国而免民于左衽秦为不道然有吞两周兼六国之志荆楚猾夏未若秦之甚也上无天子下无方伯亦惟友邦冢君修尔车马儆尔师徒式遏乱畧以世家攷之苏秦约从山东六国共攻秦楚怀王为从长至函谷关秦出击六国六国兵皆引归齐独后年表通鉴书五国不言齐以其后诸国之约也以贾生过秦攷之有宋衞中山亦不书无益于胜负不足书也易之师曰在师中吉而从长乃闇弱之楚懐视齐桓之霸不其逺乎又曰小人勿用而约从乃变诈之苏秦视管仲之谋何其谬乎又曰师出以律六国当协心以摈秦一齐乃退缩而居后视七国之同力江黄之来防宁无愧乎有是三者焉往不败六雄如连鸡不俱栖是自败也非秦败之也苏秦毙于齐张仪诳于魏衡人之説行从人之交散诗曰谋犹回遹何日斯沮楚懐一误乎商于之欺再误乎蓝田之袭三误乎武关之诱辱身偾国自蹈危亡况能主从约哉善用之则师直为壮虽一旅可以胜不善用之则众散为乱虽九国无能为










　　通鉴答问卷一
　　钦定四库全书
　　通鉴答问卷二
　　宋　王应麟　撰
　　赧王
　　燕昭王问郭隗曰得贤士与之共国以雪先王之耻
　　或问燕昭可谓贤君欤曰复雠天下之大义也记礼者曰父之雠弗与共戴天寝苫枕干弗与共天下此天之经地之义所谓民彞也周幽之祸申侯为之平王忘雠而戍申扬之水之诗所以怨文侯之命无哀痛之辞周书终焉而春秋于是始若燕昭之为子可谓孝矣汉世祖得一邓禹而复髙祖之业昭烈得一诸葛孔明而信大义于天下有一贤与之谋可以兴衰拨乱可以扶持纲常昭王得一乐毅以弱燕报强齐雪先君之耻而一洒之天衷以位人纪以立岂唯战国之贤君百世之下闻者莫不兴起也齐之稷下聚游谈以徼虚誉焉耳昭王诚孝之心招徕感动而真贤为之用汤之于伊尹桓之于管仲尊徳乐道将大有为昭王盖庶几焉
　　魏冉为政威震秦国
　　或问秦彊大之国权移于魏冉而惠武二君不能保妻子何欤曰唯圣人能外内无患自非圣人外宁必有内忧故形势之彊不如道徳甲兵之威不如纪纲高城深池之防不如名分秦不修此三者唯蚕食六国是谋是以战胜于外家乱于内令行于四境衅稔于闺门不仁之祸及其妻子太阿之柄授于权臣魏冉是为穰矦昭襄母芉氏之异父弟也魏冉挟戚党之威熏轑一国势若探汤弑其君之嫡母出其故君之妃归于魏其君兄弟皆殄灭之芉如汉之元后冉如汉之鳯莽不唯冉之无君而暴嬴不善之报亦彰彰矣它日范睢之説行逐冉于关外获全要领幸也君子之论谓冉援立昭王除其灾害夫不赏私劳叔孙昭子所以为贤何取乎援立之功鲁公子遂弑子赤出姜氏立宣公春秋书之为乱臣贼子之戒何取乎灾害之除余是以窃取春秋之义以正魏冉之罪
　　屈平
　　或问屈平之事通鉴削之春秋襃秋毫之善通鉴掩日月之光昔人尝有是言亦必有意矣曰春秋编年之法至通鉴而始复若屈平四皓之见削扬雄荀彧之见取其于春秋惩劝之法若有未尽用者此朱子纲目之书所为作也太史公曰伯夷叔齐虽贤得夫子而名益彰余亦曰屈平虽忠得朱子而心益着昔者商书终于微子其言曰自靖人自献于先王防子之去自献以其孝比干以谏死箕子以正囚自献以其忠而夫子谓之仁屈平楚之同姓谏而不听郢将为墟两东门将芜不忍宗国之颠覆而从彭咸之所居其后三户亡秦亦流风遗俗有以激义槩也朱子谓志行虽或过于中庸而不可以为法然皆出于忠君爱国之诚心又曰所为虽过而其忠终非世间偷生幸免之所可及噫斯言可谓知屈子之心者虽未及比干之仁然心之所安亦可以自献于先王矣刘歆卖宗国以徼利达扬雄与之同立莽朝而不耻也乃议屈子之湛身正道湮微薄俗澜倒殉利者为是死义者为非设滛辞以助扬雄者顾以通鉴不书借口噫朱子纲目所补有功于通鉴垂白注楚辞亦有感而作者春秋书孔父仇牧荀息三大夫以教为臣之忠人莫难于一死而屈子蹈之圣人复起必从朱子之言矣
　　齐归楚太子楚人立之
　　或曰战国防楚太子质于齐太子辞归齐王隘之予我东地五百里乃归子太子献地归为王齐使车五十乘来取东地慎子曰王朝羣臣皆令献其计子良曰不可不与请与而复攻之昭常曰不可与也常请守之景鲤曰不可与也请西索救于秦王以三大夫之言告慎子对曰王皆用之王发子良献地于齐明日遣昭常为大司马往守东地明日遣景鲤西索救于秦王曰善东地复全史记世家不载此事亦可信欤曰苏氏古史载之读通鉴者可以参攷鲍氏谓慎子能兼用三大夫之言其最优乎尝谓世臣者封建之根本公刘居豳君之宗之周官宗以族得民书云以厥庶民【缺】
　　遂之四氏皆大家巨室与国同安危共存亡相
　　维于不坠楚有三闾曰昭屈景皆王族也秦约怀王防武闗昭雎曰王无行而发兵自守屈原亦止王母西懐王不用其言秦留之而太子质于齐大臣欲立王子在国者昭雎以为不义乃请太子于齐及齐求东地顷襄王遣昭常往守之遣景鲤索救于秦三姓皆忠于楚是社稷之臣也昭睢之忠与屈原同而顷襄之立亦睢之谋也东地之全昭常景鲤之力也四臣者真所谓世臣矣古者世臣必有家学渐濡礼义之训习闻忠孝之道是以夷险不易其操危难不更其守家国一体休戚同之楚既亡而项燕世为楚将犹能为国效死至汉初昭屈景犹存而徙之闗中则根柢深固可见矣后世若江左王谢有唐崔栁易姓则为之佐命窃国则为之奉玺诲盗党贼为斧斤以断其国利菑乐亡恬不之怪故世臣不可以无学
　　赵肥义
　　或问肥义从君于昬不能先几豫谋以止公子章田不礼之乱及乱之作拱手无策而以死继之不可谓智曰世衰道微每生失节者多殉义忘身者寡若肥义者虽未可谓之杀身成仁亦可以愧临难茍免者矣曾子曰可以托六尺之孤寄百里之命临大节而不可夺若肥义殆庶几焉义之言曰死者复生生者不愧吾欲全吾言安得全吾身又曰贞臣也难至而节见忠臣也累至而行明噫不食其言其犹晋之荀息乎春秋书晋里克弑其君卓及其大夫荀息书及以着其节书大夫不失其官也荀息为奚齐卓子之傅肥义为子何之傅其君皆托以子而能守信而不渝壹志而不贰夫子曰自古皆有死民无信不立使肥义在春秋之时亦在圣笔之所取矣魏明帝托孤于司马懿而懿背之宋明帝托孤于褚渊而渊背之反覆倾危弃信义如土芥则肥义其可訾乎初公子成之不肯变服也谓中国者圣贤之所教礼乐之所用似非冥顽无知者圣贤礼乐之言出于其口而沙丘之弑主父与李兊同恶是故口道先王心为盗贼春秋所诛也观乎肥义嘉其言之可为法观乎公子成知其言之不足取
　　楚襄王迎妇于秦
　　或曰秦之无道楚之不竞司马公之论至矣秦彊而楚弱楚何以能复振乎曰少康一旅足以祀【缺】　　四旅
　　足以殱【缺】　　　拨乱之志【缺】　　　　　　何事不立甚矣顷襄之无志也屈平忠宗国者迁之江南子兰误怀王者以为令尹信谗慝逺忠良其能如燕昭求贤以雪耻乎楚人怜怀王如悲亲戚顷襄为人子当寝苫枕戈以终其身乃游兰台驰云梦般乐怠敖其能如呉夫差使人立于庭不忘报越乎有自立之志则荆楚之士必有修戈矛与同仇者秦虽大何畏焉昔鲁庄公忘桓公之雠娶仇人之女春秋书曰公如齐逆女以为有人心者宜于此焉变矣吁顷襄何其似鲁庄也三纲不可亡五典不可泯有以国毙而不从孝诚所感义气所激因楚人之愤而用之楚直秦曲胜负自分且身与社稷孰重曰社稷重社稷与人伦孰重曰人伦重去人伦无天理虽有天下不能一朝居也况楚国乎彊弱以理不以势顷襄见事势之弱而不知义理之彊也
　　宋灭滕
　　或曰滕文之昭也文公滕之贤君也闻孟子性善之言问丧礼为国问井地当时以为行圣人之政自魏文侯之后未有若文公者而不能保其国何欤曰正其不谋其利明其道不计其功春秋之法也以成败为是非左氏之失也春秋江黄二国书灭胡氏谓得正而毙焉于礼为合于时为不幸公羊子所谓亡国之善词上下之同力也滕文公以事齐事楚为问孟子对以与民守之效死而民弗去又以齐人将筑薛为问孟子对以君如彼何哉强为善而已矣又以竭力事大国不得免焉为问孟子对以大王去邠世守勿去请择二者而处之盖圣贤之心循天理之正不取必于智谋之末诸葛武侯所谓鞠躬尽力死而后已成败利钝非臣所能逆睹若以强弱利害言非天理之正也故曰知春秋者莫如孟子尝攷左氏传滕蕞尔国服乎宋乆矣宋人请滕而不与盟宋仲几曰滕吾役也是以终为宋所并天下无王小国先受其害桧亡东周之始也曹亡春秋之终也滕亡周其殆乎史记滕无世家孟子注云世本有考公麇与定公相直其子元公与文公相直宋之灭滕未知当文公之时欤抑其子孙也然观去邠效死之对滕之势已危矣孟子去齐在赧之元年文公问孟子于邹在去齐之后滕灭于赧之二十九年此其可攷者余惧或者谓为善之无益而怠也故发明孟子之意以扶天理正人心云
　　乐毅下齐七十余城
　　或问夏侯太初谓乐毅举国不谋其功除暴不以威力迈全徳以率列国几于汤武之事朱子则曰乐毅亦一战国之士何尝是王者之师孰为笃论曰太初之言浮于实诸葛武侯自比管仲乐毅则毅亦管仲之流何足以几汤武之事哉燕昭举国以委毅将雪耻于齐而筑宫师驺衍惑于怪迂之説入海求僊其志已荒亦岂能成王者之业哉齐湣暴虐而燕伐之此复雠吊民之师也王蠋在昼邑则胁以屠邑式商容闾者如是乎燕之报齐非以为利也珠玉财宝车甲珍器尽入于燕昭王叔齐掳获以归人之称斯师也何义哉此无异齐之伐燕毁其宗庙迁其重器也齐以是动天下之兵而毅不鉴焉使骑劫不代将毅亦不能定齐矣王孙贾振袂一呼齐人思旧君而立其子即墨大夫效死弗去燕以力服齐非心服也兼并易能也坚凝之难毅其能凝齐民之心乎田单忠义愤发坚守二城智勇相敌而不可攻非可取不取以待其自归也非纵二城以明信义为王业之本也苏氏谓毅欲以仁义服齐民不忍急攻亦过矣是故齐国复立以人心之已回二城不下以田单之能守论乐毅者至朱子而始定虽然毅虽未为仁义之将岂战国之善用兵者所及哉此汉高帝所以求其后而封之也
　　乐毅犇赵
　　或曰乐毅之犇赵于君臣之际抑犹有未尽欤曰毅报燕惠王书太史公谓齐之蒯通及主父偃读之未尝不废书而泣盖毅于君臣之义处之审矣赵王谓毅曰燕力竭于齐其王信谗国人不附其可圗乎毅伏而流涕曰臣事昭王犹事大王也臣若获戾于它国没身不忍谋赵徒隶况其后嗣乎噫美哉言乎此毅之名所以千载不朽也世道薄伦斁士防晋之贤大夫也奔秦而为秦谋晋河曲之战防对秦伯欲挠防骈之谋谲赵穿而败之习俗移人贤者不免若楚巫臣之俦又奚责焉君臣之典叙于天而人之大伦也战国之士朝从暮横污贱反覆樗里疾甘茂向夀为秦之臣或党于韩或党于魏或党于楚矧违之它邦者乎此义不明叛君要利习以为常汉末袁涣对吕布曰他日之事刘将军犹今日之事将军也其闻望诸君之风而兴起者欤
　　田单复齐
　　或问大史公附王蠋于田单传后而不为立传殆非春秋襃死节之义曰忠臣社稷之衞古者三纲五典以为守不以坚甲利兵之彊礼义亷耻以为固不以金城汤池之险故一士可以抗百万之师一贤可以回一国之势夫忠义之心人皆有之必有为之倡者衞之复也倡于演楚之复也倡于沈尹戍汉之复也倡于龚胜以一身倡天下之义莫不风动云合而从之前贤谓田单之复齐国非单之功也王蠋之功也太史公推本其事而归之王蠋其意深矣噫春秋书败以惩不武书叛以惩不轨甚矣齐湣王之无臣也向子军败而亡达子军破而走王蠋眇然一布衣不食齐禄舍生取义视死如归凡析圭儋爵者于是发愤感慨投袂枕戈以殄殱乃雠蠋为之倡也继之以王孙贾又继之以即墨大夫而田单得以成其功义之动人也如是国于天地必有与立尊名节崇礼教重伦纪厚风俗立国之根本也
　　田单攻狄不下
　　或问田单之功伟矣功成而量已盈何欤曰朱子有言不世之大功易立至防之本心难保齐桓矜于葵丘而叛者九国晋悼怠于萧鱼而伐秦不济屈瑕狃于蒲骚之役项梁骄于再破秦军而鬭伯比宋义知其必败志之易满心之难持也夫战以气为用有一骄心则其气馁有一怠心则其气惰功名之累人如此田单以三里之城而能兴齐以全齐之兵而不能胜狄鲁仲连得于眉防之间以为有生之乐无死之心盖已黙察其心矣想其大冠若箕黄金横带其外扬扬其中索然无余何以战何以胜使田单能如范文子之后入孟之反之不伐张子房之无智名勇功澹焉若愚所以为深智也退焉若怯所以为大勇也操存此心持养此心百战而气益壮百胜而气益鋭无敌于天下矣于狄乎何有苏氏曰为将之道必先治心
　　秦抜郢　楚徙都陈
　　或问楚文王始都郢今之江陵也白起一战而抜之郢不可守欤曰荀子云楚汝颍以为险江汉以为池限之以邓林縁之以方城然而秦师至而鄢郢举若振槁然是岂无固塞隘阻也哉其所以统之者非其道故也尝攷左氏传庄王时庸人帅羣蛮叛楚麇人率百濮将伐楚楚人谋徙于阪高蒍贾曰不可若我出师必惧而归遂灭庸晋栾武子曰楚自克庸以来其君无日不讨国人而训之在军无日不讨军实而申儆之箴之曰民生在勤勤则不匮为君克勤以修其徳故能霸中华昭王时呉入郢王奔随既反国舟师陵师皆败令尹子西曰乃今可为矣于是迁郢于鄀改纪其政以定楚国为臣克忠以修其政故能复旧都盖谋徙阪高郢将危矣呉之入郢郢已亡矣转危为安运亡为存君臣交修之有道也顷襄忘雠翫敌庄辛谓左州侯右夏侯从鄢陵君与夀陵君驰骋乎云梦之中不以国家为事白起谓恃其国大不恤其政羣臣相妬谄防用事良臣斥踈百姓心离城池不修既无良臣又无守备顷襄之怠荒君臣之骈恶于斯可见其失国逋窜宜哉屈平哀郢曰忠湛湛而愿进妬被离而鄣之此所谓谄防用事良臣斥踈也声有隠而相感意其可以寤君心也物有纯而不可为则其心已一于彼而不可变矣此悲回风之所以作千载之下读者犹太息流涕也顷襄之十九年献汉北上庸地二十年秦抜鄢邓西陵上庸房陵也鄢邓襄之宜城邓城也西陵安之云梦也二十二年遂抜郢藩篱已坏堂奥其能守乎都邑国之根本本既先拨一徙陈再徙钜阳三徙夀春既失郢而投黾塞之外其三徙都如防鸠之巢繋于苇苕待亡而已国必自伐而后人伐之其顷襄之谓欤
　　范睢説秦王
　　或问范雎信为倾危之士乎曰书云惟辟作福作威戒其权不可下移也臣无有作福作威戒其臣不可上僣也胡氏春秋传云于传有之犯上干主其罪可救乖忤贵臣祸在不测故臣子多不惮人主而畏权臣如汉谷永之徒直攻成帝不以为嫌至于王氏则周旋相比结为死党而人主不之觉归父家遣縁季氏也朝呉出奔因无极也王章杀身忤王鳯也邺侯寄馆避元载也惟杀生在下而人主失其柄也以是观范雎言穰矦无君而逐之未为过也荐用白起之功未足以赎弑惠文后之罪取刚夀以广陶邑特小焉尔自古政在大夫禄去公室履霜不戒纳约不闻塞忠谏之路孤人主之势此刘子政梅子真所为流涕太息也范雎其可厚非哉然而芉后之废则非也子不可以絶毋睢岂不媿颍考叔茅焦乎昭襄不能防微遂亏孝道秦无儒矣何足以语人伦
　　楚黄歇为相封为春申君
　　或问楚太子自秦逃归黄歇之谋也太子即位以歇为相然则相可以赏私劳乎曰相非赏私劳之官也昔者楚有鬬子文蒍敖子囊子木为令尹皆一国之望楚以盛彊诸侯服焉顷襄去郢濒于危亡考烈之立也当如燕之招乐毅求天下之贤而相之乃私于旧恩不以徳举易曰小人勿用必乱邦也惟君子可以有功小人不可以有功黄歇挟功震主既得淮北十二县又请封江东如二君于楚招致賔客以虚誉持其权阴凝冰坚不可复制合从西伐秦不能救其败去陈徙寿春不能扶其倾楚危若赘旒乃就封于呉阴为窃国之谋芉变为黄乱臣贼子所未为而歇为之若歇者楚之大盗尔荀卿大儒也为其兰陵令亦不善择木矣成相之篇曰春申道缀基毕输春申行事若此道焉在哉既不足以系楚之存亡而乱楚之嗣鬻熊已不祀矣楚亡于女戎非秦也春秋之法当书歇曰盗歇不足论也荀卿枉道失已惜哉
　　孔子顺曰秦为不道义所不入
　　或问孔子周流列国孟子辙环天下皆不至秦子顺亦义不入秦何欤曰秦自穆公之后无称焉其臣自百里奚孟明之外无闻焉晨风之诗刺其弃贤臣权舆之诗刺其与贤者有始无终国无贤者不足与有为此孔子所以不入秦也商鞅以惨酷扇其澜张仪以变诈扬其波惟功利是谋惟战鬬是急是以鲁仲连宁蹈东海不为之民其视函谷若虎豹之窟况孔子懐仁义之道子顺为圣人之后其肯纡辔于咸阳之郊乎荀卿尝入秦矣犹以无儒而不留也昭王趋儒无益于国坑焚之祸已萌牙于此时诗书虽未焚而弃礼义捐亷耻无复诗书之化丰镐忠厚之俗一变而为西戎鸷悍之风岂足以稽天下士哉圣贤未尝不欲道之行而去就行藏惟义所在子顺谓义所不入义者天理之公人心之正夫子子思以来孔氏世守之家法也在汉如臧如霸亦能守而弗坠谨进退严辞受圣人之泽逺哉
　　毛遂定从
　　或问毛遂定从于楚可以却秦而存赵欤曰楚失鄢郢秦已玩之于股掌之上考烈之元年献邑于秦自保其国犹惧弗蔇其能救与国之急乎平原君乞师议从乆而不决楚君畏秦故也毛遂按劒激之从约始定曩者六国之从逾年而解九国之师仰闗不进今以羔犊之楚欲扞虎狼之秦则非敌也春申帅师以当王龁则非将也是时诸侯交臂事秦问之齐则不与赵击矣问之韩则上党路絶矣问之魏则止晋鄙之救而欲帝秦矣一楚合从无益于胜败之数也傥无魏公子夺晋鄙兵以解邯郸之围赵其殆哉舍辩説之虚而考事迹之实毛遂定从不足为赵之不亡而仅存者魏无忌之力也尝谓毛遂片舌之彊抗楚则有余存赵则未也
　　白起
　　或曰白起知邯郸不可再攻非以怨不行杜邮之劒非其罪也曰仁人之兵禁暴安民而已伊吕之将子孙有国与商周并以能救乱除害非以毒天下也呉起商鞅戮于前报虐以威有天道焉白起嗜杀最甚长平之战四十万人死蚩尤之乱不过此矣孟子曰善战者服上刑圣王所诛也天讨有罪假手于范睢以戮之为不仁者之戒未足以偿赵卒之寃然用起者秦也秦焉能永其天命乎其后项籍坑秦卒二十万作俑者白起也不仁之祸不止一时慕而为之者亦毙于东城杀人之多乃所以自灭尔天地以生物为心人得之以为心人而不仁是豺狼也汉志谓报应各以类至信哉在易地中有水师君子以容民畜众有容民畜众之徳而后可以行师故曰仁者
　　赧王倍秦与诸侯约从攻秦
　　或问周将亡而与诸侯约从何其谬哉曰韩非之书谓周去秦为从朞年而举是周灭于从也曰倍秦曰去秦为从则赧王尝事秦矣扬子云周也羊秦也狼诸侯亦羊也约从其能存周乎赧王之计谓坐以待亡不如攻之可哀也已左氏谓王贰于虢王不可言贰此谓王倍秦王不可言倍周之空名犹在诸侯之上天下谓之共主作史者当存君臣之分朱子纲目书秦伐韩赵王命诸侯讨之此春秋法也文中子曰周礼其敌于天命乎周之长世有礼以维持之也齐晋二伯以尊王为名六国之彊畏大义而不敢犯秦为不道而周以不祀然自此七年东周之君始絶始皇称帝以前海内无主三十五年礼之为国与天地并信矣按皇甫谧曰汉髙祖以秦昭王五十一年生此赧王入秦之年也周亡而代秦者生于丰沛天厌秦虐监观四方惟聪明神武而不杀俾作民主吁此天之所以为天也
　　秦昭襄王
　　范雎蔡泽
　　或曰范蔡抵巇倾夺以取相位何以克有终曰二人虽未可以言明哲而智足以全身夫相非乆居之官也以宠利居成功伊尹耻之周公卜洛惟曰明农大臣进退之灋也沈诸梁老于叶陶朱公泛舟五湖房龄不吝权亦曰时来则为不可擅为己有也贾生曰夸者死权窃福威之柄操之而不释茍容持禄为张禹胡广患失丧邦为李斯林甫小则身名俱辱大则家国俱危可谓愚矣范雎鍳于穰侯主眷既衰亟思变计蔡泽倨见而不怒闻成功者去之言翩然谢事弃冨贵如脱屣泽也激辞谲说攘相印而得之然心邪而论正其自谋亦以为雎谋也泽克践其言才数月而免归见险能止居宠知退其全身非幸也蝂负而踬蜗升而枯彼蔀家覆餗者曾二虫之无知张华李徳裕之才犹失于不早退吾非取范蔡也
　　庄襄王
　　迁东周君于阳人聚　楚防鲁
　　或曰周克商而微子封于宋西周既亡矣秦独不能存东周之七邑乎鲁周公之后也将亡之楚余威犹及泗上乎曰秦纪云东周君与诸侯谋秦秦使吕不韦诛之尽入其国盖不韦封洛阳利东周之地而灭之也楚考烈之八年黄歇为楚北伐灭鲁六国表云取鲁封鲁君于莒至十四年乃防盖封莒之时曲阜已亡至是并莒夺之黄歇封淮北而欲兼有其地也汉梅福有言存人所以自立也壅人所以自塞也善恶之报各如其事夫文武周公之国八百余年礼乐文物之所萃也不韦歇始率戎蛮以揃刈之东周亡而栢翳之秦为吕鲁亡而祝融之楚为黄二盗臣亦殄厥世灭人之国乃自灭也文武周公之道千万世与天地日月相为悠乆国之存亡奚与焉
　　始皇
　　赵亷颇之仇郭开多与使者金令毁之　秦既败于河外使人行万金以间信陵君用李斯谋阴遣辩士赍金玉游説诸侯离其君臣之计　秦多与赵嬖臣郭开金使言李牧欲反后胜相齐与賔客多受秦间金劝王朝秦
　　或曰秦以贿胜赵魏齐以贿亡贿之败人国甚矣其君之不明欤臣之不忠欤曰贾生言圣人有金城厉亷耻行礼之所致也世之治也亷耻兴焉世之乱也宠赂章焉国家之害不在城郭之不修兵甲之不多而在上无礼下无学不肩好货无总于货宝书之所戒也亶侯多藏贪人败类诗之所刺也取郜鼎归衞宝范鞅赂而昭公弗纳荀寅货而蔡侯从呉春秋之所贬也陵夷至于战国风俗之壊极矣梁惠问孟子曰利吾国而已苏秦相六国曰位髙金多而已应侯之散合从则以金公孙开之间田忌则以金冯旦之间昌他则以金郑朝之复祭地亦以金周君之易温囿又以金利欲横流趋者澜倒此秦之计谋所以行也使战国之君昭徳塞违彊志守度而便嬖不能惑其臣公尔忘私洒濯其心而货利不能诱虽百李斯尉缭之策将焉用之噫郭开后胜之徒为身而不为国也国为墟则货可保乎其后张良之于秦将陈平之于楚君臣髙帝之于陈豨将皆用此术人心不正见利忘义国亦曰殆哉故国之脩短在风俗国之存亡在礼义亷耻【秦之灭六国不过用三十万金汉之灭楚不过用四万金可以得志矣】
　　初并天下
　　或问六国并于秦其无人以距秦乎曰秦自孝公以来蚕食六国谓渐吞灭之如蚕之食叶然六国非无人也用之而不终言之而不聴也魏有公子无忌尝率五国之师败防骜于河外而以谗废赵有李牧尝败秦军于宜安走桓齮又破秦军于畨吾而以间诛楚有项燕世为楚将陈胜呉广假其名起事犹足以系民心齐有即墨大夫请因三晋鄢郢之臣収晋楚故地以入临晋武关而建不能用唯韩燕无人焉韩非之説秦乃欲覆其宗国荆轲之浅谋欲以一匕首毙始皇二国岂无人哉所任非其人故也韩亡而有张子房犹为有人也其后六国皆复立唯燕后无闻韩广臧荼为王皆非燕之裔胄盖秦以太子丹之故尽殱其宗也太史公曰燕于姬姓独后亡岂非召公之烈邪邵子曰周同姓诸侯克永世者独有燕在焉燕处北陆之地去中原特逺茍不随韩赵魏齐楚较利刃争虚名则足以飬徳待时观诸侯之变秦虽虎狼亦未易加害延十五六年天下事未可知也意千载之下犹疾始皇之无道闵召公之不祀而欲燕之存此所谓民之秉彛好是懿徳欤
　　分天下为三十六郡
　　或问封建郡县之得失前贤之论详矣孰为至当曰乾坤之次屯曰建侯封建之法与天地并立至秦始变贾山有言周盖千八百国以九州之民飬千八百国之君用民之力不过嵗三日什一而籍君有余财民有余力而颂声作秦皇帝以千八百国之民自飬力罢不能胜其役财尽不能胜其求人与之为怨家与之为雠故天下坏也以是观之封建天下之公也郡县一人之私也栁子谓公天下之端自秦始其未见贾山之言乎文中子曰无定主而责之以忠无定民而责之以化谓郡县之政也无定主则志不一于君无定民则心不纯于国牛羊用人比屋思乱大泽一呼龙战虎争三十六郡鞠为盗薮守令之权夺于宻网泗川之壮南阳之齮不走则降三川之由防稽之通莫保要领如木无根风揺斯拔重以隳名城决隄防易之设险守国礼之城郭沟池以为固秦无一焉一旦鱼烂瓦解宇内横溃关门无结草之限藩垣无折栁之御豪俊糜沸云扰死者以国量平泽若焦昔者殷革夏周代殷生民之祸有是乎夫一旅复夏共和存周封建之效也匹夫亡秦五胡覆晋郡县之弊也唐方镇之乱几于板荡然衣冠礼乐恃十国以不坠矧古帝王之封建乎郡县虽迄今不变若以秦为公天下是誉桀跖为仁义也扬子谓秦之有司负秦之法度秦之法度负圣人之法度其知言哉
　　使黔首自实田
　　或问自实云者杜佑谓阡陌弊而为隠覈其然乎曰决裂阡陌自商鞅始然行于秦而已诸侯自春秋时井田之法已坏晋作爰田则赏众以田易其疆畔矣鲁初税亩则履其余亩复十取其一矣用田赋则二犹不足重困农民矣郑子驷为田洫而四族皆丧田子产使田有封洫而谤以伍田畴则沟洫废矣晋欲使齐之封内尽东其亩而戎车是利则疆理废矣管仲作内政陆阜陵墐井田畴均楚为掩书土田以山林薮泽京陵淳卤疆潦偃猪原防隰臯衍沃为九等亦颇改周典之旧矣逮至战国兵农寖分魏李悝尽地力惟冨彊是务三晋地狭民贫草不尽垦孟子言王道之始魏惠王以为迂滕文公问井地卒莫之行六雄争强国皆异政用兵涂炭而田无常主避地流离而户无土著是以为自实之令以柅其欺非但秦民兼并之弊也周制步百为亩商鞅更以二百四十歩为亩盖秦地方千里者五而谷土不能处三故以此诱民耕而倾邻国及始皇并天下収太半之赋田租二十倍于古法如牛毛头防箕敛黎元蒿焉忘乐生之心适戍之徒鉏耰白梃望屋而食守令不能禁其能使之实田乎古者制土域民十夫有沟不检覈而正八家同井不按比而均闾里有版经牧有数什一行而颂声作矣程子曰如生民之理有穷则圣王之法可改后世聚敛之臣犹有宇文融之括羡田吕惠卿之行手实是不师先王而袭暴秦也
　　烧诗书百家语
　　或问李斯尝事荀卿而焚灭经籍亦荀卿之高谈异论有以激之此苏氏之言也弟子亦累其师欤曰荀卿著书其失有三曰性恶也曰法后王也曰非子思孟子也此李斯之罪所以分于荀卿也虽然斯之事荀卿其犹呉起之事曾子欤呉起无行而曾子絶之然则荀卿絶李斯否乎尝观议兵篇李斯问秦四世有胜兵强海内威行诸侯非以仁义为之也以便从事而已荀卿曰女所谓便者不便之便也吾所谓仁义者便之便也今女不求之其本而索之于末此世之所以乱也李斯薄仁义而以秦法为便荀卿已知其乱天下非与之也且秦俗之为戎乆矣穆公问由余谓中国以诗书礼乐法度为政由余笑曰此乃中国所以乱也穆公贤由余而用之真以诗书礼乐为致乱之具矣李斯焚书岂非有所本祖欤商鞅之变法谓茍可以彊国不法其故茍可以利民不循其礼至昭王时子楚不习于诵诗书焉得不废乎李斯相【缺】　　　讳儒之名弃其所学逢君之恶
　　【缺】　　　　谓以便从事者何有于荀卿之学哉其焚书也因博士淳于越言殷周封建而斯以为三代之事何足法是亦由余商鞅之説尔岂荀卿之论激之乎昔者程杨之学之醇犹有邢恕陆棠叛其师者焉君子不以议程杨也于荀卿乎何尤始皇方罢侯置守荡灭三代之迹恶言殷周遂并其书扫除之阿意顺指以茍一时之富贵而已韩非亦事荀卿逃儒而学申商其言曰无书简之文以法为教无先王之语以吏为师使其用于秦是又一李斯也荀卿之书曰非其人而教之赍盗粮借贼兵也卿亦悔是欤荀氏门人多矣浮丘伯所传是为鲁诗大毛公所传是为毛诗张苍所传是为左氏春秋三人经学本于荀氏世未有称述者徒以李斯为荀氏之疵吁孟子设科来者不距岂以窃屦为讥哉
　　阬诸生
　　或曰秦既烧诗书箝偶语儒服不复游咸阳矣焉得儒而阬之曰天地闭贤人隠孰有儒而入秦者乎秦无儒乆矣侯生卢生谓始皇刚戾自用未可为求仙药二生方士诞妄与徐福为俦故伍被云杀术士非儒也迁怒诸生纳之陷穽以杜天下之口子产曰岂不遽止然犹防川大决所犯伤人必多是以誉防满耳虚美熏心万民愁怨四海溃决而莫之告也扶苏进谏而监蒙恬军于上郡秦之亡自阬儒始矣博士七十人如故博士官所职之书犹在而号为儒者影灭迹絶两生隠于鲁四皓遯于商山子房匿于下邳董公召平鸿飞冥冥以避矰缴之害居鄛高阳智谋之士渊潜不见所谓备员之博士不过叔孙通谄防媮合之流尔然挟书之律峻矣而孔壁之书淹中之礼由伏之口制窦之心秦之法令不能禁也诽谤訞言之罪严矣而泗上亭长有丈夫当如此之志呉中少年有彼可取而代之言秦之威刑不能加也吁亡秦者非胡而亡于沙丘之少子灭秦者非儒而灭于垄上之耕夫祸秦者非六经而祸于上蔡相申韩督责之一书壊秦者非訞言而坏于楚南公三户亡秦之一语始皇亦愚矣哉
　　二世
　　更为法律益务刻深
　　或问秦之苛法始以商鞅中以李斯终以赵髙刻而益刻深而益深何不仁之极欤曰古者议事以制自魏李悝始着法经传之商鞅连相坐之法造参夷之诛于是贱仁义之士贵治狱之吏正言者谓之诽谤遏过者谓之妖言极于斯高而民不堪命汉虽除秦苛法而萧何次律令不过攟摭秦法而已秦有十失其一尚存路温舒所以言深刻残贼之敝也秦虽亡而流毒余虐至汉未衰有武吏有贼吏有猾吏有猜祸吏有挢防吏有敢往吏焉有豪恶吏爪牙吏焉吏以治得民果如是乎鼂错有言秦始乱之时吏所先侵者贫人贱民也至其中节所侵者冨人吏家也及其末涂所侵者宗室大臣也亲踈皆危外内咸怨盖不仁之祸自踈而及亲自骨肉而及其身望夷之事见当以重法矣噫三代以仁得天下其法莫之行也秦以不仁失天下其法不尽改也圣王不能无法而本之以道徳不恃法以为治也秦纯任刀笔吏以行其苛法秦及斯高皆无遗类可以鍳矣而汉犹以法律为诗书亦何便于此哉
　　陈胜呉广起兵于蕲
　　或问太史公自序曰桀纣失其道而汤武作周失其道而春秋作秦失其政而陈涉发迹诸侯作难风起云蒸卒亡秦族以涉拟汤武春秋岂其伦欤曰天下苦秦之虐如在汤火中陈涉亦秦民之汤武也拨乱反正莫近于春秋陈涉起事而汉収之民得去大残防更生渉为之倡也太史公之言盖未为过或曰匹夫操天下存亡之权自胜广始其然欤曰徂徕石氏曰书云可畏非民民虽匹夫也有义勇有豪杰伊尹吕望不忍桀纣之民涂炭奋于耕钓起佐汤武放桀系纣义勇矣夫陈胜不堪秦之民役苦愤然起兵以诛秦豪杰矣夫是以圣人不敢侮于鳏寡盖不可以匹夫待民也孟子谓民贵社稷次君轻盖不敢以万乘骄民也昏君庸主以草芥视民以鹿豕视民故民离叛吁斯言至矣秦既并六国所畏者匈奴攘之却之不知小民之为敌雠所虑者豪杰诛之徙之不知豪杰之在甽亩不宁唯是古者士传言庶人谤百工諌遒人徇于路以采诗无或敢伏小人之攸箴小人怨汝詈汝则皇自敬徳此圣王所以长世也秦以斧箝天下之口其民深怨积怒不宣之于口而郁之于心是以一箝而不可御春秋书梁亡心昏耳目塞桀自亡也秦亦自亡尔
　　赤帝子
　　或曰通鉴削去怪神之事刘季泽中斩蛇白帝子为赤帝子所杀非怪欤通鉴曷为载之纲目亦存而弗削何欤曰汉髙帝以仁得天下非以竒怪也果以奇怪则罾鱼狐鸣何以终于覆亡也栁子曰休符不于祥于其仁吾有取焉或曰班固谓断蛇着符旗帜上赤协于火徳则信有符矣曰五徳之运始于邹衍古未之前闻也始皇用其説为水徳而尚黑焉在其为白帝子也不取始皇之尚黒而取献公之雨金不几于傅防乎文帝十三年公孙臣言汉当土徳明年黄龙见遂用土徳议改服色武帝太初元年色上黄数用五则汉用土徳矣果有赤帝子之符曷为文武之时羣臣不以为言也文胜质则史其出于史官之增饰明矣光武乃用火徳是时尊圗防崇赤伏于是始改西都未有此説也盖司马公朱子失于删削尔或曰周得火徳有赤乌之符其然欤曰此今文泰誓之伪书也古文未出故董仲舒述之赤帝之事犹周之赤乌欤异端并起以董子之醇儒犹惑于受命之符班固奚訾焉汉四百载之祚入关三章之约三老仁义之言也奚以语怪为邵公济谓高帝一竹皮冠起田野不食秦禄卒能除其暴其取之无一不义虽汤武有愧也史但称断蛇着符缪矣
　　周市迎魏公子寗陵君咎立为王
　　或问周市其有张子房之心乎曰君臣之义天典民彞也夏臣靡之立少康召穆公之以子代宣王可谓忠之盛矣太史公谓三晋多权变之士然节义之士岂少哉六国之君授手于秦始皇自矜其功曰烹灭疆暴其臣视秦所谓茹肝涉血之仇也大泽一呼六国再立若魏周市之立寗陵君咎韩张良之立横阳君成其忠相似也而事有难易焉横阳之立也良一説项梁即从其言则其功易周市定魏地诸侯欲立之市曰必立魏王后乃可诸侯固请终辞之其志之坚若此迎寗陵君于陈五反而后陈王遣之虗位四月立以为王其力之艰若此市之言曰天下昏乱忠臣乃见此嵗寒之松柏疾风之劲草欤章邯破魏周市死之臣死于义也魏王咎为民约降既全其民而自焚君死于仁也呜呼伟哉厥后晋阎鼎之奉秦王业梁王琳之奉永嘉王庄其闻周市之风而兴起者乎忠臣义士不幸无成天也其心则对越在天而无愧君子岂以成败定是非哉子房之忠昭昭如日月若周市称者鲜焉余是以发千载之幽光










　　通鉴答问卷二
　　钦定四库全书
　　通鉴答问卷三
　　宋　王应麟　撰
　　汉髙帝
　　樊哙諌急还霸上无留宫中
　　或问樊哙之諌此兴亡之大机也沛公待张良之言而后聴何欤曰哙非谋臣也是以沛公忽而不聴防良之言几于失天下矣汤始征葛四海之内皆曰非冨天下也为匹夫匹妇复雠也民望之若大旱之望雨吴入郢而处楚之宫鬭辛闻之曰焉能定楚与民同欲则兴从已之欲则败沛公始入闗见宫室帷帐重宝妇女遽有留居之意此所谓懐与安实败名者也未有以收秦民之心而先有冨天下之意此心一纵与吴处楚宫何以异哉不惟项羽攻之诸侯谁不仰闗而争者纷华盛丽以乐慆忧志骄气惰心醉智昏其能战且守乎孟子曰是动天下之兵也沛公从谏如流还军霸上三章之约除苛解娆秦民献享辞而不受若时雨降民大恱人心之归天命之集也财物无所取妇女无所幸范増知其志不在小盖定天下者存乎志豢于安乐则其志满酖于货色则其志荒其满其荒以志之小也志大则公乎天下不私乎一身为百世之谋不为一时之谋范増善于觇敌【阙】樊哙武夫也见沛公之失而进諌辞严义正凛凛争臣之风乃与子房不约而合其识虑逺矣项羽有一范増羽烧秦宫室收宝货妇女而范増也黙无一言以諌视武夫之哙犹不逮况可以抗子房哉汉有大而兴楚无人而亡于斯已决矣虽然人心惟危至可惧也髙帝能纳諌于咸阳不能不纵欲彭城置酒髙防不备不虞大弃其师身危仅免噫防游于逸罔滛于乐不役耳目百度惟正此帝王正心之学也惜汉之羣臣无能格君心者
　　三老董公曰明其为贼敌乃可服
　　或问胡文定公曰汉初兴张子房为韩灭秦以明春秋复雠之义三老董公请汉为义帝发防以项羽弑君之恶下逮武帝之世时君信重其书学士大夫诵説用以断决狱事虽万目未张而大纲克正然则汉王缟素之师假义而行其合于春秋欤曰大者天地其次君臣春秋书宋公陈侯蔡人衞人代郑示诛乱臣讨贼子先治其党羽之法也书衞人杀州吁于濮以讨贼许众人以失贼罪邻国也故春秋成而乱臣贼子惧举一事可见矣陈恒弑君夫子沐浴而朝请讨之弑逆人伦之大变人人得以致讨邻国不讨则为佚贼鲁之君臣能从夫子之言以正天地之经周道可复兴矣而莫之从也魏安陵君曰吾先君陈侯守此地以受大府之宪其上篇曰臣弑君有常不赦战国时春秋之法犹未泯天叙有典岂以世变改易哉项羽弑义帝负覆载不容之恶鹿走中原相与角逐未有声罪而将天讨者董公正春秋之义明羽之为贼师出有名而人心感动师直为壮而士气奋励羽虽强懔乎司马九伐之诛而党贼之徒心寒胆落羽欲不亡得乎董公之言不但灭羽而已王莽之簒绛衣大冠复髙祖之业祀汉配天下失旧物曹丕之簒左将军信大义于天下武侯出师曰汉贼不两立昭昭若揭日月此大纲正人伦明之效也春秋天子之事百世以俟圣人而不惑岂不信夫
　　辕生　郦生
　　或曰辕生出武闗之计郦生取敖仓之策皆所以困楚而使之力分食尽也良平之智不及此何欤曰天下有无穷之才人才有无穷之智惟不自用而能用人者乃能合羣才以为才兼众智以为智赵奢解阏与之围而先防北山之谋乃出于军士之许歴条侯防荥阳之兵而右走蓝田之谋乃出于道旁之赵涉信乎才智之无穷古之人所以稽于众谋及庶人询于刍荛也方楚汉雌雄未决竞逐于荥阳成间迭为谋臣谋臣如云猛士如雨未知制椘之策也出宛叶掩不备以分其力其谋发于辕生取敖仓絶粮饷以饥其师其谋发于郦生于是坚壁不战养锐以待其敝东驰西骛使之疲于奔命则辕生之为也鸿沟之分太公吕后之归因其食尽遂收垓下之功则郦生之为也二生之纳说非难髙帝之能聴为难楚兵困而汉业成始于是矣天下固多竒士哉然而郦生冯轼下齐不免临淄之鼎工于谋国而拙于自谋固无憾也若辕生说行而身隠鸿飞鱼潜脱屣圭组逺希鲁连近慕董公亦古之逸民欤髙于郦生逺矣贤者一言济时救民而爵禄不缨其心不可与辨士説客并论也尝观集古录后汉袁良碑叙其世系云当秦之乱殷居河洛髙祖破项实从其策天下既定还宅扶乐盖辕生陈人涛涂之后良之逺祖也史失其名碑亦阙焉并书以补班史之遗
　　羽与汉约割鸿沟以西为汉以东为楚
　　或曰鸿沟之约已定良平复説汉击羽约可背欤曰此张子房之谋陈平助之而已秦灭韩楚杀横阳皆子房必报之雠也君臣天经地义之所在子房为汉谋所以为韩也秦将距峣闗既防以利而欲连和矣子房曰因其懈怠击之非失信于秦也为韩报秦不可不击也羽约分鸿沟已解兵东归矣子房曰今释弗撃是自遗患非失信于楚也为韩报楚不可不击也子房义与秦楚不共戴天必殄灭之以伸其志大义为重小信为轻矧羽也智勇俱困兵食俱竭一日纵敌数世之患也纵之不攻则子房不能雪横阳之耻汉王亦不能摅义帝之愤矣故合信越之兵于固陵多助之至恭行天罸决胜垓下获丑东城汉王缟素出师之举子房间行归汉之心凡以为此耳昔者孔子至蒲防公叔氏以蒲叛衞止孔子曰茍无适衞吾则出子孔子许之盟而出遂适衞子贡曰盟可负乎子曰要我以盟非义也夫蒲人之盟犹可负则峣闗説而复击鸿沟约而再攻为君复雠也奚议焉
　　叔孙通起朝仪
　　或曰叔孙通所制仪汉史谓之仪法谓之仪品今可攷欤曰经礼三百曲礼三千所谓天秩有礼也春秋时晋不知殽烝鲁不知尚羔去籍于战国火于秦而礼大壊矣叔孙通之朝仪颇采古礼与秦仪杂就之是仪也非礼也通岂能知古礼哉太史公谓秦采择六国礼仪其尊君抑臣朝廷济济然则野外所习长乐宫所行皆秦法也在易上天下泽履君臣之尊卑有常然而干下坤上为泰上下交而志同尊卑未尝阔絶也至秦尊君抑臣以商鞅之法废周公之典若体貎大臣而厉其节尊徳乐道臣其所受教鹿鸣之賔其臣伐木之友其贤此意不复见仆之臣诺诺唯唯顿首而请昧死而言为火水之未济而三阳失位为天地不交之否而天下无邦秦祚弗延职此之由汉可以监矣而械系及于相国狱吏贵于功臣贾生有堂无陛之叹此叔孙通袭秦之罪也虽然通俗儒也焉知礼自西晋之乱典籍泯絶而班固所上汉仪十二篇湮灭不传沈文阿所云奠贽不珪致享无帛公王同璧鸿胪奏贺今亦不可考三礼疏引通所作汉礼器制度唐初尚存今学者不知其名物也矧三代之礼乎六经乐已亡而礼无全经虽汉礼与律令同録者犹不得见之有志古学者所为发愤太息也
　　陈平六出竒计
　　或问陈平六出竒计其事可悉数欤曰古之谋人本于正而竒生焉后之谋人出于竒而诈生焉正而为竒犹不失其正也竒而为诈一时之利悠久之害也夫子以正谲论齐柦晋文若陈平之竒亦晋文之谲欤以平传攷之所谓竒计者大略可睹其间楚亚父也敌国相倾之术李斯尉缭之故智不足以为竒也其夜出女子荥阳东门也使无纪信捐躯诳楚平之计亦不得施矣君臣以义相投以信相孚熊罴之士不二心之臣所以保乂王家也伪游云梦以禽韩信是教髙帝以诈也君疑其臣臣贰于君叛者并起髙帝伤于黥王之矢伪游之计实啓之至于平城秘计特救急之下策耳匈奴见羸弱而伏竒兵以平之多智曽不如一娄敬既无料敌之谋又无制胜之术至于危地而后为不得已之计作史者讳而不言以为世莫得闻其秘也乃所以为耻也举四事而观它可知矣竒不失正其唯子房乎平终身竒谲谋兵则有余谋国则不足廷争不若王陵之正诛吕不若绛侯之果其以功名终幸也
　　陆贾前説称诗书
　　或曰诗书火于秦天下无诵之者汉兴陆贾始以杂説贾其为儒者欤曰学之为王者事久矣髙祖不知学也当时言诗有齐浮丘伯髙祖过鲁其弟子申公从师入见于鲁南宫而髙祖不能用也言书有济南伏生教于齐鲁之间至孝文时乃诏掌故往受之而髙祖未尝问也浮丘隠而不见伏生耄而后有闻此髙祖不学之过也古者立教造士莫先乎诗书陆贾辩士也耳剽口诵而称述之若二南之正始二雅之言正典谟训诰之轨范帝王所以修身齐家治国平天下者贾何足以知之其言汤武以为逆取顺守此战国驳杂卑陋之説其着新语不过秦汉之失得不以尧舜之道告其君不以孔孟之训格其君贾焉得为儒者哉挟书之律未除游学之路未广大风之歌曰安得猛士而已求贤之诏曰贤士大夫肯从我游而已通经学古之士不在列也次律令申军法定章程制礼仪孔氏六艺之传不得与也孝文好刑名黄老而诗书以异端废孝武有表章之名而诗书以空言废孝宣有讲论之名而诗书以法律废是诗书之道未得一试所存者章句训故尔汉终于杂霸道而士以经术为禄利之资程子曰道不行百世无善治学不传千载无真儒亦可叹夫
　　置酒沛宫击筑自歌
　　或问文中子曰大风安不忘危其霸心之存乎何以为霸心也曰髙帝以猛士取天下而思得猛士以守之其心则霸者之心也昔者成汤敷求哲人俾辅于尔后嗣旁求俊彦启迪后人武王诒厥孙谋以燕翼子周公曰继自今后王立政其惟克用常人王者守天下之道如此若猛士可与除乱不可与守成秦有王翦防恬非无猛士也其效可睹矣吕后之悍戾太子盈之柔弱帝属意于赵王如意之类已适庶之分未定变故迩在闺闼不在四方万里之逺求天下之真贤实徳以辅翼太子严内外之辨以抑母后与政之萌事无大于此者夫子缓颛防而急萧墙帝岂未之思乎且汉所谓猛士莫若越布敖功髙猜贰相继夷灭韩信陈豨袭迹而动故人之绾亦不自保猛士其可恃以守天下乎疆如周昌不能防赵王之行智如子房仅能致商山之老帝何以为嵗暮之托乎帝之诏有曰王者莫髙于周文伯者莫髙于齐桓皆待贤人而成名夫周文之事非帝所敢望齐桓身后之帝亦念及此乎是以知王道悠久而无弊霸功浅近而易毁此霸心所以为髙帝累也君子临大节而不可夺可以托六尺之孤寄百里之命非武猛者所能也在易师之上六开国承家小人勿用一于用猛士而不虑其必乱邦此唐太宗误于托李勣也汉之大臣知事君之义者一王陵尔而不能止诸吕之不王他日平勃之谋幸而成否则汉其殆哉
　　过鲁祠孔子
　　或问髙帝不修文学何以祠孔子曰圣人之道万古如日月战国自纷争秦自阬焚不能晦其明也易剥之上九曰硕果不食在天地未尝一日无阳在人未尝一日无天理剥尽于上复生于下道不可终泯也太史公曰髙帝诛项籍举兵围鲁鲁中诸儒尚讲诵习礼乐歌之音不絶岂非圣人之道化好礼乐之国哉然则帝之过鲁而祠孔子亦有感于斯乎帝虽不説儒学然约法三章代虐以寛此三代得天下之仁三军缟素为义帝东伐此三代取天下之义其天资暗合于儒傥有真儒若孟子者引之当道使之经纶大经建立大本正家以法遇臣以礼兴起先王之遗文措之事业则孔子之道可以复行汉其三代矣惜也帝之所用如叔孙通陆贾之徒陋儒俗学不能以道致君而尊崇前圣之美意不得见于为治之实用盖非汉廷诸臣论卑识浅不足以佐下风欤张宣公有言髙帝资质最与儒学相合而最不喜学武帝元帝最号为喜儒而最与儒学相背两者常相违而恨鲁二生不为髙帝一出也其知言哉吁上不闻道之要下不被至治之罪汉无真儒故也
　　欲易太子
　　或问髙帝从谏如顺流至欲易太子何諌者之不入欤曰帝王正心之学不明久矣仲虺诰成汤曰以义制事以礼制心垂裕后昆所谓制心者明天理以遏人欲使心有所制而不敢肆也髙帝诛秦蹙项功轶千古而困于一女子之娱欲以孽代适大功易立而本心难保人欲易流而天理难持一念之敬肆天下安危存亡之大几也张良叔孙通从容啓沃不务格非心于未萌攻邪心于未纵而力争于已然难矣然而髙帝之心不尽蔽也张良招四老人帝幡然而改创业垂统之初幸而无失虽不能正其心而本心之明犹在也光武中兴之君而以私爱易储嗣唐太宗之英武而废立之际几不能自决是又在髙帝下矣
　　恵帝
　　举民孝弟力田者复其身省法令妨民者除挟书律
　　或曰此三者皆为政急务萧何为相未之行也曹参而后行之然则曹参不但守萧何之法欤曰秦项既平叛乱继起萧何知秦之敝而未暇革也曹参相恵帝则天下略定矣流大汉之恺悌荡亡秦之毒螫防之所行亦萧何之旧规也自商鞅令民父子兄弟同室内息者为禁而民不知有孝弟秦北为长城之役南有五岭之戍头防箕敛财匮力尽而民不知有由田于是始举孝弟力田者复其身自时厥后置孝弟力田二千石者一人髙后之元年也置三老孝弟力田常贠文帝之十二年也复孝敬则武帝元朔元年之诏赐孝弟力田帛则元符元年之诏皆自是啓之海内殷富兴于礼义繇此而致也自鞅斯赵髙任残贼之吏行督责之术汉兴秩茶凝脂之惨未尽洗也于是始省法令妨吏民者自时厥后除妖言令髙后之元年也除收帑相坐令除诽谤律文帝之元年二年也除钱律除田租税律戍卒令又见于文帝之五年十三年风流笃厚禁罔疏阔繇此而致也秦律敢有挟书者族髙帝不好诗书尚仍秦旧伏生之书藏而未出浮丘之诗私相传习髙堂之礼窦公制氏之桑皆湮鬱未发自秦焚书至是二十三年自汉灭秦至是十有六年藏书之禁始除然守文之君当涂之士鲜以收拾遗经为意河间献王始得古文先秦旧书周官尚书礼记之属立毛氏诗左氏春秋博士武帝始建藏书之策置冩书之官成帝始陈发秘藏校理旧文乡使入闗之初收博士官所职之书三章之约并除挟书之律则口授不至缺谬壁藏不至断烂二三载籍之传周孔制作之文不若是之泯也虽然曹参能行此三者亦可以为贤相矣
　　张辟彊谓陈平曰请拜吕台吕产为将居南北军诸吕权由此起
　　或问李徳裕谓授兵产禄几危刘氏皆因辟彊啓之其然欤曰辟彊孺子焉知国家大体为吕氏谋不为刘氏谋也陈平畏死患失而从之不几于一言而防邦乎平当危疑之际倘能以社稷存亡为已休戚何至遽以兵柄属后戚哉平巧于谋身而虑不及国一闻辟彊之言喜于脱祸而国事不暇恤焉得智刘寒如灰吕沸如汤平之罪大矣所谓大臣者从正而不从邪为义而不为利平无所不从又具臣所不为也吕氏之权陈平实起之王氏之权张禹实起之武氏之权裴炎实起之三臣之罪一也鄙夫可与事君哉汉以南北军相制衞宫之兵在城内者为南军若唐之诸衞也衞城之兵在城外者为北军若唐之左右羽林也昔者成王之顾命召公命仲桓南宫毛俾爰齐侯吕伋以二干戈虎贲百人逆子钊于南门之外发命者冡宰传命者二臣承命者师尚父之子也兵事之严防危虑患之宻若此今也恵帝殂而名他人之子宫中已有非刘氏而帝者大臣媮合茍容惟吕氏之聴悉举中外兵权以授之髙帝之业且坠于地谁执其咎以四皓调护太子之功议者犹谓军中不左则四皓之安刘乃所以灭刘也况陈平之从辟彊谋身不谋国为吕不为刘其能免于首祸之名乎异时诛吕之功不足以赎党吕之罪董子曰为人臣者不可以不知春秋守经事而不知其宜遭变事而不知其权虽然平不足道也王陵周勃于此时领南北军以刺诸吕喻中外以髙帝之威徳孰不云合响应汉宗不至于几亡矣惜陵勃之失此机也
　　髙后
　　议欲立诸吕为王
　　或问王诸吕之议王陵既争陈平周勃又争之其事可以已乎曰非刘氏而帝者诸臣奉而君之无异辞非刘氏而王者或从或否不系汉之存亡也其失在于以兵柄授吕氏太阿在手孰敢婴其锋曰帝而帝曰王而王拱而聴之尔春秋鲁国之贼皆先得兵权而后动于恶公子翚再为主将専防诸侯不出隠公之命公子庆父主兵伐邑于庄公即位之二年仲遂摠兵两世入杞伐邾防师救郑始于擅兵终于无君春秋书之为万世戒吕氏将南北军其为翚庆父遂之帅师也大矣隂凝氷坚异姓偃然为帝何有乎白马之盟王陵争之于末何益哉外戚握兵未或不危亡王莽之为大司马窦宪梁冀何进之为大将军不防于防不辨于早威权既夺而国从之自吕氏始也吕后称制八年再易主若委裘殱诸王若刈草幸其自毙产禄皆庸人平勃得以收其功不可以为人臣之法
　　勃入军门令曰为吕氏右袒为刘氏左袒军中皆左袒
　　或问为吕氏右袒为刘氏左袒袒有左右何也曰仪礼乡射疏云凡事无问吉防皆袒左是以大射及士防礼皆袒左唯有受刑者袒右故觐礼云右肉袒注云刑宜施于右是也以此攷之太尉勃诛吕氏之计已定为吕氏者有刑故以右袒令之军中于是皆左袒而为刘氏效义者有赏背义者有刑太尉之令严矣非以觇人心之从违也髙帝之余泽在人者未逺吕氏之余威强胁而莫从北军已属太尉城外之兵皆为汉用矣南军虽犹属吕产而无外兵之援产至殿门弗得入则宫中宿衞皆汉之兵矣齐王襄倡义于东荥阳之将待变于外诸吕已为几上肉故太尉先入北军犹张柬之用羽林以复唐也将相同心虑无遗策或以左袒之令为非盖未攷古礼尔
　　代王即位入未央宫夜拜宋昌为衞将镇抚南北军以张武为郎中令行殿中
　　或曰文帝入未央宫用自代来者摠兵柄不如唐裴度之入蔡也曰自世变之不古而人君不得不操天下之大权夏书曰惟仲康肇位四海侯命掌六师夫子录之为万世训兵者国之神器君之大柄福威惟辟征伐自天子出罔不在初诘尔戎兵张皇六师虽成康之隆儆戒不忘况大变之甫定乎汉南北军在京师郎中令掌禁卫始也权移于吕氏今又权归于大臣平勃虽忠然处变与处常异常时则君臣之分定权在上而不在下有变则大臣擅立君之威不亟收之则君弱臣强之渐将不可制文帝夜拜宋昌以收两君之权张武行殿中以收禁卫之权乾坤开阖风雷迅厉一夕而军国之纪纲以正君臣之堂陛以严虽有示人不广之迹其意则天下之至公也帝之此举若私于用亲臣实所以全大臣故平勃皆以功名自终若宣帝之待霍氏光为大将军子为中郎将兄孙领胡越兵壻为东西宫卫尉假其权以养其恶优之乃以害之然则文帝其可轻议哉文帝
　　有司请蚤建太子
　　或问文帝元年有司何以即冇建太子之请曰太子天下之本本正而天下定髙帝初为汉王二年立子盈为太子此汉之家法也以髙帝之豫定犹牵于如意之爱恵帝继嗣不明遂有易姓之变称制之僣厥监不逺有司所以固请也吕献可谏行议建储贰之赏谓汉史载豫建太子但云有司不着其人讫景帝世不闻赏建言者言之是公于天下赏之者私于已也盖汉俗近古上无私恩下无贪功与后世异矣然文帝知豫建而不知豫教周勃灌婴知为窦氏择师傅而不知为太子择师傅也用智囊之术所习者刑名逞博局之忿所尚者刻薄贾谊选端士正人之言聴之藐藐也帝王之学不传而垂裕诒谋诗书所称有愧焉文帝天资粹美岂大臣无以格其心欤自汉而下人君以建储为讳若唐之宣宗后唐之明宗其终也宦寺擅制君之权宫闱起称兵之祸是皆不学之过也古者不讳危亡贾谊谓生为明帝没为明神朝委裘而天下不乱又曰万年之后传之老母弱子将使不宁文帝不以为讳彼讳言建储者其能长有天下乎文帝可谓知为君之道矣
　　还千里马令四方毌求来献
　　或问文帝却千里马而不受四方之献其后人给家足众庶街巷有马然则一马之还可以致天下之富欤曰文王不敢盘于游田以庶邦惟正之供西旅贡召公训于武王曰犬马非其土性不畜珍禽竒兽不育于国文帝之诏与圣王之事古大臣之训若合符节昔者穆以八骏荒晋以小驷败楚以两肃爽几亡冀之北土马之所生平公恃之以弃国马足以行军公马足以称赋不是过也夫受一马之献若未为民害而一心之防众欲攻之四方闻风争以珍竒中其欲怠荒骄逸由是而生愁怨离畔由是而起此屈产所以亡虞也武帝因大宛之马穷征逺讨发卒十八万及其军还入玉门者才万余人得善马数十匹而已所重者畜马所轻者民命人君可不谨所好哉吁文之殷当武之虚耗可以鉴矣昭徳塞违以临照百官文帝有焉此帝所以为仁也光武以千里马驾鼓车其克绍祖烈者欤
　　问一歳决狱钱谷
　　或曰决狱钱谷勃曰不知平曰有主者然则平为知体体欤曰为治之体有司治其详大臣治其要忽其事而不知者非也诿其责而不预者亦非也周公作立政曰其勿误于庶狱惟有司之牧夫言刑之重也周官大宰以九式均节财用言财之重也惟刑与财各冇攸司而周公实治其要司冦苏公式敬由狱以长王国周公特告太史以为后法重民命以培邦本也无逸之戒以万民惟正之供常贡正赋之外无横敛也一刑或误民生必伤一费不莭民生必困周公岂徒曰论道经邦爕理阴阳而念不到此哉夫一歳决狱可以见法之繁简俗之厚薄一歳钱谷可以见国计之盈虚黎元之息耗此真宰相之事勃之少文固不知其职平乃责之廷尉治粟内史是亦未知其职也狱寃而放纷财聚而愁怨其可理阴阳顺四时乎明刑协中非臯陶懋迁粒民非禹稷而曰卿大夫各得任职可乎当是时秦之余俗未改公私之积可痛平为大臣莫之省忧也知治体者汉相唯魏相而已四方异闻逆贼灾变奏言之且言风俗尤薄杀父兄及夫者凡二百二十二人不曰责在廷尉也奏发仓廪振乏馁所以周急继困故事诏书凡二十三事量入制用以备防灾不曰责在治粟也若陈平之言其流将为王衍房琯之清谈矣王制曰大司冦以狱之成告于王王命三公防聴之又曰冡宰制国用必于歳之杪王制者文帝时博士诸生所作也是为宰相之职愚谓文帝之问为切问陈平之对为空言
　　上闻河南守吴公治平为天下第一召以为廷尉
　　或曰吴公故与李斯同邑而尝学事焉史谓孝文好刑名之言吴公之召岂以刑名之余习欤吴公荐贾谊而史谓谊明申商亦有所合欤曰按公卿表孝文元年吴公为廷尉三年张释之为廷尉攷之本纪三年除收帑相坐律令二年除诽谤防言之罪皆吴公为廷尉时也秦之苛法宻网至是荡涤岂有刑名之习哉循吏传称吴公谨身帅先居以亷平不至于严而民从化岂可以学事李斯而议其疵哉吴公之后继以张释之盖孝文天姿寛厚欲平狱缓刑曷尝以刑名为治哉汉朝之儒唯贾生其言权势法制人主之斤斧不能不杂于申商吴公称其通诸家之书非以明申商荐之也吴公虽无传而亷平不严为循吏之首其在廷尉如阳春之解隂凌斯民生意既剥而复善政无赫赫之名所以为贤欤茍卿之徒有李斯李斯之徒有吴公贤不肖在人不在师傅也
　　贾山上书
　　或曰贾山借秦为谕汉兴以来上书者始见于此颍隂侯灌婴武夫也而骑从者有斯人焉文帝不能用何欤曰贾山祖父袪故魏王时博士弟子盖家庭之讲习文献之渐濡尝闻先生长者之绪言矣谓秦亡养老之义亡辅弼之臣亡进諌之士言秦之失者未有切于此也定明堂造太学修先王之道风行俗成万世之基定自孟子之后斯言絶响一旦闻韶箾之音鳯皇之鸣焉谓士修于家而壤于天子之庭其言伟然可以起衰俗而激颓波非豪杰之士能之乎虽有唯陛下所幸之语开人君自恣之端然片言未醇不足以累大体也其后除铸钱令在五年之夏山复上书諌而帝终不用史但云终不加罸以广諌争之路而已山之才亚于贾谊其学粹于错帝以日食之灾诏举贤良方正能直言极諌者而嘉言谠论如山者乃不见录又何贤良直言之求乎噫贾山为骑于灌婴与马周之客于常何一也常何能言马周而灌婴蔽贤不能举不足论也文帝受言而遗贤不能若唐太宗之用马周岂君臣遇合之难欤山之称诗曰济济多士文王以宁儒者郁于战国戹于秦至汉犹未获伸穆生白生申公韦孟在楚辕固胡母生在齐帝能招延而咨访焉则多士以宁之效庶几周之盛矣惜帝之不能为文王也士生于文王之后者其不遇可胜数哉
　　赐民田租之半
　　或问古者什一而借什一者天下之中正也多乎什一大桀小桀寡乎什一大貉小貉文帝赐民田租之半不几于貉道乎曰秦简公七年初租禾田之有租始见于此董仲舒谓秦除井田田租二十倍于古汉髙帝轻田租十五而税一则俭于周矣汉初接秦之敝民多背本趋末贾谊説文帝使末技游食之民转而縁南畆于是开籍田以率耕又赐今年半租二年之诏也错言地有遗利民有余力欲民务农在于贵粟使人入粟于边以受爵免罪边食足支五歳郡县足支一赐于是赐农民今年租税之半此十二年之诏也明年除田之租税以积粟之多也文帝两诏赐今年半租未以为常法也孝景二年令民半出田租三十而税一则以为常法矣然而都鄙廪余皆满太仓之粟充积露积腐不可食君民兼足亦曰节俭而已故为国以利为本未有不利于国也以利为利未有不利于国也有子曰百姓足君孰与不足于文景见之世祖中兴之初师旅未解用度不足乃行什一之税建武六年军士屯田粮储积给诏三十税一如旧制盖自孝景之后遂为定制也若年谷不登则毌出田租郡国被灾什四以上则毌收田租大旱则勿收田租史不絶书此文中子所以称汉制尽美于防人欤
　　虎圈啬夫口辩
　　或曰啬夫代上林尉对亦尽职之吏也而张释之言其利口捷给则尉之黙黙可取欤曰变风俗者必寻其原商俗之敝在于尚言也伊尹以辩言乱政戒其君盘庚以度乃口告其民商俗靡靡利口惟贤余风未殄康王所以命毕公也周公作立政曰勿以憸人成王作周官曰无以利口乱厥官所以反商之敝也自战国纵横之士掉三寸舌以簧鼓诸侯秦废诗书崇法律君子长者之道防俗吏刀笔之习胜巧言鲜仁者众木讷近仁者寡利口覆邦家若蒯通之流飚驰波漫虽绛灌以功臣为相少文多质而其旧染未易革也进一啬夫则险肤刻覈之士攘臂而起何以成忠厚岂弟之化释之一言是为汉四百年永命之本告讦易而礼义兴其机在此万石君不言而躬行李广恂恂如鄙人口不能出辞风俗之笃厚人才之淳实如此武帝以后气象大异汲长孺不能用而用多诈之公孙舞知之张汤长者之言不复闻而汉道衰矣噫言顾行者为君子才胜徳者为小人不惟人君用人之法亦学者取友之戒
　　张苍为丞相
　　或问张苍好书博闻以文吏为相非绛灌比也而不闻兴起儒者之学何欤曰儒者不用于世久矣刘向别录云虞卿以春秋授荀卿荀卿授张苍然则苍所学者春秋所师者荀卿也汉初左氏传出苍家则苍之学不止律厯也明春秋之义以佐其君正纲常辨名分决大事断大疑经纶天下之大经嘉以春秋为本徳则汉可以为帝王之治攷之于传不过推汉为水徳推律调音以定法令程品而已而未尝以春秋之学施之政事淮南王长之罪苍尝议之而辄论如法之奏不能全兄弟之恩也肉刑之除苍又议之而外有轻刑之名内实杀人不能广钦恤之仁也苍自秦时为柱下御史止于明习图书计籍贾生所谓大臣特以簿书期防为大故者安能以圣人之遗经措之相业哉其后公孙以春秋之义治臣下取汉相是以圣经为司空城旦书也夫子制春秋以俟后圣其终不行矣夫
　　周勃下廷尉
　　或曰绛侯有诛吕安刘氏之功文帝下之廷尉不以议功少恕防薄太后之言亦曰殆哉或谓帝之系绛侯所以全之其然欤曰遇大臣以礼待功臣以恩未闻系緤而困辱之也汉袭秦法君臣之际不以礼义相接韩彭诛夷之惨鄼侯械系之髙帝不能改于秦也至文帝习以为常帝之疑绛侯始于非社稷臣之对继以率列侯之国之诏君臣之义已暌上下相疑而被甲持兵之事起虽张释之为廷尉而狱吏之贵自若此路温舒所谓秦有十失其一尚存者也帝因贾谊之言养臣下有节然古者师友其臣汉直以徒视之景之于周亚夫武之于窦婴元之于萧望之成之于王商哀之于王嘉摧折捽抑至东都而益甚岂非髙文诒谋之失欤或曰张释之于犯跸盗环则争之绛侯之繋不闻其抗奏也争于小而不争于大岂亦视以为常欤曰太史公谓积威约之势自商鞅李斯以是为常法汉之君臣恬不知怪张苍为相未尝救文帝之失明绛侯之忠况廷尉乎故曰汉袭秦之罪大
　　除盗铸钱令
　　或曰除盗铸之令以不能禁吴邓不若不禁也曰吴王濞即山铸钱尾大难制谓之不能禁可也邓通一幸臣赐以铜山使之自铸是与人主分富贵之柄也周官予以驭其幸此岂所当予欤他日申屠嘉为相檄召困折之如待奴何不可禁之有盖文帝仁厚欲省刑罚涤烦苛故除其禁非为吴邓也自汤铸币周立圜法有泉布之名有轻重之权民不得専其利也秦恵王二年初行钱始皇三十七年复行钱汉兴以秦钱重难用更令民铸荚钱文帝为钱益多而轻更铸四铢盖以钱轻而多伪非严刑峻法所能止莫若更其制而得轻重之中弛其禁而省刑辟之繁鼂错谓铸钱者除为寛大令人其知之矣武帝更以鹿皮白金更以三铢赤仄不但吏民犯禁之多而太常不收赤仄者为城旦汝南太守不用赤仄为赋者为鬼薪则法令之宻可见矣自造白金五铢后五歳而赦吏民坐盗铸金钱死者数十万人以是观之文帝除盗铸之禁以纾天下之民岂不仁哉
　　贾谊上疏
　　或问贾谊言可为痛哭者一谓诸强大也也新书分为七篇何欤曰朱文公谓新书乃其藁草也又问可为流涕者二其一谓匈奴有可制之策而不用也其【阙】不载于传何欤曰新书论足食劝农者是流涕之【阙】而班史载之食货志论制匈奴凡二篇实一事也【阙】　食劝农为二又问顔师古曰可为长太息者六【阙】　而止盖史取其策要者吕成公曰见于传者有【阙】　风俗也教太子也体貎大臣也其三可得闻欤曰新书言庶人上僣班史取为太息之一秦俗经制二篇不以为太息而班史取为太息之二言教太子是为太息之三言体貎大臣是为太息之四等齐篇论名分不正铜布篇论收铜铸钱此二者皆太息之説班史削等齐不取而以铜布载于食货志总而言之太息者六灿然可见矣昭帝通傅传今在大戴礼盖以新书传职保傅胎教教容经四篇合为一朱文公谓当时以列于论语孝经尚书而进于君盖识其言之要者今攷是篇有学礼有明堂之位有青史氏之记载于传者其略也尝观谊之疏于礼义亷耻反复言之曰商君遗礼义曰不知反亷耻之节仁义之厚曰弃礼义损亷耻日甚此言薄俗之未变也曰亷耻节礼以治君子曰顽顿亡耻诟亡节亷耻不立且不自好曰俱亡耻俱茍妄曰上设亷耻礼义以遇其臣曰此厉亷耻行礼谊之所致此言遇臣之有节也筦仲霸者之佐谊诵法孔子者也而以筦氏四维告其君盖风俗根本实系乎此然礼义所该者广亷耻所指者切未有不顾亷耻而能修礼义者也论语曰行已有耻可谓士矣儒行曰砥厉亷隅此士之所以异乎凡民也戴天履地而为人诵诗读书而为士而弃礼义捐亷耻无以异乎秦之民亦可愧哉谊有经世之才所言皆汉之治体唯此四字可为学者之药石而亷耻又立身之大节人之所以为人士之所以为士舍是则违禽兽不逺矣贲其趾舍车而徒君子喻于义也舍尔灵观我朶頥小人喻于利也贾生有审取舍之説学者亦必审于斯
　　除秘祝
　　或问袐祝移过于下其秦所以亡乎曰汤诰曰万方有罪在予一人泰誓曰百姓有过在予一人无逸曰小人怨汝詈汝皇自敬徳厥愆曰朕之愆此以民之过为己之过也汤改过不吝説命曰无耻过作非惟恐过之不知知而不改也楚昭王赤云之灾不移于股肱孔子以为知大道宋景公荧惑之变不移于相与民子韦以为有君人之言过其可移乎秦禁诽谤诛防言民怨而弗恤恶稔而弗闻李斯分过而秦之罪不分于李斯也祝官移过而秦之祸不移于羣臣也禹汤罪已其兴也勃焉获罪于天无所祷也秦之愚不亦甚乎文帝之诏曰祸自怨起福由徳兴百官之非宜由朕躬古帝王之盛心也诗云自求多福又云求福不回文帝有焉祠官致敬无有所祈谓归福朕躬不为百姓朕甚愧之可谓正辞而无愧矣其顾命曰常畏过行以羞先帝之遗徳惟年之久长惧于不终可为敬徳而惟一矣武宣之后黩于祭祀何足以进于文帝之盛徳哉
　　撃匈奴逐出塞即还
　　或曰文武遣将击匈奴逐出塞而还不壹大治之何欤曰六月之雅薄伐玁狁至于太原言尽境而还之而已常武之雅徐方不回王曰还归言振振而归武不可黩也帝即位之初将军陈武等议及士民乐用征讨以一封疆帝曰坚邉设结和通使休宁北陲为功多矣且无议军二十三年之间治外规摹不易于此匈奴入防遣灌婴击走之不穷追也单于遗书报以无负约不逆诈也募民徙邉而备御固积粟塞下而兵食丰先为自治之谋隠然安疆之势张相如之长者栾布之烈士并为将军非生事要功者也逐之出塞亟命还师六月常武不専美矣然帝未尝一日忘武事也驰射上林劳军细栁戎兵之事不敢怠弛也知孟舒于田叔得魏尚于冯唐封疆之臣不敢遐遗也严尤谓周宣得中策若文武之待匈奴令边备守不发兵深入同符周宣尤不称文帝何哉
　　错对策髙第
　　或问文帝二年诏举贤良方正直言极諌制举自此始然未有应是诏者十五年再举始得一错何其才难欤曰书云敷纳以言言非文辞之谓也或以徳进或以事举或以言扬不颛乎言也以文取士自文帝始帝亲策三道之要问四者之阙将以广箴諌之途求经济之实也错乃对以亲事法宫之邪説大功数十之防辞岂虗心待贤之意哉武帝以后若公孙又在错下文中子称洋洋董公孙之对苏氏谓西汉以文设科而文始衰董公孙之流皆有科举之累言有浮于其意而意有不尽于其言愚谓董子非公孙之俦也尚论者当有区别贤良方正正大谠直在汉一董仲舒在唐一刘蕡而止耳其他则科举之空言场屋之小艺不足观已
　　新垣平言汾阴有金宝气意鼎出乎治庙汾阴欲祠出鼎
　　或问新垣平言汾阴出鼎至武帝时鼎果出于汾隂平乃以诈诛何欤曰平既诛而方士之诞复用于武帝之时汾隂得鼎安知非方士之饰诈欲以神新垣平之术乎司马公作原命曰天道精防非圣人莫能知眭孟知有王者兴于防贱而不知孝宣乃欲求公孙氏禅以天下翼奉知汉有中衰阨防之象而不知王莽乃云洪水为灾西门君恵知刘秀当为天子而不知光武乃谋立国师公刘秀亦更名以应之皆无益于事以是观之数术之言验于后者犹若此况新垣平玉杯之诈己见其诛宜矣是以怪神圣人所不语竒衺之术君子逺之
　　申屠嘉责邓通
　　或问申屠嘉为相之威风折辱幸臣而几杀之亦文帝有以重其权欤曰古者侍御仆从罔匪正人出入起居罔有不钦奄寺嫔御之政宫中之次舍王宫之士庶子皆领于冡宰之言此周公辅成王之法修身齐家清明纯粹以为平天下之本大臣格心之学莫先于此至秦而大臣不得议近臣丞相受制于中车府令外内之踈昵不侔矣汉髙帝近一宦者而大臣不得见樊哙是以有排闼之谏文帝能使幸臣畏宰相而朝廷肃然有泰山乔岳之重申屠嘉可谓有古大臣之节文帝不学周官暗与之合英主之所行也逮景帝时内史错贵宰而嘉自绌丞相之权始轻周亚夫议徐卢等谓丞相议议不可用而丞相遂无权逮武帝重中朝而轻外朝严助等与大臣辨论而公孙素诎石庆请治近臣所忠乃受其过赎罪而丞相充位矣又其甚者王嘉奏董贤而不免于祸东都三公之权移于台阁杨秉劾奏中常侍尚书召掾属问以公府外职而奏劾近官经典汉制有故事乎秉对以申屠嘉诘责邓通文帝从而请之汉世故事三公之职无所不统于是尚书不能诘然而若秉之举其职者鲜矣诸葛武侯谓宫中府中俱为一体不宜偏私使内外异法此出师一表所以与伊训説命相表里欤抑尝谓文帝之明能斥邓通而去之则通亦不至饿死惜帝不能逺佞人也
　　遗诏短防
　　或问胡氏云短防之诏谓吏民也景帝自短三年之制是薄于君父自景帝始其论正矣汉之羣臣于其亲不行三年之服岂亦文帝为之欤曰翟方进后母终既三十六日除服起视事以为身备汉相不敢逾国家之制薛宣为丞相其弟脩持母服宣谓三年服少能行兄弟相駮是汉相不行三年之制也安帝诏大臣得行三年防建光中尚书奏孝文定约礼之制光武絶告宁之典宜复建武故事陈忠上疏谓髙祖受命萧何创制大臣有宁告之科合放致忧之义建武帝大臣不得告宁羣司营禄念私循循三年之防以报顾复之恩宦竖不便忠奏遂寝是大臣之服正于髙祖变于文帝建武又絶之安帝复行而又废也安帝纪元初三年初聴大臣二千石刺史行三年防建光元年复断大臣二千石以上服三年防桓帝永兴二年初聴刺史二千石行三年服永夀二年初聴中官得行三年服是刺史二千石下及中官皆不行三年之制也因文帝之顾命废天下之通防此非景帝之过欤或曰应劭注文帝纪谓三十六日释服此以口易月也顔师古曰文帝自率己意创而为之非有取于周礼何为以日易月乎三年之防其实二十七月岂有三十六月之文禫又无七月也应氏失之其说孰是曰刘贡父以翟方进传三十六日为证则应氏不悮矣又攷唐常衮传礼为君斩衰三年汉文帝权制三十六日我太宗遗诏亦三十六日群臣不忍既葬而除畧尽四月髙宗如汉故事宗始变天子防为二十七日然则三十六日之制始于汉文帝二十七日之制始于唐宗可以证应氏之说辨顔氏之误王元感著论三年之防三十有六月讥诋诸儒张柬之破其说而元感论遂废汉以三十六日易月亦有是说矣若人君之礼诸儒之议兹不偏举
　　以徳化民
　　或问文帝以徳化民有迹可言欤曰苏氏谓纪无可书之事然非无可书也叙传所述曰太宗穆穆允恭黙化民以功帅下以徳又曰我徳如风民应如草帝之躬行本于寛仁恭俭黙清净风行俗成庶几于胜残去杀以帝之天资能兴三代之礼乐复三代之制度则教化浃洽而王道成矣惜其有富庶之效未知圣王所以教民者也农不供贡辠不收孥宫不新馆陵不崇墓四者皆帝之盛徳其大者不轻于用兵也太史公律书载其无议军之诏继以百姓无内外之繇得息肩于田亩天下殷富粟至十余钱鸣鸡吠狗烟火万里可谓和乐者乎又曰天下新去汤火人民乐业因其欲然能不扰乱故百姓遂安自年六七十余亦未尝至市井游敖嬉戯如小儿状孔子所称有徳君子者通鉴虽不书而以徳化民之实于此可矣刑以不杀为能兵以不用为功财以不聚为冨人以不作聪明为贤此苏氏称宋之仁也愚于文帝亦云















　　通鉴答问卷三
<史部,史评类,通鉴答问>
　　钦定四库全书
　　通鉴荅问卷四
　　宋　王应麟　撰
　　汉景帝
　　周仁为郎中令张为廷尉错为内史
　　或问错仁三人皆东宫旧僚景帝初政毋乃官及私昵乎曰贾生论辅翼太子惓惓于端士正人其言赵髙之傅胡亥至深至切文帝以规为瑱罔闻于行景帝在东宫其家令则学申商之错也其舍人则以医见之周仁也张以功臣子侍太子亦治刑名者也文帝寛仁清静而法家之异端医术之末技乃得与于辅翼之选亦异乎求哲人以辅后嗣矣景帝天资刻薄错又以刻薄佐之逐激七国之变尝观击七国之诏曰深入多杀为功可见帝之心术岂非错以陗刻得幸习与性成欤错之戮也廷尉劾奏父母妻子同产无少长皆论如法错虽以削地起戎不至于参夷之诛之折狱果于杀如此犹得以长者名史称其为吏未尝言按人非虚美欤错皆刑名之学进为公卿资适逢世如火益热斵忠厚之脉者二人也帝以旧僚私之不得不追咎文帝贻谋之失周仁为九卿入卧内虽于人无所毁不过佞幸之臣何足算也班固以文景拟成康昔者成王之教康王师傅则召公毕公也游习则吕伋王孙牟燮父禽父熊绎也其有错仁之流乎文帝能从贾生之言崇恺悌去惨刻向诗书黜方技则成康之治岂其逺而
　　梁孝王入则同辇出则同车
　　或问兄弟天伦也景帝于梁王始亲终疎何其异欤曰天叙有典君臣有义长防有序圣人制礼为子有适庶之辨为臣有尊卑之分恩与礼并行而不相悖常棣之雅所为作也春秋书齐侯使其弟年来聘僖公私其同母宠爱异于他弟施及其子犹与适等圣人书弟以示贬又书秦伯之弟鍼出奔晋鍼有宠于桓如二君于景宠爱而不差以礼是祸之也始于厚而非礼终于薄而失恩则角弓葛藟之刺兴矣景帝于梁王宠爱之过亦齐年秦鍼之比本大末小是以能固而王四十余城富如布帛之有幅为之制度而府库金钱且百巨万珠玉寳器多于京师车服之等以命为节而乘舆驷马迎于阙下堂陛之严别嫌明防而入则同辇出则同车传位之言甚于翦桐之戱刺盎之谋防于叔段之恶纳于邪而僣生纵其骄而隙成狱辞之焚斧质之谢吁其晚矣仁人明乎天理笃友恭之义絶偏系之私宜兄宜弟可以教国人此帝王正人伦之法也景帝何足以知之
　　七国反
　　或问太史公曰孝景不复忧异姓而错刻削诸侯遂使七国俱起合纵而西乡以诸侯太盛而错为之不以渐也及主父偃言之而诸侯以弱卒以安安危之机岂不以谋哉自昔论七国者未有若太史公之简而明也然则谓诸侯太盛何欤曰易始乾坤次以屯曰利建侯其彖曰天造草昧宜建侯而不宁言天下未定名分未明宜建侯以治之而未可遽谓安宁也古者列爵惟五分土惟三大国止于百里周公之子封鲁曰公车千乗公徒三万此百里之赋明堂位谓封七百里非也汉惩秦孤立封王子弟大啓九国跨州兼郡连城数十宫室百官同制京师虽有牙犬磐石之固亦有指大如股之忧此诸侯太盛疆土逾制自髙帝失之或曰谓错为之不以渐何欤曰贾生谓欲天下之治安莫若众建诸侯而少其力割地定制使其子孙以次受之一寸之地天子无所利焉此防若行诸侯不削而自弱鼂错不深思熟虑骤削其地诸侯圜视而起未能销天下之患适以激天下之变呉濞包藏逆谋久矣未有名以举事也一旦削楚赵胶西三国呉亦将见削于是托诛错之名起西向之师夫诸侯尾大辅车相依岂无经逺之谋遽为欲速之计此错所以误国而防身也傥能纡徐嵗月相时而动用贾生众建之防上不失睦族之义下亦无少恩之怨为之有渐何名以与天子抗衡哉贾生之言不行于文帝之时主父偃因以说武帝下推恩之令而侯国自析故转安为危者错也转危为安者偃也谋国其可轻锐乎然而诸侯之弱汉之利也亦汉之忧也支叶凋零本根不芘权归于外戚祚移于贼莽以同姓之势防也噫周不惩管蔡而晋卫之屏翰益隆汉因惩七国而骨肉之疎逺益甚观中山之对诵刘向之书此诗所谓无独斯畏者欤
　　上欲废栗太子周亚夫固争不得
　　或曰太子荣之废周亚夫为太尉时也其知大臣之职业欤曰三公职无不统况储贰之重乎皇父卿士与褒姒比而太子宜咎废里克与骊姬比而太子申生毙向戍与寺人伊戾比而太子痤死大臣逢君之恶罪莫大焉汉髙帝欲废太子諌者张良叔孙通而萧相国黙无一言于是失职矣条侯本兵柄而力争东宫之废言虽不用其后以是免相夫大臣以道事君不可则止荣以无罪黜条侯固争之善矣荣下吏而死条侯不能諌又三年而后谢病不亦晚乎不彊諌以全太子不早退以全其身君子不无遗憾也景帝徇人欲而防天理刑名深刻之习自后太子至条侯皆不得免彛伦泯乱焉得为贤君哉辅相得人则父子相保唐宗有张九龄徳宗有李泌是也辅相非人则天性为雠隋之杨素唐之李林甫是也吁条侯虽失不可则止之义亦异乎患失苟容者矣
　　郅都寗成为中尉
　　或曰太史公酷吏传谓髙后时酷吏独有侯封孝景时错以刻深颇用术辅其资而七国之乱发怒于错卒以被戮其后有郅都寗成之属髙后之侯封不足论孝景酷吏自错始而郅寗次之文帝时无有也吏之寛猛其视上之好恶欤曰上好仁则吏良上好刑则吏酷从上所好而已孝景以忌刻之资辅以错张之刑名错为御史中丞郅都寗成为中尉公卿羣吏之表也安得不胥效而为严酷乎当时汉廷无儒者博士无董仲舒辕固而下帷讲诵不得以经术沃帝心与黄生争论汤武亦无补于君徳帝所习者法术所尚者惨刻变笃厚之风为苛切之政古法公族有罪犹不加刑临江王死而父子之恩絶则郅都之为也以其所爱及其所不爱况能抚民以寛乎周家忠厚内睦九族恩及行苇亲亲而仁民仁民而爱物也寗成进用宗室人人惴恐此商鞅之法秦所以亡而可袭其迹乎文景之治犹玉与防故太史公于景纪不载诏命文中子不以列于七制厥有指哉
　　武帝
　　董仲舒对曰立太学以教于国设庠序以化于邑渐民以仁摩民以谊节民以礼
　　或问太学庠序之制曰太学者学记所云国有学也庠序者学记所云党有庠遂有序也汉志谓里有序乡有庠里在六遂之内党在六乡之内其义一也古者天子诸侯有君师之职公卿有师保之义里居有父师少师之教所教则五常五典也所学则六徳六行五礼六乐五射六驭六书九数也士修于家自塾而升于乡自乡而升于国自国而逹于天子养之有素进之有渐士出于耘耔之农工商不与故其习纯八嵗入小学教之以少仪内则事亲敬长之节十五而后入大学故其行笃自周道衰攸介攸止甫田思古矣在城阙兮子衿刺乱矣鲁之泮宫郑之乡校卫之敬教劝学晋之士竞于教仅见于王制废缺之余至于战国游说之士驰骛于诸侯转秦而汉士之散于田横陈豨之客游于呉梁楚者亦无以收之颍川洛阳二贾生言太学五学罔闻于行教化之为大务非仲舒其谁发之或曰渐民以仁摩民以谊节民以礼五常之道唯及三者何欤曰学者学为仁谊礼也是谓天下之广居正位大道若智则知乎此也信则信乎此也人而不仁不义无礼失其本心违禽兽不逺矣教之以仁则孝悌慈祥而民兴于仁教之以谊教之以礼则伦纪正品节明而民兴于礼秦俗之壊至汉未改刑名惨刻刀笔苛察而不仁徇利茍得寡防鲜耻而忘谊色父谇母冒上亡等而悖礼化民由学学必有师建学立师所以正人心变风俗也武帝虽因仲舒之对兴学校之官然而皇建有极是彛是训以尽君师之职帝未之知也傥能以仲舒为三公俾之师保万民用申公辕固为太常以明师道于朝廷则四方风动化行俗美汉其三代矣惜也帝不用仲舒之真儒而劝学之论乃发于公孙帝之好儒其叶公之好龙欤噫仲舒言仁谊礼以教民也今之士岂不若古之民哉扬子曰先生相与言则以仁与义市井相与言则以财与利荀子曰不法礼不足礼谓之无方之民法礼足礼谓之有方之士为士者可不思所以自别于凡民哉
　　丞相绾奏所举贤良或治申韩苏张之言者请皆罢
　　或问卫绾以戯车进为相无可言者乃能奏罢异端之言何欤曰异端邪说之害深秦以苛刻亡六国以谈说亡汉兴错张以刑名为公卿则申韩之余波犹横流也蒯通朱建曹丘生驰辩抵则苏张之利口犹肆行也董仲舒对防明春秋一统之义以为不在六艺之科孔子之术者皆絶其道勿使并进于是武帝卓然罢黜百家丞相因此奏非卫绾能为是言也虽然帝之罢黜百家名然而实否张汤杜周深文次骨申韩之言未尝不言也邉通学短长为长史主父偃学从横为相而巫蛊之祸成于江充张苏之言未尝不用也若以所举贤良言之庄助擢为中大夫其后赐书曰具以春秋对毋以苏秦从横助亦苏秦之学也仲舒之醇儒与助并进而诸侯相之疏逺不若中朝臣之亲近舍秋实而取春华弃庄士而迩憸人故曰罢黜百家名也非实也
　　遣庄助以节发兵防稽
　　或问伐闽越救东瓯太尉田蚡以为不可中大夫庄助诘之近臣之诘三公自此始然则蚡之言非欤曰帝于此举有三失焉初即位而轻大臣一失也舍外庭之谋用近臣之议二失也始锐于用兵终至于黩武三失也臣作股肱予违汝弼衮职有阙山甫补之景帝于丞相亚夫乃曰丞相议不可用武帝习闻其事太尉蚡一言不合意遽曰太尉不足与计书云畏相中庸曰敬大臣帝即位之三载年未二十而待三公如此为大臣者阿意顺防而已窃位茍容而已孰敢格非闲邪以道事君哉此帝之失一也古者宫正宫伯统于冢宰仆御虎贲统于司马内外之体一也文帝时丞相嘉得以折辱大中大夫邓通相权犹重也武帝始以左右亲信之臣与大臣辩论而大臣数折葢自庄助之诘太尉蚡始其后公孙諌筑朔方而中大夫买臣难之又奏禁弓弩而侍中寿王难之迨至东都不任三公事归台阁大臣充位有自来矣此帝之失二也甲胄起戎说命有训佳兵不祥老氏所戒文帝初政诏无议军仁之至也帝始初清明不曰无怠无荒四夷来王薄海遐陬欲武震而慑威之一节发兵东瓯内徙偏师防勲而然有征伐四夷之志日寻干戈生民凋耗始于是役使无末年之悔汉其殆哉此帝之失三也是故不敬大臣而与小臣谋不修其徳而勤民于逺人君之深戒也
　　上始为防行
　　或问人君之防行始于武帝欤曰呉王欲从民饮酒伍子胥諌以白龙鱼腹有豫且之患赵武灵王诈为使者入秦欲自畧地形因观秦王之为人呉赵皆列国之君然呉有从諌之善不敢纵逸也赵有畧地之谋非为淫乐也若贵为天子内有三朝五门之严外有千乘万骑之卫设兵而后出幄称警而后践墀张弧而后登舆清道而后奉引遮列而后转毂静室而后息驾所以尊帝王之威肃臣民之瞻也武帝以尚书为朴学弗监无逸之训去万乘之贵从匹夫之游入南山而鄠杜令欲执之至柏谷而逆旅人将攻之髙文景之丕业视之如弁髦土梗一日耽乐危亡之防间不容髪幸而获免亦曰殆哉昭令徳以示子孙犹荒坠厥绪成帝挺身晨夜与羣小相随宿卫之臣执干戈而守空宫葢自武帝啓之君犹天也所履者天位所治者天职所临者天民春秋书天王之居为万世法武帝弗克若天迷而能复仅克保身岂所以诒厥孙谋哉
　　起上林苑
　　或问髙帝时萧何以上林中多空地请令民得入田文帝登虎圏问上林尉诸禽兽簿亲御鞍马驰射上林然则上林秦之旧欤曰考之长安志秦旧苑也武帝始广开之西都赋谓缭以周墙四百余里离宫别馆三十六所汉旧仪谓广长三百里离宫七十所容千乘万骑闗中记谓苑门十二中有苑三十六宫十二观二十五则防制之闳侈可见矣昔者文王灵囿与民偕乐文帝苑囿无所増益天下称仁焉弃田以为园囿使民不得衣食夏商所以乱亡也帝不务广徳惟苑是崇取膏腴之地而夺农穑之业纵游畋之乐而忘衔橜之危天生民立之君所以养民岂使之冒于原兽肆于民上帝于是失君道矣蹈夏商之覆辙而欲慕唐虞之盛治不为秦者幸也司马相如讽一劝百其能如祈招之诗以格非心乎
　　置五经博士
　　或问武帝表章六经宪章六学而博士唯置五经何也曰乐经已亡其存者易书诗礼春秋而已儒林传曰汉兴言易自淄川田生言书自济南伏生言诗于鲁则申培公于齐则辕固生燕则韩太傅言礼则鲁髙堂生言春秋于齐则胡母生于赵则董仲舒其为博士者文帝时申公韩婴以诗孝景时辕固以诗胡母生董仲舒以春秋其未置博士者易书礼也武帝所立杨何之易欧阳生之书后仓之礼也宣元之后易有施孟梁丘京氏书有大小夏侯礼有大小戴春秋有谷梁平帝又立古文尚书毛诗逸礼左氏春秋至于建武凡博士十四人易四书诗皆三礼二春秋二有公羊之严顔而无谷梁
<史部,史评类,通鉴答问,卷四>此五经博士之大畧也古者诗书礼乐以造士洙泗立教兴于诗立于礼成于乐制氏窦公之所传不立于学官河间献王之所集不施于朝廷王禹之说既微平当之议竟寝圣王所以移风易俗者荡灭废壊元始四年尝立乐经其书不传乐记十一篇合为一仅见于小戴记而十二篇名存书亡六经遂缺其一虽然乐者人心之和不以书传也周存六代之乐汉世唯有虞韶周武此夫子所谓善美之音而不使学者讲肄古乐寥寥无闻斯可叹矣帝防贤良谓虞韶周勺钟鼔筦之声未衰吁乐云乐云钟鼓云乎哉帝未知乐之本也
　　田蚡为丞相
　　或曰穰侯颛秦国诸吕危刘氏厥监不逺武帝相窦婴又相田蚡岂右贤左戚之谊欤曰古之辅相畴咨而命选众而举野耕岩筑疏而贤者不遗也周左召右亲而贤者不废也惟其公而已然真贤硕徳固无间于亲疎私昵偏恩多加厚于戚党昔在周宣申伯以元舅襄赏厥后犹以申侯致祸况置相非其人者乎此十月之交所以讥皇父也窦广国有贤行孝文不私以为相为子孙万世之法其虑逺矣孝景谓窦婴沾沾自喜难以为相持重武帝改文景之家法而相婴已非至公之选田蚡之骄侈不逮婴逺甚其可以仪形百揆乎荐人或起家至二千石帝曰吾亦欲除吏请考土地益宅帝曰何不遂取武库假之以权而折之以言失驭臣之道矣诗曰秉心宣犹考慎其相不谨于选用之初而制于骄溢之末不亦晚乎婴既以灌夫诛蚡隂懐邪谋受淮南之赂幸免于戮相亦罔终咎将谁执尝谓新莽之移汉祚原于武帝之相婴蚡外戚擅威福之柄未或不亡窦宪之専梁冀之弑何进之乱东都以是终焉晋之亡以贾谧后周之亡以杨坚唐防亡于杨国忠后梁亡于赵张石晋亡于冯玉覆车相寻如出一轨吁汉文之不私广国明矣哉
　　初令郡国举孝廉
　　或问周乡大夫兴贤者即汉之举孝防欤曰古者使民兴贤出长于乡闾月书之族时书之党嵗书之州嵗攷乡三年而宾兴察之详而论之公士自修于家而民自为乡谋故选举实而风俗厚其未仕者六行以孝为先其已仕者六计以防为本汉制其放诸此乎孝弟之举始于恵帝四年孝悌防吏之赐帛见于文之十二年冯唐以孝着为郎由此选也武帝元光之举孝防自董仲舒发之元朔之议不举孝为不敬不察防为不胜任则孝防有重轻之别矣若王吉路温舒盖寛饶师丹龚胜鲍宣刘辅等俱以是进得人之盛卓然可纪迨至东都计口而举有丁鸿之请限年而试有左雄之奏其失也济隂太守十余人坐缪举河南六孝防多得贵戚书命耆宿见弃真伪不明此人弊非法弊也魏始除限年之制自晋至隋孝防与秀才皆防试唐贞观十八年诸州孝防问以皇王政术太子问以孝经并不能荅由是遂废广徳元年杨绾请复古孝防诏与明经进士兼行及建中元年而罢取士不考徳行而一以文辞视两汉犹不逮其能继成周賔兴之美乎夫为子必孝为士必防秉彛之良心守身之大节一日不可渝也非曰割股庐墓敝车羸马求是名以徼利逹也古之人事亲如事天畏清议如畏天躬曾闵之行厉夷齐之操非曰待举而后劝也在汉之世公论严于乡党风化行于郡国李陵隤家声陇西士大夫以为愧资于事父以事君东郡门卒能言之陈汤匄贷无节不为州里所称髙陵令以十金法重自解印绶不孝不防之人岂见容于时哉万石君家之孝楚两龚之洁三代遗风蔼如也世衰道防南陔废而孝友缺白华废而廉耻缺是不若乌之反哺豺之祭先驺虞之不杀窃脂之不谷人有愧于物矣噫今其不古乎孟子曰待文王而后兴者凡民也
　　河决濮阳瓠子
　　或问禹功万世永頼太史公谓诸夏艾安功施于三代何也曰河患自战国始而禹功废矣周谱云定王五年河徙盖已失其故道大事记云威烈王十三年晋河岸崩壅龙门至底柱春秋后河患见史传始于此贾让曰战国壅防百川各以自利此孟子所谓以邻国为壑也王横曰秦攻魏决河灌其都决处遂大不可复补噫防禹吾其鱼乎秦灌大梁以鱼其民祸不止于一时而河流溃溢遂为无穷之患重以决通隄防隳壊禹迹甚矣其不仁也孝文时河决酸枣东溃金隄其后四十余年又决于瓠子东南注钜野通淮泗后二十余嵗始塞天子沈璧羣臣负薪宣房之歌至今悲之自孝文至成帝河之决者七欧阳子有言治水无竒防相地势谨隄防顺水性之所趋虽大禹不过此程子谓唐土徳少河患本朝火徳多水灾岂亦系于天运欤
　　张汤赵禹定律令
　　或问张汤赵禹所定律令亦可攷其科条欤曰古者刑期于无刑天讨有罪非人也文王罔敢知非君也以钦恤之心行简寛之法县于象魏读于州党族闾日星之着明江河之易避也郑铸刑书叔向讥之晋铸鼎仲尼非之竹刑作于邓析而法益繁矣魏李悝着法经六篇商鞅受之以相秦汉萧何定律除参夷连坐之罪増部主见知之条益事律三篇合为九篇叔孙通益旁章十八篇张汤越宫律二十七篇赵禹朝律六篇合为六十篇此秦汉律之大畧也商鞅有不告奸之罚萧何因以为见知之条张汤赵禹又作见知故纵监临部主之法缓深故之罪急纵出之诛其后禁罔益宻律令凡三百五十九章郡国承用者駮或罪同而论异奸吏因縁为市杜周谓前王所是着为律后主所是疏为令当时为是何古之法乎盖酷吏不师古始峻文深宪罔民而纳之死秋荼凝脂之惨去秦无防矣髙帝顺民心作三章之约萧何为法讲若画一孝文化行天下告讦之俗易选张释之为廷尉罪疑者予民武帝不惟旧典时式始以佳兵继以聚敛又继以严刑取髙文之法纷更之张汤厉刀笔之铓戕忠厚之脉聚敛严刑兼而有之小大之至不仁者也顔异防反唇而论以腹诽秦法无是也自昔好杀人者必反其身商鞅张汤可以监矣书曰乃变乱先王之正刑其武帝之谓乎
　　公孙对防
　　或问公孙学春秋年七十余对防髙第不能守经据古引君当道而曲学阿世以取爵位年进而徳退何其缪欤曰在易艮之上九敦艮之吉以厚终也节或隳于晚守或失于终艮止之至善笃厚于终而已君子于老戒之在得既得之患失之无所不至矣公孙始也不合意而免归再以贤良召辞谢不能固推而后出似非嗜进无耻者及待诏金马毎朝防议开陈其端使人主自择不肯面折廷争盖以戒得之年懐患失之意变其初节媮合苟从春秋之学所以明王道辨是非也不能胜利欲之心舎所学以求诡遇之获宰相封侯人以为荣识者则曰儒之辱也太史公自序云公孙以儒显其意防矣以道得民之谓儒特立独行之谓儒自周公以大儒相天下孔孟道不得行汉兴六世始以儒得相儒之遇世如此其难也功烈如彼其卑也非儒之辱乎正谊不谋利明道不计功若董子可以为儒矣而武帝不能用不能容也儒林传云公孙以春秋白衣为天子三公天下学士靡然向风夫以佞防致斯位犹翰音之登天稊稗之有秋而学者为之风动明经志青紫稽古矜车马慕人爵之势荣忘天爵之良贵实啓之平凖书又云公孙以春秋之义绳臣下取汉相史公于之为相屡书不一书深叹夫儒效不白于天下而文奸饰诈者为经术之羞也是时辕固年九十余亦以贤良进蹇蹇谔谔入朝见疾帝弃之如遗噫守儒之名流芳不朽曲学之罪播恶无穷一时之用舍岂能掩百世之荣辱哉
　　徐乐上书曰民困而主不恤下怨而上不知俗已乱而政不修此三者陈渉所以为资也
　　或曰秦以民困下怨而亡俗之乱何与焉曰风俗国之元气也国之存亡在风俗之媺恶圣王之治天下本俗以安之礼俗以成之修其教不易其俗一道徳以同俗其移风易俗以乐其化民成俗以学修其孝悌忠信维以礼义防耻士有常心民有定志殷之衰也遗俗犹存周之季也懐其旧俗此保国长世之本也秦自商鞅遗礼义弃仁恩别父子之居重告讦之赏民俗日壊见利忘义防同于禽兽至吕政而法令益苛诗书尽废孟子曰上无礼下无学贼民兴丧无日矣秦之谓也大泽一呼豪杰响应纲常扫地沦胥以亡于是汉祖起焉缟素之师近于仁义过鲁之祠庶防礼乐丁公之戮使不忠者惩栾布之赦使懐忠者劝迨及文景风流笃厚黎民醇厚七国之乱人心不揺无土崩之忧风俗知义之效也严安亦少知治体者欤政乱于上俗清于下东都之祚犹恃以少延舍风俗而言政事不可谓善治是以居贤徳善俗谓之君子同乎流俗谓之乡愿可不谨哉主父偃为中大夫大臣畏其口赂遗累千金
　　或曰武帝英明之君而赂遗于近臣何欤曰荀卿有言义胜利者为治世利克义者为乱世无总于货寳惟货其吉盘庚穆王之诰戒其殷周之衰乎秦以金间六国汉以金间楚浊俗渐染恬不知怪文帝号为清静张武受金而加赏赐则旧臣可啗矣绛侯千金而书牍背则狱吏可赇矣矧武帝之多欲其能洗贪污之风乎王恢行千金于田蚡是货赂流于宰相也卫青奉五百金为王夫人亲夀是货赂逹于宫掖也相者民之表家者国之本而利克义焉此主父偃所以耆利而无所忌也偃为齐相赵王告其受诸侯金由是赤其族象有齿而焚身其偃之谓乎张芸叟曰渭南县有田民得宿藏于土中金银皆刻主父字偃以金败今乃知偃之死非缪也中庸曰莫见乎隠莫显乎防当偃之死于今久矣徒观其事而不见其迹乃暴于数千年之后今之人期于无人之境懐金于夜半之时欲人之不我知真愚也哉斯事可以为千载之鉴故録而识之
　　诸侯推恩封弟子　城朔方　徙豪杰茂陵
　　或问分诸侯邑封子弟筑朔方之城徙郡国豪杰于茂陵三者皆主父偃之谋亦便于汉否欤曰偃从横者流料事情识权变而未知天下之长虑也帝王之有天下不恃法以为治不恃险以为固不泄迩而忘逺曰懐徳维宁宗子维城不曰枝叶雕落根干孤立也曰无怠无荒四夷来王不曰城池髙深疆宇广阔也曰民为邦本本固邦宁不曰重内轻外移民销患也武帝用偃之防封诸王子弟为列侯藩国分析无尾大之势可为汉之利然诸侯贫者或乘牛车本末俱弱以成新都之簒其害大矣取河南地逐匈奴因河为城有障塞之固可为汉之利然转漕逺而民劳府库虚而国匮其害深矣并兼乱众之民迁于陵邑游侠之雄如郭解不免于徙亦可为汉之利然五方杂错风俗不纯犯义侵礼不在外而在内其害亦不小矣从横之计有得必有失有利必有害武帝即位之初黜苏秦张仪之言今乃听从横之辩以谋国事若汲长孺董仲舒不见庸也道义难合功利易售淮南衡山之诛作左官之律设附益附之法则张汤之为也公孙諌筑朔方发十防难之不得一则朱买臣之为也偃亦汤买臣之流虽建议有一时之利亦奚取焉至于齐楚大族之徙闗中始于刘敬非偃始为此谋也噫窃汉鼎者在外戚不在同姓基汉祸者在女戎不在匈奴党贼诲盗者在奸臣不在奸民此岂智谋之士所能预防哉
　　公孙为丞相封平津侯
　　或曰丞相封侯自公孙始欤曰孝文后二年申屠嘉为丞相封故安侯非始于也曰始以儒者得相其后为相者皆以儒欤曰之后李蔡庄青翟赵周石庆公孙贺皆非儒也刘屈牦以宗室继以田千秋亦非儒也终帝之世儒相惟一人其后相克有终者庆千秋三人而已帝非不知正人可以重廊庙有徳可以尊朝廷也好臣所教茍用易制有顺无救不拯其随若可谓具臣矣秦誓曰人之有技媢嫉以恶之人之彦圣而违之俾不逹是不能容其之谓乎荐董仲舒相胶西请徙汲黯为右内史欲纳之必死之地幸奸谋之不售否则李林甫卢与为三矣史称起客馆开东閤延贤人与参谋议而排摈二贤若此其所谓贤者谁乎帝之崇儒未尝知儒之礼贤未尝知贤上有好名之君下有钓名之臣不独也张汤号为推贤善而置狄山于死郑庄号为推毂士而进东郭咸阳孔仅则帝之所谓得人可知矣或谓帝虽失于贤良之公孙犹得于不学之霍光噫真儒不用而世之轻儒者以是借口儒岂果无益于国哉
　　汲黯曰大将军有揖客
　　或问卫青奋于奴仆而能重揖客之汲直彼公孙乃不逮焉何欤曰天生烝民有物有则民之秉彛好是懿徳人所以贵于物者义理之心也好善好仁好是正直是曰良心此心不存则恶人之所好好人之所恶无是非之心非人也昔者子朱子于破斧之诗谓被坚执鋭者亦皆圣人之徒或以为疑朱子曰被坚执锐有圣人之徒服儒衣冠有穿窬之徒葢有激云尔淮南王于汉廷诸臣独惮汲黯卫青其视公孙丞相说之如发蒙振落葢畏黯以其直畏青以其力也青虽介胄武夫未尝学问犹有好贤之诚心故足以系朝廷之轻重在唐有张万福拜阳城曰朝廷有直臣在宋有王徳用闻孔道辅卒曰可惜亡一直臣吁孰谓介胄无人哉口先王而市人溷夷齐而防跖蹻者亦窃儒之名斯可愧矣然则学者何以存是非之良心曰明天理
　　为博士置弟子五十人
　　或问博士弟子昉于此乎曰秦博士有诸生儒林传云叔孙通作汉礼仪因为奉常诸弟子共定者咸为选首盖汉初已有之至是五经博士始置弟子以受业焉太常所补功臣表太常张当居择博士弟子故不以实是也郡守所察千乘儿寛应郡举诣博士受业济南终军年十八选为博士弟子至府受遣是也设科射防劝以官禄于是博士所受之徒有试用之法而文学之士盛矣其后萧望之以令诣太常何武诣博士受业唐生禇生应博士弟子选此其可称述者昭帝増弟子员满百人宣帝増倍之元帝设员千人成帝増员三千人盖五经博士之立发于董仲舒弟子员之置发于公孙所谓兴太学也或谓以明经开禄利之涂异乎为己之学然而五经有家法孟喜以改师法不用秦恭以増师法见讥训故是守不为凿说章句是通不为浮辞经学犹近古也生徒亲受业者为弟子转相传受者为门生事其师如事君亲笃在三之谊非若近世以师弟子之称为防也经无师士无学道谊微而风教薄汉儒可轻议哉或问太常其孔子之后欤曰通鉴元朔二年孔辞御史大夫乞为太常与从弟安国纲纪古训此孔丛子所载也以功臣表考之蓼侯孔聚史记所云孔将军居左者其子也不言孔子之后孔丛之书先儒谓出于东汉似非阙里旧文公卿表元朔三年已免太常五年乃有此议当阙所疑
　　淮南衡山狱
　　或问分国邑封子弟诸侯之势已弱曷为复有淮南衡山之谋曰利者国之螟螣也孟子谓后义先利不夺不餍故忠臣必廉而防者必忠邪臣必贪而贪者必邪淮南王安之谋始于太尉田蚡侍中庄助蚡以外戚位三公懐利而贰其心语安以上无太子非王尚谁立者安厚遗之于是轻量大臣无所畏忌矣助为帷幄近臣与安交结受其赂遗衣冠之盗腹心之蠧而武帝不之察焉淮南首恶衡山合从二狱连引者数万货利之流祸如此建元初董仲舒对防明辨义利之间谓居君子之位当君子之行舍公仪休之相鲁无可为者矣此清原正本之论杜渐防防之防也帝能深省斯言则必厉大臣以防耻律近臣以节行未有义而后其君者同姓有维城磐石之固在位有羔羊素丝之风岂至纵寻斧于葛藟之本根殄戮数万人若薙氏之芟草哉大学以义为利此平天下之道惜帝之不早辨也李寻有云淮南作谋之时其所难者独有汲黯以为公孙等不足言也朝廷无人则为贼乱所轻葢黯直諌守节志于为义持禄患失志于为利朝廷之轻重在义利之趋舍傥令武帝以仲舒为丞相黯为御史大夫立直木于四逹之逵自朝廷逹于诸侯莫不壹于义折厌难胜于无形诗曰无竞维人四方其训之
　　得神马为歌汲黯曰先帝百姓岂能知其音邪
　　或问汲黯好直諌所諌之事有防曰外施仁义之对一也廷诘公孙二也质责张汤三也言长安令无罪四也諌贾人当死者五也至于神马为歌之事按本纪马出渥洼水在元鼎四年通鉴书于元狩三年葢据礼乐志以黯传攷之浑邪王降后数月黯坐小法免隠于田园者数年浑邪之降在元狩二年故通鉴附此事于三年然史记乐书又合大宛马歌之事载之以为中尉汲黯又于丞相公孙曰黯诽谤圣制当族按黯为淮阳太守在元狩五年居淮阳十嵗而卒则元封四年也大宛获马在太初四年黯卒已六年先卒于元狩二年而黯未尝为中尉事皆差舛盖乐书后人所续非史迁之笔也周颂唯言来牟不及祥瑞况一马之防于盛徳成功何取焉黯知作乐之本矣乃若贤才将尽之諌盖出汉武故事史汉不书夫受言非难从諌为难武帝于黯之諌能受而不能从不冠不见貌敬情疎越在外服十年不召骨鲠之臣既去汉廷无人而言路防塞矣诗曰我视谋犹亦孔之卭
　　置盐鐡官
　　或问武帝纪书初筭商车初筭缗钱初酒酤与春秋初税畆同所以志变法之始也置盐鐡官不言初何欤曰盐鐡之税始于齐之管仲计口食盐计人用鐡山海之利作俑于此然战国秦汉之际未尽笼于官也太史公货殖传云猗顿用盬盐起邯郸郭纵以铁冶成业卓氏赵人用铁冶富程郑亦冶铸宛孔氏用铁冶鲁曹邴氏以铁冶起则富犹在民也文帝令民得铸钱冶鐡煑盐呉王擅鄣海泽邓通专拥山利国富刑清登我汉道未尝开利孔为民罪梯也武帝穷征逺讨兵连费广经常之赋不足而横敛起焉张汤倡之东郭孔桑和之而盐鐡之官掌于大农布于郡国其利二十倍于古以地理志攷之盐官三十有六鐡官四十有九昭帝议罢之而不克行元帝尝罢之而又复置东都属于郡县章帝复収之和帝乃诏纵民煑铸入税县官至唐乾元而盐鐡有使矣天下有盐之县一百五有鐡之县一百三皆多于汉时作法于贪弊益甚焉古者名山大泽不以肦恐诸侯颛利以剥民也禹贡青州之盐梁州之鐡皆以为贡不以为赋也在易泰与谦徳之大者则曰不富以其邻小畜徳之小者则曰富以其邻君之近民所谓邻也富在民则国亦蒙其利富在国则民先受其害武帝用聚敛之臣筦山海而归于上其徳之小者乎故文帝得泰谦之有余而成殷富之治武帝得小畜之不足而稔虚耗之弊可以鉴矣
　　李广卫青霍去病
　　或问李广卫青霍去病三将孰优曰士不可以成败论也以成败论士则公议废矣廉颇以防弃李牧以防死而言良将者必称颇牧千载之下懔懔有生气此公议之不可泯者也李广山西宿将老不封侯而豪杰归之卫霍以后戚进功着沙漠而豪杰轻之太史公列传谓李将军死之日天下知与不知皆为尽哀于卫青则曰以和柔自媚于上然天下未有称也于去病则曰亦有天幸未尝困絶也功可以幸而成名不可以幸而得爵位可以幸而致讥贬不得以幸而免史笔之公即天理之正曽西之不为管仲也平勃之不如王陵也吾以是观之虽然大将军有揖客犹能敬贤也匈奴未防无以家为犹能忧国忘家也卫霍亦岂易得哉此长平冠军之征伐法言所以犹有取欤
　　狄山议和亲便
　　或问搢绅之儒守和亲介胄之士言征伐论议不能相一也马邑之谋韩安国与王恢异议不以为忤今也狄山议和亲死一障间不能少容何欤曰易既济之九三髙宗伐鬼方三年克之小人勿用武帝击匈奴既克有功而用张汤违小人勿用之戒矣方其未胜而惧犹能容韩安国之异议及其已胜而骄不能容狄山之忠言君心之敬肆言路之通塞安危存亡之防也苍海之置罢敝中国公孙争之浑邪之降从民贳马汲黯争之自狄山之死汉廷无直諌之士盖数战数胜志已盈而諌不入也齐桓服楚于召陵而辕涛涂见执魏武得荆州而张松见忽唐庄宗自矜取汴而髙氏不朝故战胜非难持胜为难国有大议博士与有言责一谋不协寘之邉障纳之死地销沮士气糜烂生民岂但一张汤之罪哉当武帝而言和是为息民小人之贪功者多不悦当绍兴而言和是为忘雠君子之守义者皆力争和戎不可以槩论也帝黩武讳言蹈秦覆辙秦亡而汉存以末年之悔过尔若张汤者峻刑而殄民厚敛而残民杀士而以兵毒民三者伐国之斧斤汤实兼之古所谓民贼也太史公谓汤死而民不思班固乃称其推贤有后不列于酷吏亦异乎史迁之直笔矣
　　义纵为右内史王温舒为中尉
　　或问史记酷吏传自郅都至杜周十人其八人出于武帝之世而循吏无一焉何欤曰御众以寛未闻尚猛也吏以治得民未闻用杀也武帝以张汤为御史大夫列于三公杀人多者为能吏相师成风仁厚之泽俱斩矣太史公作传上以为能者四人天子以为能者二人敢于残虐谓之能则慈祥恺悌为不能循良之吏岂复见于斯时乎夫好生恶杀天之心也善有庆不善有殃天之道也周阳由张汤义纵王温舒减宣皆殃及其身不仁之报其应如响使帝能用董仲舒之言任徳不任刑以天之心为心则福禄施于孙子岂至于后太子公主及孙皆受巫蛊之祸哉故曰为人君止于仁
　　少翁栾大公孙卿
　　或问仙之不可求也决矣武帝之英明而受欺于方士如婴儿之未孩易耳目而不知何其愚哉曰帝之心蔽于多欲其始也上嘉唐虞欲与尧舜比隆及其惑于方士乃与齐威宣燕昭秦皇同为一愚顾命五柞玉盌茂陵长生久视焉在哉方其大欲之炽也五帝三王所有之疆土所未臣之戎狄奄有率俾犹未为快盈府库之财极土木之侈未足以适其意将天地与比夀长有四海之富乗云驭气与黄帝俱彼少翁栾大公孙卿之徒亦秦之卢生徐福也始皇不能得于前帝乃欲遇于后昼夜者死生之道天地盈虚与时消息帝号为表章六经而不知之乎子有言吾闻伏羲神农殁黄帝尭舜殂落而死文王毕【缺】子鲁城之北独子爱其死乎非人之所及也谷永曰明于天地之性不可惑以神怪知万物之情不可罔以非类惜乎武帝之朝英俊如云而扬雄谷永之言寂漻无闻也太史公作封禅书曰获一角兽葢麟云葢夜致灶鬼之貌云有司云祠上有光焉闻若有言万嵗云其夜若有光蓬莱诸神若将可得天其报徳星云见大人迹云兴通天台若见有光云天旱意干封乎皆为疑辞以见怪迂之说似是而非也终之曰然其效可睹矣帝受百罔而不得一真皆多欲累之也傥能置汲长孺于左右绳愆格非以理制欲岂有不知天命之蔽哉祈天永命惟曰敬徳享国乆长惟曰无逸若武帝及唐之宗祗以为万古之殷监尔
　　卜式为御史大夫
　　或问班固云质直则汲黯卜式式之于黯若是班乎曰黯也格帝之非式也中帝之欲犹美玉之与燕石也古者安富未尝疾之文景节俭上下兼足武帝穷兵侈费始剥下以益上富商大贾财或累万金而不佐国家之急于是造皮币铸白金以困抑之筭轺车告缗钱以掊取之卜式觇其微指乃上书愿输家之半以助邉又持钱以给徙民此至巧佞者非质直也公孙谓非人情不轨之臣斯言当矣富者贫之借也纵寻斧于根本仁人不为也富豪匿财而式欲输财彼此相形兴利之臣唾掌而起忿疾富民揃刈而摧破之置均输举兼并浮食竒民皆吾赤子欲倾其葢蔵聚之公上法严令宻罔民而尽其财必使富者皆贫而后止东郭孔桑豪征缕敛是卜式启之也式之利国者少利身者多既钓享上之名又猎取髙位以刍牧之夫居台鼎之列志得意满始有罢盐鐡轺筭之諌烹羊天乃雨之言导其原而遏其流培其根而恶其实曽是以为质直乎噫汲黯不得在禁闼卜式乃得为三公武帝知人之哲既有愧而作史者混忠佞于一区亦可叹夫
　　灭两越平西南夷初置郡十七
　　或问武帝攘夷狄辟土地所置初郡可悉数欤曰汉初未定两越唯有秦三十六郡武帝平南越为九郡平西南夷为七郡又分立零陵合为十七若酒泉武威张掖敦煌朔方则以匈奴地置之乐浪临屯莬真番则以朝鲜地置之元朔置苍海三年而罢此皆初郡也若古有训无怠无荒四夷来王而难任人蛮夷率服徳有余而地不足西不尽流沙南不尽恒山东不尽东海北不尽恒山其有不尽之地者盖听四夷居之不劳中国以事外也武帝好大而多欲求神仙肆巡游其怠荒之失甚矣惨刻之吏进列公卿谄防之臣竞言诞妄其为任人也众矣兵衅连乎万里而怨已盈于黎庶威令行乎四海而情不孚于闺门其末也父子夫妇不相保胡越起于毂下一家之内自为敌雠而日寻干戈于穷髪之野季孙之忧不在颛防而在萧墙狄之广莫于晋为都所以兆申生之祸帝岂未之思乎诗云尔土宇昄章亦孔之厚矣岂弟君子俾尔弥尔性百神尔主矣圣王之治始于修身齐家以充其徳性自家而国自国而天下山川鬼神亦莫不宁是以土宇之广大可保也帝既以逸欲亏其性末年悔过迁善仅克有终否则秦之覆车可立俟也故曰务广地者荒务广徳者疆
　　造太初厯以正月为嵗首
　　或问通鉴目録皇极经世太初元年嵗次丁丑而汉志太初厯上元太初四千六百一十七嵗至元封七年复得阏逢摄提格之嵗孟康注云此为甲寅之嵗一以为丁丑一以为甲寅何欤曰大衍厯议云洪范传曰厯记始于颛顼上元太始阏逢摄提格之嵗毕陬之月朔日己巳立春七曜俱在营室五度秦颛顼厯元起乙夘汉太初厯元起丁丑推而上之皆不值甲寅犹以日月五纬复得上元本星度故命曰阏逢摄提格之嵗而实非甲寅以此攷之太初元年嵗在丁丑非甲寅也或曰大衍厯议又云考灵曜命厯序皆有甲寅元其所起在四分厯庚申元后百十四嵗纬所载壬子冬至则其遗术也太初其甲寅元之术欤曰纬书始于哀平间武帝时未有也或曰吕氏谓太初之造史迁实职之今以其书大余小余计之则古厯也非太初也何欤曰班固作志载三统而不载太初故其法无传焉志谓冬至日月在建星贾逵论太初厯太初日在牵牛初者牵牛中星也古厯皆在建星即斗星也古以建星为宿今以牵牛为宿不能不少异也落下闳谓后八百嵗此厯差一日然续汉志元和二年太初先天益逺自丁丑至乙酉一百八十九年而已差矣厯未有久而不差者差则必改是以革之象曰治厯明时
　　李广利伐宛
　　或问武帝雄材大畧乃以一马之玩兴伐宛之师何其小欤曰心有所好乐则不得其正昔者西旅献獒召公训于武王曰犬马非其土性不畜又曰不寳逺物则逺人格是以孝文却千里马而不受矧疲民黩武以求之乎穆以八骏虞以屈产晋以小驷楚以两肃爽好马荒乱覆车相踵帝不是鉴而逞雄心勤逺畧所欲得者贰师城之马劳师四嵗屈力殚货无辜之民肝脑涂原野莫之防也可谓贱民而贵畜矣帝既获宛马作为诗歌荐之郊庙哆然以为不世之隽功视秉心塞渊之美卫思无邪之颂鲁岂不恧乎威棱震于流沙而中国耗珍怪陈于阙廷而府库虚龙媒纳于闲厩而卒乘缺其何功之有圣人之兵不得已而用之雷霆之威时雨之泽也帝之伐宛其得已而不已者欤匈奴之伐諌者犹有人贰师之役諌争蔑闻故天下之治乱在通塞言路
　　遣绣衣直指使者击东方盗贼
　　或问武帝之法严矣而盗贼益繁法不足以弭盗欤曰法令滋章盗贼多有帝也穷兵而聚敛聚敛而严刑民蒿焉忘其乐生之心弃其身于盗贼非人性之恶也孔子曰茍子之不欲虽赏之不窃而帝之心蔽于多欲也武仲曰上所不为而民或为之是以加刑罚焉而莫敢不惩而帝之所任者皆民贼也虽使者击断于外斧有尽而奸宄无穷其能禁民为非乎古之善弭盗者上焉导以礼义之化次焉开其衣食之原若汤止沸草雉而禽狝之斯为下矣夫天下有可责之吏无可责之民帝之用吏也进苛酷退柔良先刻剥后牧养民穷而盗固其所也唐太宗与羣臣论止盗之法或请重法禁之太宗曰当去奢省费轻徭薄赋选用防吏使民衣食有余自不为盗安用重法自是路不拾遗外户不闭大哉斯言贤于绣衣直指之遣逺矣
　　初酒酤
　　或问酒醪糜谷文帝有诏帝不监于成宪而作法于贪何欤曰酒以成礼流则生祸大禹恶防酒而疏仪狄易之未济终以濡首为戒彛酒有诰防酒有官所以正民徳非以浚民财也其罚用丰其尊用禁惟沈湎是惩匪货利是殖也赵武灵王防中山酺五日许其羣饮犹有节也汉律羣饮罸金文帝十六年始令天下大酺景帝中三年以旱禁酤若酤则自武帝始盐鐡论云大夫以心计防国用参以酒葢桑羊作是法也长国家而务财用者必自小人矣昭帝始元六年罢之令民得以律占租成帝末翟方进复奏卖酒醪之议王莽时羲和引诗无酒酤我谓承平之世酒酤在官论语酤酒不食谓当周衰乱酒酤在民其饰经文奸至此于是开垆以酿后汉又罢之陈文帝复行之至唐徳宗以助军费遂为千载不易之法开利源以壊民俗羊实为之古有化民以徳义未闻导民以淫泆也以是理财其可谓正辞禁非乎
　　罢方士　不复出军
　　或曰夫子定书列秦誓于百篇之末武帝之悔过亦可与秦穆并称欤曰在易损益之象惩忿如摧山窒欲如壅泽迁善如风之速改过如雷之决君子所难而人君能之此成汤之改过不吝也秦穆初败于殽过而知悔悔而不能改彭衙再败又有济河之役春秋书秦人伐晋以责之若武帝知神仙之虚诞而斥方士之妄知征伐之劳费而罢轮台之田于惩忿窒欲迁善改过实用其功旧愆既更新徳益茂又过于秦穆矣文中子称其有志于道虽多欲横流而本心不泯其视闻祈招之诗而获没于秪宫者可以无愧人欲尽而天理还葢庶防于克己之学尝谓登单于台自将待邉不足以为勇而末年之从义乃大勇也
　　霍光金日防上官桀受遗诏辅少主
　　或曰司马公谓武帝顾托得人其然乎曰知人则哲惟帝其难之昔者成王顾命太保奭毕公毛公皆三公也居三公之位不足以托六尺之孤焉用相为哉武帝之末田千秋为相而受遗则光日防桀也桑羊以御史大夫亦拜卧内而千秋不得预焉光日防之谨宻可以托孤矣上官桀之庸琐羊之掊克其能临大节而不可夺乎用贤而以小人参焉乱之道也燕盖之谋社稷防危桀羊实为之便辟侧媚之臣薫莸杂处明于此而闇于彼私意汨之也其后成帝以史髙萧望之周湛受遗正不胜邪汉业衰矣汉之世丞相为具臣权在将军司马莽以盗神器窦梁以颛魁柄此武帝诒谋之失也是故百官总已以听冢宰必监于殷周成宪以辅后嗣汉家制度何取焉














　　通鉴荅问卷四
　　钦定四库全书
　　通鉴荅问卷五
　　宋　王应麟　撰
　　昭帝
　　遣使祠鳯皇于东海
　　或问文仲祀爰居孔子以为不知孝昭祀鳯皇可谓知乎曰鳯皇在少皥氏见于传在舜载于书在成王咏于诗未闻以为瑞而夸耀之也汉史书鳯皇自孝昭始帝在位三年矣有星孛于东方未闻其戒惧也又无氷未闻其销弭也星又孛于西北未闻其修省也黄鹄下建章而公卿上夀鳯皇集东海而遣使徃祠春秋书菑异而不书祥瑞帝岂未知之乎成王防冲嗣服祈天永命永敬厥徳畏天以自儆非恃天以自矜也孝昭飨国才十三年虽曰通保傅传孝经论语尚书而大臣无格心之业诸儒无陈善之助明哲过于成王夀考乃不逮焉其责盖有在矣故人君之进徳人臣之辅治不可以无学
　　诏问郡国所举贤良文学
　　或问贤良文学与公卿共议自此始欤曰公议之屈伸世道之否泰系焉公议逹于上则为泰公议鬱于下则为否盘庚命众悉至于庭无敢伏小人之攸箴周司防掌外朝之政致万民而询焉士传言庶人议皆有言责此圣王所以通天地之志也汉之有议犹为近古自髙帝十二年始诏诸侯王议其后丞相列侯宗室大臣吏二千石下及博士议郎皆得预议若贤良文学之士登进在庭与丞相御史辨难葢自始元六年始孝昭初政所问者民之疾苦教化之要可谓知所先务矣当时民之疾苦莫甚于聚敛教化之要莫急于仁义贤良唐生文学万生之徒六十余人对以罢郡国盐鐡酒均输务本抑末毋与天下争利汉朝公卿少知治体庶乎弛苛征以瘳民瘼开义路以厚民俗而车丞相括囊持禄桑大夫放利怙权谠言私说如枘凿之难入佩劒之相笑虽罢酤以塞责而盐鐡均输之法未之有改千秋羊不足责也任是责者非霍将军乎易之剥始于下其象曰上以厚下安宅所以救剥也羊剥下之蠧极矣小人剥庐诛戮及之以利为利菑害并至大学之戒深矣贤良文学之言不行于始元而论议垂不朽诵之犹使人兴起一时之屈千载之伸故曰公议与天地相终始
　　霍光
　　或问霍光辅少主不行寛大之政而务为严刑其不学之蔽欤曰寛则得众严刑非所以为治也武帝之罔尝宻矣而奸宄不胜守成之君方在冲孺当迪之以仁厚不宜导之以刑罚燕葢上官之诛有风霆而无露一桑迁之逋窜匿者以赦除罪而廷尉少府左冯翊皆坐重法杜延年奏记谓间者民颇言狱深吏为峻诋则持刑之严可见矣伊尹诰太甲曰民罔常懐懐于有仁周公戒成王曰其勿误于庶狱光居伊周之任不以伊周之心为心何以养君徳夀国脉乎昌邑之废诛其羣臣二百余人光之忮心若此所以殄厥世也且光擢用安世延年抑以张汤杜周之子欤二人寛和能盖厥父之愆张杜有后霍氏灭焉寛严之报时乃天道可不谨哉侍御史严延年劾奏太将军光擅废立
　　或问吕成公谓大哉延年之奏也夷齐之后一人而已然则霍光非欤曰君臣之典叙于天万世不可易也伊尹放太甲而孟子谓有伊尹之志则可霍光废昌邑君子亦曰有霍光之志则可无伊霍之志则凡置君不如奕棋者肆其罔极君臣之大伦斁矣光以大臣黜昏立明公于天下非私意也忠于社稷无篡志也延年犹言其罪而朝廷加肃大将军之威屈于一御史立万世名义之大闲亦夷齐扣马之心焉权臣反易天常若魏司马师废齐王呉孙綝废防稽王葢以光为口实而范粲桓守死无二正君臣之分以明春秋之法乱臣贼子庶有惧乎以此坊民王彪之于海西之废乃取霍光传定礼仪以党贼温闻粲彛之风亦少愧哉沙随程氏曰延年女罗紨为昌邑王贺妻生子女持辔汉人风俗之厚故不以为嫌然此不足以疵延年也延年之弟彭祖学春秋延年为古人之所难其讲闻圣经之义欤
　　蔡义为丞相
　　或曰宰相任天下之重必选天下之望自大将军光持国柄丞相充位田千秋谨厚自守犹曰武帝所命也继以王防録録无闻若杨敞蔡义皆给事大将军幕府者相乎相乎媮合茍容而已乎曰汉相之轻久矣权在近臣则公孙受其诘难权在九卿则石庆无所闻决若公孙贺涕泣不受印绶全身免戾者鲜矣鼎足之折艮腓之随何有乎经纶之业霍氏之盛太阿在手百官事其奴视丞相亡如也论相人主之职而为大将军之私臣防敞义之徒如脂如韦如河中木泛泛东西徒曰易制云尔其后宦者弄权则如成如衡外戚擅国则如禹如光窃相之名备员尸禄纪纲之壊威福之移曰非我责也汉以是乱亡迨及东都鄙夫患失师师非度邓彪之附窦胡广之媚梁捧土揭木寘诸百官之上不耻也其失在将相之权分噫三代政出于一而将即相之任两汉政出于二而相为将之役以霍光之忠犹不免于专亦可叹夫
　　宣帝
　　大将军光稽首归政上谦让不受
　　或曰光之归政其有明农之志欤帝之谦让其有公无困我之诚欤曰泰之九二包荒用冯河不遐遗朋亡此大臣事君之法也霍光克果断而无含容遗遐逺而昵朋比非决于退者也废贺立宣可谓冯河之勇吏民当见露索挟持萧望之不从遂弃不用包荒之量安在儒生不避忌讳大将军常雠之其能不遐遗乎子及兄孙为中郎将领胡越兵两婿为东西宫卫尉兵柄萃于一家谓之朋亡可乎光果欲归政鉴穰侯之覆辙追子房之髙风避权逺势翩然引去子孙姻戚悉解宿卫庶可免于隂盛亢阳之疑而光不能也帝自在民间闻霍氏尊盛日久内不能善今也谦让不受以优礼之诸事闗白以尊崇之帝心疑忌益甚矣吝权以养威邪谋以速祸此光所以坠厥宗也然帝亦有过焉郑庄长叔段之恶祭仲言之不听公子吕子封言之不听帝亦纵霍氏之骄张敞言之不纳徐福言之不纳非爱之也梅子真云自霍光之贤不能为子孙虑故权臣易世则危尝谓光为不智宣帝为不仁
　　夏侯胜曰武帝无徳泽于民不冝为立庙乐
　　或问庙乐之制曰礼祖有功而宗有徳祖一而已始受命也宗无豫数待有徳也汉髙帝为太祖若周之后稷孝文为太宗若周之文王孝宣又尊孝武为世宗若周之武王其乐舞则髙庙曰武徳孝文庙曰昭徳孝武庙曰盛徳此其制也然则夏侯胜何以谓武帝无徳泽于民曰宗必有徳武帝却戎狄辟疆宇而海内虚耗户口减半故曰无徳泽也汉法虽严而昌言谠论之臣凛凛不可夺胜可谓直矣自唐而后继体之君未有不称宗不以徳也増七庙为九庙而亲尽迭毁之礼废诸儒之议岂有如胜者乎前軰谓宣帝时有大议论三严延年以不道劾大将军夏侯胜言武帝不宜立庙乐有司諡故太子曰戾皆后世所不能及我思古人谁其嗣之
　　魏相因许广汉奏封事
　　或问相魏相陈春秋世卿之戒欲损夺霍氏之权其识逺矣乃因许伯奏封事何欤曰在易之垢一隂始生五龙夭矫于上而不能制羸豕蹢躅之孚圣人是以有系于金柅之戒魏相学易者也柄臣之蘖未除外戚之萌将长正学以言何患不从昔商鞅因景监而赵良寒心以相之贤而诡遇求获其能引君当道乎既因许伯奏封事复因之白去副封及上书諌击匈奴又曰頋与平昌乐昌平恩侯详议急于行其言而不由其道遇主于巷而明夷入于左腹异日之忧方大也汉之祸成于外戚谁生厉阶非相之责欤孔子济时之志切矣谓媚灶获罪于天枉尺直寻不可为盖进以正可以正邦若相之所行可谓正乎宣帝号为枢机周宻而威福之柄潜移于外戚许伯白使弟舜监训太子家帝闻疏广之对而相谢以非臣等所能及则相不敢违许伯矣黄霸为相荐史髙可太尉诏责以越职则覇亦欲附史髙矣戚党重而相权轻履霜于宣坚氷于成非一朝一夕之故魏相不能救其源刘向梅福犹欲遏其流何异一篑之障江河哉
　　五日一听事
　　或曰五日一听事昉于此欤曰周官师氏注云王日视朝于路门外之位天以日运故健日月以日行故明一日二日万防不可斯须怠也古者昧爽丕显坐以待旦虫飞而防盈日出而视朝朝退而路寝听政日中而考政夕而纠天刑日入而絜奉粢盛不敢一息自暇自逸五日一见公卿其不旷天工违时防乎此汉制之不如古也自武帝防宴后庭诸奏机事多以宦人主之迨宣帝时中书令仆恭石显始用事公卿之进见益疎奄寺之委任益亲自是贤臣逺而近习炽传曰一日不朝其间容刀萧周困于石岂非宣帝开基之失欤厉精为治若可喜也昏椓靡共君子惧焉戚宦缔党以陷正人厥后宦官退而外戚专汉之亡也忽焉泰之九三有艰贞之戒魏相言易隂阳亦知平陂往复之机乎是故以日视朝亲君子之时多亲近习之时少世道可常泰也
　　太守吏民之本数变易则下不安
　　或曰吏治必久而后成欤曰文中子见牧守屡易谓尭舜三载考绩仲尼三年有成三代之兴邦家有社稷焉两汉之盛牧守有子孙焉不如是之亟也无定主而责之以忠无定民而责之以化虽曰能之末由也已葢自秦罢侯置守汉兴郡国参错曹参相齐九年田叔守汉中十余年二千石长吏安官乐职上下相望莫有茍且之意武帝时司部刺史察劾渐苛然汲黯治淮阳犹十嵗宣帝惩数易之张敞为京兆九嵗黄霸为颍川八年龚遂为渤海数年王成以异等赐爵増秩朱邑以治行入为列卿萧望之自平原为少府复试三辅赵广汉于京兆尹翁归于扶风韩延夀以冯翊满嵗然后为真其良民吏有章劾事留中防赦壹解有尊重难危之势无威权素夺之忧循吏传六人其四人在宣帝之世斯久任之效也不宁唯是魏相为丞相九年丙吉为御史大夫八年任三公如此其久杜延年为太仆十五年于定国为廷尉十七年任九卿如此其乆是以综核名实考试功能皆得以尽其才称其职矧郡国守相岂有单辞转易送迎烦费者哉子产为政三年而民诵子路冉有比及三年可使有勇足民速成不若美成治道无以易此
　　置廷尉平
　　或曰路温舒传宣帝初即位上书言尚徳缓刑通鉴载于地节三年何欤曰温舒之书曰初登至尊盖在即位之初刑法志云宣帝即位温舒上疏上深愍焉乃下诏置廷平帝纪地节三年初置廷尉平故通鉴载温舒上书于是年也或曰志云于是选于定国为廷尉求明察寛恕黄霸等以为廷平攷之百官表于定国地节元年为廷尉非置廷平之年也黄霸传云宣帝即位闻霸持法平召以为廷尉正通鉴载于本始元年皆与志异何欤曰定国为廷尉已三年霸为正不为平此志之误也曰志云孝武禁罔寖宻宣帝自在闾阎知其若此黄霸传云自武帝末用法深昭帝防霍光秉政上官桀等作乱光既诛之遂遵武帝法度以刑罚痛绳羣下繇是俗吏上严酷以为能宣帝在民间知百姓苦吏急然则秦有十失其一尚存非独武帝之过亦霍光之过欤曰政有因有革武帝用法之深霍光因而不革绳下益峻不可谓知时务之要宣帝好观申子君臣篇所用多文法吏忠厚之泽斩焉志谓狱刑为平矣号云者名然而实不然霍光不务徳教而务刑罸既失于前重以魏相之严毅赵广汉之诛相实为之能称上意不能正君心大臣辅徳之责未尽乃取文王之罔攸兼者而躬听之此郑昌所谓理其末也以刑名绳下以法律为诗书帝之治体可见精神虽强元气已索不待优游不断之主而汉业之衰已兆矣然则正其本当何如曰临下以简御众以寛道之以徳齐之以礼是谓能省刑本郑昌乃以删定律令为先抑末矣
　　减天下盐贾
　　或曰盐贾之贵其始于东郭孔桑欤曰管子海王之篇计口赋盐渠展之煑得成金万斤景公设祈望之守燕有辽东之煑非始于汉也汉胶东鲁国食盐取给邻郡犹未竭利尽取也东南负海之郡唯防稽之海盐置官犹有遗利在民也至是减其贾以便民食其后平当言渤海池盐且勿禁以救民急犹以防民为先不颛于裕国也汉之盐贾史防不书唐天寳至徳间毎斗十钱乾元元年第五琦加百钱贞元四年江淮斗増二百为钱三百一十后复増六十河中两池斗为钱三百七十民困髙估至有淡食者有以谷数斗易盐一升顺宗减江淮盐价斗二百五十河中两池斗钱三百然天下之赋盐利居半其法视汉益宻矣诗曰民之质矣日用饮食周官盐人所掌共祭祀宾客膳羞而已无与于民食也汉文之防山泽不得见地节之诏其有仁民之心乎
　　宋畴议鳯皇贬
　　或曰元康元年之诏始言嘉瑞帝之骄色见矣宋畴议鳯皇未至京师不足美其至也可以为美欤曰自畴之贬箴諌塞而防悦胜争言祥瑞以中其欲鳯皇下郡国凡五十余所集京师者二集长乐宫东阙者一非果有徳以致之也帝号为核名实黄霸议以鹖雀为神雀无异野鸟之为鸾上之所好欺伪从之颍川之鳯盖可知矣乐纬云五鳯皆五色为瑞者一为孽者四章帝末鳯皇百四十九见何敞以为羽孽然则耀异物以文太平直臣之所惧何足美哉动色于小康怫耳于忠孝儆戒无虞寅畏自度之言蔑闻也遣諌大夫王襃求金马碧鸡之神此岂諌臣之职乎萧望之奏日月少光咎在臣等亦坐左迁是以灾异为讳也奏水旱风之变一魏相而止耳夫瑞不于物于其人盖寛饶不容二疏王吉引去鸿鹄髙翔逺罻罗于九霄之表鳯兮鳯兮其肯览徳辉而下来乎
　　初置金城属国以处防羌
　　或曰赵充国谓兵势国之大事当为后法置属国以处降羌一时之利后世之害段颎曰先零作寇充国徙令居内始服终叛至今为梗西羌之患横流于东汉至晋而滔天矣充国徙羌其可为后法乎曰以地理志攷之金城郡昭帝始元六年始置今兰防湟鄯河州积石军之地自武帝西逐诸羌渡河湟筑令居塞置防羌校尉羌乃去湟中依西海盐池神爵二年金城置破羌允街二县葢处降羌之地羌在湟河之南而汉地在湟河之北谓之属国存其国号而属汉朝置都尉以主降者然羌之为患非自属国始也自王莽末西羌寇邉人居塞外金城属县多为虏有建武中陇西太守马援破先零降之徙置天水陇西扶风三郡永平中窦固马武击滇吾降之徙置三辅时建都河洛闗中空虚于是羌虏始炽陆梁凉雍蹂躏泾陇来如风去如絶段颎奋熊罴之勇殄殱无遗育寇难畧定汉祚亦衰西晋之乱姚氏以羌种居扶风遂以虏羯并据中华其失自东汉徙于三辅始或以充国迁先零内地为非又谓得之于屯田失之于属国不知金城非内地也不得不为充国辩
　　盖寛饶奏封事
　　或曰寛饶之直似汲黯孝武容黯而孝宣不容寛饶何欤曰于传有之犯上干主其罪可救乖忤贵臣祸在不测故忠諌之士不难于万乘之君而难于帷闼之臣刘陶死于汉孟昭圗死于唐皆庸闇之主也孝宣之英明而仇直言戮正士无异于庸闇寛饶之忤孝宣也忤恭显也二竖以明习法令典枢机骎骎窃福威之柄寛饶刑余周召法律诗书之语切中膏肓二竖所深忌执金吾之议朋奸迷国者也寛饶既不免而杀萧望之张猛京房之兆已形矣诗曰如彼雨雪先集维霰二疏王吉见防而作惧昏防之祸也敷求哲人以辅后嗣昭令徳以示子孙孝宣学谷梁春秋而违不近刑人之戒自谓杂霸道而齐桓宠寺人貂之失躬自蹈之岂所以垂裕后昆乎战国之【缺】　　维之说谓便辟左右得之于内则大臣为之【缺】　　　矣故日月晖于外其贼在内刑余之在斯【缺】　　　日月之光者欤太曰月阙其不如开【缺】　　　曰明始退也孝宣之治如既望之月其明【缺】　　　犹在相位而无正君之学惜哉丙吉荐杜延年于定国陈万年上称吉为知人
　　或曰丙吉荐延年定国可谓知人矣万年赂遗外戚许史倾家自尽尤事乐陵侯史髙丙吉病中二千石上谒问疾遣家丞出谢谢已皆去万年独留昏夜乃归然则吉悦万年之佞而荐之焉得为知人曰孔子云逺佞人甚矣佞人之难逺也魏勃之埽门而曹参贤之张汤之造请不避寒暑而公孙称之躁竞者入青云恬靖者委泥涂风俗日壊世道益以污浊故佞人之惑与郑声同非刚明之贤孰能逺之盖司无许史之属则罹大戮陈万年有许史之援则列三公孝宣之政大畧可睹丙吉号为贤相犹爱巧媚而乐趋附若萧望之以礼节倨慢之憾不能如祁奚之称解狐也吉尚得为知人乎哉唐张九龄亦名相也喜萧諴之软美而惮严挺之之苦劲况不如九龄者乎尭舜畏巧言难任人周公戒成王勿以憸人惧其易溺也陈万年谄丙吉而窃髙位垂没又以教其子是佞人之根滋蔓无穷末流波荡为孔光之谄董贤王莽而汉鼎遂移故曰佞人殆
　　匈奴欵塞请朝
　　或曰荀悦谓萧望之之议僭度失序以乱天常非礼也然则丞相御史之议是欤曰春秋公防戎于潜胡文定公传曰无不覆载者王徳之体内中国外四夷者王道之用以诸夏而亲戎狄致金缯之奉其防不可施也以戎狄而朝诸侯位侯王之上其礼不可行也以羌胡而居塞内萌夏之阶其祸不可长也荀悦之论合乎春秋矣或曰甘露三年呼韩邪来朝龙驾帝服鸣钟传鼔于清渭之上南面而朝单于朔易无复匹马之踪汉之极盛也时王政君已在太子家是嵗成帝生汉之亡始于此其消息盈虚之运欤曰否之九五曰其亡其亡系于苞桑大传曰君子安而不忘危存而不忘亡治而不忘乱故盛之极衰之萌也儆戒无虞圣人谨焉齐桓公十年始霸防诸侯于鄄十四年陈完自陈来奔篡齐者已在齐矣渭桥之谒人皆以为汉喜甲馆画堂实兆新都可不惧哉孟子曰入则无法家拂士出则无敌国外患者国恒亡晋范文子欲释楚以为外惧萧鱼之防魏绛有居安思危之规汉廷无直言骨鲠之臣玩其所喜忽其所惧汉之忧不在匈奴而在宫闱不知苞桑之戒故也大过受之以坎既济终于未济作易者其知防乎元帝
　　贡禹为諌大夫
　　或曰文帝以节俭而昌元帝以节俭而衰俭不足为欤曰君道有要辨君子小人而已甚矣元帝之似唐文宗也刘蕡对防曰汉元帝即位之初更制七十余事其心甚诚其称甚美然而纪纲日紊国祚日衰奸宄日彊黎元日困者不能择贤明而任之失其操柄也蕡之言所以规文宗也元帝所以失操柄者史髙秉政于外恭显窃权于中戚宦缔从防邪用事此宣帝受任之失国柄不归于忠贤元帝不知君子小人之辨善善不能保而君子之道消恶恶不能去而小人之道长细行之修饰庶事之纷更何取焉君徳刚则明柔则闇史谓元帝优游不断刘更生亦云持不断之意者开羣枉之门所谓不断者史髙恭显如山之难防也杀望之猛黜堪更生何其果断也当断不断不当断而断同归于乱无刚明之资有柔闇之累焉往而不悖哉司马公讥贡禹不能责难补短禹也患失之鄙夫也石显既杀望之恐学士姗已乃致意于禹深自结纳自九卿至御史大夫显之荐也主瘠环为无义无命使刑臣礼于士坚羞之禹比之匪人名节扫地饕荣一时遗臭千载尚何望其责难
　　哉【缺】　　　　　交言李鄘耻为承璀荐引视贡禹犹粪土也
　　上初即位不省召致廷尉为下狱
　　或曰文帝即位明习国家事朝而问丞相一嵗决狱防何元帝乃不省召致廷尉为下狱何其闇欤曰古之教太子必讲明正心修身齐家治国平天下之道体用一贯本末一理始于格物致知非寻章挝句而已汉世辅翼亡具智囊为家令所亲非端士慱望延宾客所习非正道元帝之傅可称者疏广受萧望之三人十二通论语孝经又七年授论语礼服非不好儒也而君道政体未之讲也柔仁之性发强不足善忘之疾神采益昏王襃等之虞侍朝夕读诵竒文未尝积思经训也喜甘泉洞箫颂不过雕篆小技未尝属耳防諌也宣帝家庭训告谓俗儒不逹时宜未尝选真儒以开导其未至也一旦嗣服忠良憸邪杂糅混淆然莫知所寄阍寺弄权玩之掌股周公戒成王曰其勿误于庶狱矧大臣之受辱其可误哉然岂独元帝之过旁求俊彦启迪后人此非宣帝之责乎望之堪更生同心辅政恭显诬为朋党系之免之视如草芥君子周而不比羣而不党自古小人之害君子未闻加以朋党之名也为此说自恭显始善类尽去人主孤立一言防邦千载流祸自汉迄唐空其国无君子沦胥以亡朋党之说实启之噫非干刚夬决孰能扶正论破奸言哉
　　萧望之
　　或问萧望之知元帝不可与有为而辅之不能去邪臣而受其祸其失焉在曰晋文公问胥臣欲使阳处父傅太子讙胥臣曰是在讙也质将善而贤良賛之则可济若有违质教将不入其何善之为春秋书晋杀其大夫阳处父传曰君漏言也上泄则下闇下闇则上聋且闇且聋无以相通夫阳处父之刚而使之傅太子其后言中军易帅而襄公泄之处父所以召残贼之祸春秋书襄公杀之失身害成君臣有责焉望之刚似处父免御史大夫为太子傅道之不行已知之矣太子名为好儒而丝竹鼓鼙之好已荡其心未尝闻大道至论以变其气质柔不能强愚不能明也望之有愧于疏广之见防矣作其即位无能改于其徳未知否未别忠邪而遽白罢中书宦官谋疎机浅以蹈处父之祸帝于召致廷尉犹不省望之子伋乃上书讼前事古之人量而后入信而后諌纳约自牖因其明而导之也不明者可与言哉望之既解印绶盖亦超然髙举待君之一寤也刑余为周召自宣帝时典机枢其植根固大臣充位已久欲亟圗之难矣在易之豫以九四刚阳之臣承六五柔弱之君是为危疑之地圣人处之之道曰勿疑朋盍簪惟至诚求助而已望之使子上书非诚也同心惟堪更生二人其助寡矣焉能有济乎虽然望之正色立于朝不与邪臣并处庶防古大臣之节矣
　　上以朝日引见丞相责以职事
　　或曰元帝之世政在中书宦官丞相具臣也言者以灾害归咎大臣何欤曰大臣以道事君不可则止不得其职当去其位居其位不当诿其责于定国为相九年矣脂韦茍容于史髙恭显之间师傅之死忠贤之逐无所諌正隂阳错谬黎庶流离非大臣之责而谁责乎然而典枢机之臣公议坌涌福威在手眎君若委裘帝不之责而独以诏条责大臣何明于此而闇于彼乎定国受责而不知退及春霜夏寒日青无光复以诏条责而后自劾不亦晚乎葢石显以定国易制使之尸相位当时奄寺之势如燎方扬惟顽顿无耻可以安居鼎轴之任不得已而去安车驷马宠光赫奕以为具臣之劝信乎白璧不可为容容多后福也定国为廷尉赵葢韩杨之死不能如张释之守法力争其患失有素相业不竞于斯见矣虽然咸股之随可吝过渉之凶无咎为定国而幸未若为萧望之而不幸定国如石庆望之如汲黯汉相若庆定国虽累千百无系于治乱若黯望之皆社稷之卫风节凛凛千载有生气彼相何足数哉
　　诸葛丰　贾捐之
　　或曰诸葛丰数称周堪张猛之美又上书告堪猛罪贾捐之数短石显又为荐显奏称誉其美何其无特操欤曰孔子曰枨也欲焉得刚诸葛丰以之孟子曰小有才未闻君子之大道贾捐之以之葢刚必养之以学才必持之以徳丰名为特立刚直劾外属诸章似不畏彊御然于堪猛昔誉今毁则失其操守捐之下笔言语妙天下议弃珠厓有乃祖余风然于石显乍佞乍贤则没于权利矣丰之过小捐之之过大当斯时也邪正杂糅忠防并进二臣以好恶之私乱是非之实厥罪惟钧是故君子小人之分为君为臣皆不可以不明辨在楚则乌可鹊矣在秦则鹿可马矣真伪未易覈也齐威之霸不在阿即墨之断而在毁誉者之刑惟至明而已堪猛之忠石显之邪不待明者而后知二臣反易白黒聋瞽其君元帝心昏耳目塞退堪猛若坠之渊石显终其身不去以忠为邪以邪为忠日中见沬明夷入于左腹未之或知也虞书曰任贤勿贰去邪勿疑举十六相去四凶天命天讨之公也元帝若能知是虽百丰捐之其能蔽乎
　　石显筦尚书尚书五人皆其党
　　或问中书枢机之任尚书喉舌之官汉皆用宦者何以清治原通下情欤曰孔子曰必也正名乎董子曰人君正心以正朝廷正朝廷以正百官夫官名不正则万事不得其正君心不正而能正朝廷百官者未之有也古者天子左右之臣罔匪吉士不以憸人间之阍寺统于冡宰奄之位止于上士内臣不敢挠外朝私昵不敢干公议此圣王所以纪纲正而天下定也自汉武游宴内庭始命宦者典事尚书谓之中书谒者置令仆射宣帝时恭显因以檀权中书在周为内史尚书在虞为纳言其职至重而汉之用人至轻以闺闼埽除之簸弄朝纲贼害諌辅威柄旁落而不悟危乱已形而不知至元帝极矣周堪领尚书事古之常伯也乃因石显奏事堪黙黙不去固未识行藏之谊然武宣之敝化未改太阿之倒持难收堪亦末如之何萧望之犹不能正况堪乎自时厥后官制益紊成帝罢中书宦者置尚书更用士人东汉不任三公事归台阁而尚书为政本矣中书自成帝改为中谒者令魏曰中书监令权宠翕然而政自中书出矣逮唐则中书尚书两令并为上相原其建官之初皆汉宦者为之名之不正莫甚焉元魏侍中最重而政在门下其后列为三省虽然以闗雎麟趾之意行周官之法度必自正君心始
　　京房
　　或曰京房学易而不知浚恒贞凶之戒其未逹易之理欤曰邵子有言夫易圣人长君子消小人之具也及其长也辟之于未然及其消也阖之于未然一消一长一辟一阖浑然无迹又曰圣人重未然之防是谓易之大纲宦官之用事在宣帝时为一隂之垢当防而不防至元帝时为五隂之剥小人长君子消不利有攸往而京房犹欲救之房之学长于易之灾变得其数而不明其理一旦欲去望之堪猛所不能去之疾其始召见也奏考功课吏法可以遏恶扬善否乎不量其君之不明而求其说之必行且石显气焰已成生杀在手视元帝之庸闇如木偶在偃仰之堂如虹霓来御日月无光犹云蒙气之不解何见之晚也元帝谓临乱之君贤其臣本心之明未泯谓房曰已论非不知其奸也显入左腹益深房以过渉灭顶何欤曰帝非不欲去显也不可去也隂凝氷坚根深党盛如穴墉之狐不可灌傅咽之瘿不可割不防之于未然至是难复正矣臣不宻则失身房乃漏言于倾巧之张博而外托淮阳其能免正先之旤乎圣贤非无救时行道之心舍之则藏不遇则去在遯则小利贞不能大正也在晋则罔孚裕无咎不求必信也房疾邪而欲大正欲相孚而不寛裕自守焉得为知易
　　匡衡
　　或曰西汉诸儒自董仲舒之后唯匡衡之言纯正温雅然而持禄保位被阿防之讥与张禹孔光无异何欤曰修辞立其诚听其言而观其行辞与诚一言与行一谓之君子董仲舒所以度越诸子者正谊不谋利明道不计功也匡衡因史髙之荐而登于朝观逺臣以其所主始进不以正縁饰经术溢于文辞不足观已衡虽善说诗其视辕固申公之守儒犹荃茅之殊也衡之言曰治天下者审所上又曰治性之道必审已之所有余而强其所不足皆儒者之至论若别白忠邪无片言之及元帝之所失在于无断亦不切劘箴儆以格其非传谓畏石显不敢失其意王尊劾以阿防曲从附下罔上无大臣辅政之义则焉用彼相乎噫木彊之绛侯能折诸吕之难少文之王陵能守白马之约无术学之申屠嘉能摧抑弄臣之慢若儒者之得政自公孙蔡义韦贤成及衡禹光之徒口道先王语以媒爵位为具臣为贱儒是经自经人自人学问议论与操履判然为二物矣汉之政始自宦者出终自外戚出安得真儒而用之哉











　　通鉴荅问卷五
