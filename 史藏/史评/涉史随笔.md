　　钦定四库全书　　　　　史部十五
　　渉史随笔　　　　　　　史评类
　　提要
　　【臣】等谨案涉史随笔一卷宋葛洪撰洪字容甫自号蟠室老人婺州东阳人淳熙十一年进士嘉定间官至参知政事观文殿学士卒諡端简事迹具宋史本传是书前有自序大畧谓防官洎布衣求进谒于庙堂者自匄进乞怜外往往讫无他説是直相与为欺而已洪不敢为欺比以忧居取歴代史温绎间有所见随而笔之因择其可禆庙论者二十六篇以献则是编乃洪官未逹时献于时相之作故所论皆古大臣之事其中论田歆一条谓歆果介然自立人自不敢干之以私贵戚敢于请托仍歆之罪论韦澳一条谓是非虽当顺乎人情亦当断以已见所言殊凿然有理其他多因势立论亦胡寅读史管见之流而持论和平不似寅之苛刻偏驳惟论申屠嘉一条反覆明相权之宜重然宋之宰执实无奄竖擅权以掣其肘与汉唐事势截然不同如王安石如蔡京章惇如秦桧韩侂胄史弥逺贾似道皆患其事权太重故至于尽锄善类斵防国家洪所云云是徒知防宦官之而不知防奸臣之未免失之一偏矣乾隆四十二年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀





　　涉史随笔原序
　　凡令微官洎布衣求进谒于庙朝者惧其无因至前必托曰有已见以为之先而觊幸一日之呼召庙朝不逆其情呼而前叩其所言自蕲进丐怜外往往讫无他説习常成俗上下恬不以为怪是直相与从事于欺而已而洪固不敢为欺也比以忧居取厯代史温绎以自遣间有所见与夫或得于前脩之説师友之传则随而笔之因择其可裨庙论之万一者二十六篇以献名曰涉史随笔特欲借是以盖已见之欺非敢自诡有助涓尘云也虽然昔人有言郢人遗书燕相者以夜作书而命左右举烛因误书举烛举烛非书意也燕相得书省之而喜曰夫烛在下则翳翳则不能以分白黒在上则显显则十步而见须眉贤士大夫固亦朝廷之烛也不可以不举也是直教我以举贤也入言之王王以其言举贤而用之燕国大治夫以举贤而国治则固燕相之功以举烛为进贤则非郢人之意郢人略于笔而燕相精于説耳洪今所笔者诚略矣若夫因其略而精之则又惟融明是頼洪谨序














　　钦定四库全书
　　涉史随笔　　　　　　　　宋　葛洪　撰赵公仲连止烈侯赐郑歌者田
　　赵烈侯好音谓相国公仲连曰郑歌者抢石二人赐之田人万亩公仲曰诺不与烈侯累问公仲称疾不朝畨吾君谓公仲曰君实好善而未知所持君相赵于今四年亦有进士乎曰未也畨吾君曰牛畜荀欣徐越皆可公仲乃进三人及朝复问歌者田公仲曰方使择其善者牛畜侍烈侯以仁义约以王道明日荀欣侍以选练举贤任官使能明日徐越侍以节财俭用察度功徳所与无不充君说使使谓相国曰歌者之田且止
　　孟子谓戴不胜曰子欲子之王之善与我明告子有楚大夫于此欲其子之齐语也则使齐人傅诸使楚人傅诸曰使齐人傅之曰一齐人傅之众楚人咻之虽日挞而求其齐也不可得矣引而置之庄岳之间数年虽日挞而求其楚亦不可得矣是以古之善相其君者必欲朝廷之上蔼蔼然无非吉士使其君闻正言见正行故能出入起居罔有不钦发号施令罔有不臧彼小人者虽欲逢君之恶自无所容其技矣公仲之相烈侯也其于士虽待畨吾君谕之而后进而歌者之田遂止正人俄顷转移之功如此哉人不足与适也政不足与间也惟大人为能格君心之非孟子之言岂欺我哉
　　齐邹忌讽威王求谏
　　战国防曰邹忌脩八尺有余而形貌昳丽朝服衣冠窥镜谓其妻曰我孰与城北徐公美其妻曰君美甚徐公何能及君也城北徐公齐国之美丽者也忌不自信而问其妾妾曰徐公何能及君也旦日客从外至与坐谈问之吾与徐公孰美客曰徐公不若君之美也明日徐公来熟视之自以为不如窥镜而自视又弗如逺甚暮寝而思之曰吾妻之美我者私我也妾之美我者畏我也客之美我者有求于我也于是入朝见威王曰臣诚知不如徐公美臣之妻私臣臣之妾畏臣臣之客欲有求于臣皆以美于徐公今齐地方千里百二十城宫妇左右莫不私王朝廷之臣莫不畏王四境之内莫不求于王由此观之王之蔽甚矣王善之乃下令求谏忌言虽小可以喻大为人上者而与谗谄面谀之人居国欲治可得乎是以圣王之制史在前书过失工诵箴谏瞽诵诗谏公卿比谏士传言谏过庶人谤于道商旅议于市然后君得闻其过失也闻其过失而改之所以永有天下也后世此风既衰谏有常职而言路始狭矣又况人君与宦官宫妾相处之时多与士大夫相接之时少十寒一暴其能自免于过耶昔宋昭公尝出亡谓其御曰吾被服而立侍御数十人无不曰吾君丽也吾发言动事朝臣数百人无不曰吾君圣也内外不见吾过是以亡也乃改操易行二年而美闻于宋宋人迎而复之若昭公者虽得之于颠踬心困虑衡之余其视终于此者葢有间矣孔子顺言为政不能无谤
　　孔子顺相魏改嬖宠之官以事贤才夺无任之禄以赐有功诸丧职秩者不恱乃造为谤言文咨以告且曰夫不害前政而有成孰与变之而起谤哉子顺曰民不可与虑始久矣古之善为政者其初不能无谤子产相郑三年而后谤止吾先君相鲁三月而后谤止今吾为政虽不能及圣贤庸加谤止独无时乎文咨曰子产之谤尝以闻之未识先君之谤何也子顺曰先君初相鲁鲁人谤诵曰麛裘而芾投之无戾芾之麛裘投之无邮及三月政成民又作诵曰衮衣章甫实获我所章甫衮衣惠我无私文咨喜曰乃今知先生亦不异于圣贤矣昔周公相成王逺则四国流言近则王不知而公之圣徳曽不少损今狼跋之诗是也其诗曰狼跋其胡载防其尾公孙硕肤赤舄几几说者谓狼兽之贪者猛于求欲故陷于机穽而不能脱前跋后防进退困险若周公者忠诚在于王室以逊自处而无贪欲之私心故虽在危疑之地安步舒泰赤舄几几然此公之所以不失其圣也子产之相郑孔子之相鲁其无利欲之私者欤后之相天下者惟本朝忠献韩公似之公之言曰凡为人臣者尽力以事君死生以之顾事之是非何如尔至于成败天也岂可豫忧其不成遂辍而不为哉惟其忠勇如此用能光辅三后济艰难跻天下于太宁而无骇视倾聴之虞也故欧阳公賛之曰进退之际从容有余徳业两全谤谗自止过周公逺矣
　　汉髙帝诏免奴婢自卖者为庶人
　　汉髙帝五年诏民以饥饿自卖为人奴婢者皆免为庶人
　　古称良贱皆有定品良者即是良民贱者率皆罪今之所谓奴婢者槩本良家既非气类之本卑又非刑辟之收坐不幸迫于兵荒陷身于此非上之人有以荡涤之虽欲还齿平民殆将百世而不可得髙帝之诏真知君道矣意者萧何有以辅之欤
　　汉髙帝诏郡国举贤
　　汉髙帝十一年诏曰盖闻王者莫大于周文霸者莫髙于齐威皆待贤人而成名今天下贤者智能岂特古之人乎患在人主不交故也士奚由进今吾以天之灵贤士大夫定有天下以为一家欲其长久世世奉宗庙亡絶也贤人已与我共平之矣而不与我共安利之可乎贤士大夫有肯从我游者吾能尊显之布告天下使明知朕意御史大夫昌下相国相国鄼侯下诸侯王御史中执法下郡守其有意称明徳者必身劝为之驾遣诣相国府书行义年有而弗言觉免年老癃病勿遣贾山至言曰天下未尝无士也然而文王独言以宁者何也文王好仁则仁兴得士而敬之则士用用之有礼义故不致其爱敬则不能尽其心不能尽其心故不能尽其力不能尽其力故不能成其功髙帝此举其于士亦可谓知所敬矣详味患在人主不交与夫有肯从我游之语宛然三代盛王体士之意其崛起丰沛卒建四百年之基业者良以是夫或谓帝慢而少礼求贤之诏未免文浮于实愚谓不然帝所慢者特腐儒耳其于贤士未尝不敬也观留侯与吕后画安太子之防其言曰顾上所不能致者天下有四人四人年老矣义不为汉臣然上常髙此四人今太子诚能卑词固请来以为客上必异而问之上知此四人贤则一助也及四人来从太子侍燕上怪问之四人前对各言姓名曰东园公甪里先生绮里季夏黄公上乃大惊曰吾求公数嵗公避逃我今何自从吾儿游乎烦公幸调护太子四人为夀毕趋去上目送之竟不易太子者本留侯招此四人之力也孰谓髙帝慢而少礼乎故曰帝所慢者特腐儒尔
　　绛灌为窦氏择师傅
　　汉文帝元年三月立太子母窦氏为皇后君有弟广国字幼君与兄长君家于长安绛侯灌将军等曰两人所出微不可不择师傅賔客于是选士之有节行者与居窦长君少君由此为退避君子不敢以尊贵骄人闻之于师古者天子诸侯不内娶故教养外戚之法无传焉封建既废外戚未必世族尤不可不教养也孰谓绛灌而能为此哉长君少君由是为退避君子张苍免相文帝以广国贤有行至欲相之方其防为人所畧卖晚节其贤乃如此岂非与之居者皆士之有节行者之力乎使文帝之初能为母舅薄昭择贤师傅而置之昭决不至犯法杀汉使者此不防闲于其始魏文因是得以讥帝也
　　申屠嘉召责邓通
　　汉文帝时申屠嘉为丞相时太中大夫邓通方隆爱幸丞相入朝而通居上傍有怠慢之礼丞相奏事毕因言曰陛下爱幸臣则富贵之至朝廷之礼不可以不肃上曰君勿言吾私之罢朝嘉坐府中为檄召邓通诣丞相府不来且斩通恐入言文帝帝曰汝第往吾今使使召若通至丞相府免冠徒跣顿首谢嘉坐自如故不为礼责曰夫朝廷者髙皇帝之朝廷也通小臣戏殿上大不敬当斩吏今行斩之通顿首首尽出血不解文帝度丞相已困通使使持节召通而谢丞相曰此吾弄臣君释之邓通既至为文帝泣曰丞相几杀臣
　　按嘉本传嘉以材官蹶张从髙帝击项籍不过军行间勇健有材力人耳及其为相而风采号令威重乃如此然则宰相之职业其所关系顾不重耶汉置丞相仍秦之旧其职号为无所不统自髙帝至于景帝自萧何至于嘉阅四世而相继为相者无非髙帝之旧臣其人望之重皆识权柄之所归故其主亦不敢以庸常视之而使得伸其威帝虽不能因嘉之言以逺通终帝之世嘉为相而通不敢辄啓谗慝之口其潜销宻移于冥冥之中者盖亦多矣其后公孙相武帝遇事往往退逊于帝左右之臣严安枚乗之徒发言盈庭未尝不屈遂以给事谒者为帝私人而以外朝之臣自处丞相之职自是分而权亦轻矣以儒得政其风采反不及一申屠嘉宜其见轻于淮南而以发蒙振落视之也继嘉者其惟本朝忠献韩公乎然其坐政事堂以头子勾任守忠者立庭下数其罪而竟逐之则又过于嘉一等矣然则相权之轻重顾不以其人哉
　　张释之谏超迁啬夫
　　汉文帝时谒者仆射张释之从行登虎圏上问上林尉诸禽兽簿十余问尉左右视尽不能对虎圏啬夫从旁代尉对甚悉欲以观其能口对响应无穷者文帝曰吏不当如是耶尉无頼乃诏释之拜啬夫为上林令释之反之前曰陛下以绛侯周勃何如人也上曰长者也又复问东阳侯张相如何如人也上复曰长者也释之曰夫绛侯东阳侯称为长者此两人言事曽不出口岂效此啬夫喋喋利口防给哉且秦任刀笔之吏争以亟疾苛察相髙其敝徒文具无恻隠之实以故不闻其过陵夷至于二世天下土崩今陛下以啬夫口辨而超迁之臣恐天下从风靡争口辨无其实且下之化上疾于影响举错不可不审也文帝曰善乃不拜啬夫
　　昔孔子恶利口之覆邦家者而答顔渊为邦之问亦终戒之以逺佞人彼其词色巧令而无情实应对防给而矜小慧顾惧疾之不深去之不亟讵可以是而超迁之乎当是时从帝行者使无释之之髙见絶议则帝于是举谁其正之下之化上甚于影响之应形声其为害可胜道哉古之君子所以于侍御仆从之臣不使一憸人厠于其间者政复虑此吾观唐髙宗濮阳之行对窦徳有帝丘之问许敬宗从旁代对甚悉方其跃马而前退有矜色下视徳以不强对为能之语真足扼其吭而夺之气由今观之首奸臣之传者非徳乃敬宗也然则利口防给者果何益于人之国哉
　　周亚夫从赵涉计定七国
　　汉景帝时七国反书闻天子乃遣太尉条侯周亚夫将三十六将军往击呉楚亚夫既发至霸上赵涉遮説亚夫曰呉王素富懐辑死士久矣此知将军且行必置间人于殽黾阨阻之间耳兵事尚神宻将军何不从此右去走蓝田出武关抵雒阳间不过差一二日直入武库击鸣鼔诸侯闻之以为将军从天而下也太尉如其计至雒阳使吏搜殽黾间果得吴伏兵乃请涉为护军赵涉之遮説亚夫即三老董公之遮説汉王也惟其贱而无因至前故遮道以説之耳孰谓灭项籍定七国乃皆出于道旁贱夫之一言然则天下之才岂有穷哉此众不可盖所以发齐人王先生之叹也是以古之明君贤臣智虽落天地而不自虑也辨虽雕万物而不自悦也能虽穷海内而不自为也片善可取不间刍荛一言有闻狂夫亦择故能并天下之谋尽天下之智而事无遗防矣
　　孔臧辞御史大夫
　　汉武帝以孔臧为御史大夫臧辞曰臣以经学为业乞为太常典臣家学与从弟安国纲纪古训使永垂来嗣上乃以臧为太常礼赐如三公
　　时上方乡儒学尊孔氏表章六经臧亲圣人后以常情论之得君如此可谓遭时矣而臧乃逡巡辞避大位方欲自典家学纲纪古训其必有以也唐宣宗时吏部侍郎孔温业白执政求外官白敏中谓同列曰我辈须自防检孔吏部不肯居朝廷矣然臧之不就大位上之人可不深省乎
　　王吉言谨择左右所使
　　汉宣帝时王吉上防曰陛下惟思世务将兴太平诏书每下民欣然若更生臣伏而思之可谓至恩未可谓本务也欲治之主不世出公卿幸得遭遇其时言聴谏从然未有建万世之长防举明主于三代之隆也其务在期防簿书断狱聴讼而已此非太平之基也臣闻民者弱而不可胜愚而不可欺也圣主独行于深宫得则天下称颂之失则天下咸言之故宜谨选左右审择所使左右所以正身所使所以宣徳此其本也
　　昔尝攷之于书周公之所以告成王者悉矣而立政之作其于为治体统尤为谆切曰常伯常任准人者议政而在王左右之臣也曰缀衣虎贲者王之所使共役而亲近之人也其官之尊卑职之大小相去盖甚辽絶而公例言之而无所轻重于其间何耶政以议政而在左右者有辅正之倚所使而亲近者有染习之移其系天下之本一也三宅三俊其选固所当谨同舟涉海一事不牢则俱受其败虽仆御之贱亦不可忽也特自古人君能于是知忧恤审择之者鲜耳文王武王惟克灼知厥若故小大之臣咸懐忠良卒并受此丕丕基以建八百年盛大之业成王亦能嗣守大训无敢昬逾以保三十六王盈成之治其明效大验固已彰灼如此周衰以来此意泯矣而人主独行于深宫者亦惟自贤自圣耳所以善其心养其徳者将谁责而可哉故其君之贤者不过谨期防于簿书之间审聴断于狱讼之际而非所谓本务也是以治常少而乱常多然则谨选左右审择所使王吉之论可谓真知万化之本原者欤
　　王嘉言人才宜豫蓄养
　　汉王嘉言前苏令发欲遣大夫使逐问状时见大夫无可使者召盩厔令尹逄拜为谏大夫遣之今诸大夫有才能者甚少宜豫蓄养可成就者则士赴难不爱其死临事仓卒乃求非所以明朝廷也
　　一世之才自足一世之用常患上之人养之无其素耳豫章之木岂一朝夕所能致哉惟其自拱把而封植之而无戕贼之患故他日栋梁之用随取随足古者士养于党庠术序国学之中所养者仁义礼乐所习者射御书数所兴者徳行道艺而士朝夕之所闻见无非所以治天下国家之道一日取以备公卿大夫百执事之选则其才行皆已素定而士之备选者其所设张类不待门习而后能微而至于中材武夫亦皆可备公侯腹心干城之用故三代而上人主未尝有乏才之叹者良以此夫后世学校废士无素养往往舍大方而趋小道虽济济盈庭求有才识之士十无一二此王嘉所以起宜豫蓄养之请虽然蓄养之法舍三代庠序之教皆茍道也汉犹近古惜嘉徒发其端而不能为汉精言推广而行之为可恨焉耳田歆欲自求一名士报国
　　河南尹田歆外甥王湛名知人歆谓之曰今当举六孝廉多贵戚书命不宜相违欲自求一名士以报国家尔助我求之
　　歆之意亦可怜矣虽然歆亦有罪焉伐国不问仁人使歆能为尹翁归于廷尉虽贵其敢干之以私耶晋顔含有言曰冯祖思问佞于我我岂有邪徳乎歆自反焉可也纵未及此贵戚有命如其所托之非人以情却之政复何害何至咈吾之情以强从人欲哉昔东汉吴植为宛令梁冀以賔客托之植曰明将军处上将之位宜崇贤善以补朝阙自侍坐以来未闻称一长者而多托非人诚非敢闻当是时冀以贵戚用事可谓有权而植却之无难色今歆顾以贵戚之命重于相违乌得无罪虽然朝廷欲天下荐举之公而使所举者皆得其人以报国惟申严嘱托之禁而后可望其至焉耳不然縁情徇私徒长奔竞未见其可也
　　魏辛雄言用兵宜明赏罚
　　魏司空长史辛雄上防曰凡人所以临陈忘身触白刃而不惮者一求荣名二贪重赏三畏刑罚四避祸难非此四者虽圣主不能使其臣慈父不能厉其子明主知其情故赏必行罚必信使亲踈贵贱勇怯贤愚闻钟鼓之声见旌旗之列莫不奋激竞赴敌塲岂厌久生而乐速死哉利害交于前欲罢不能耳自秦陇逆节蛮左乱常陛下虽降明诏赏不移时然将士之勲厯稔不决亡军之卒晏然在家是使节士无所劝慕庸人无所畏慑进而击贼死交而尝賖退而逃散身全而无罪此其所以望敌奔沮不肯尽力者也陛下诚能号令必信赏罚必行则军威必张盗贼必息矣
　　号令不信赏罚不明虽平居无事且不能以使其众况欲驱之于锋镝之下使之临陈而忘身者耶求其无败讵可得哉昔唐刘巨容破黄巢于荆门或劝巨容穷追贼可尽也巨容曰国家喜负人有急则抚存不爱官赏事宁则弃之或更得罪不若留贼以为富贵之资由是贼势复振此虽悍夫跋扈之语然人情所在为国者所当深察也夫赏罚号令国家之纲纪在焉惟信而明故能服人之心服人之心故能尽其心尽其心故能尽其力尽其力故能成其功如此则军威何患其不张盗贼何患其不息哉辛雄之论可谓深切着明矣
　　崔亮创停年格
　　魏崔亮为吏部尚书亮奏为格制不问士之贤愚专以停解月日为断沉滞者皆称其能亮甥司空谘议刘景安与亮书曰殷周以乡塾贡士两汉由州郡荐才魏晋因循又置中正虽未尽善应什收六七而朝廷贡才止求其文不究其理察孝廉唯论章句不及治道立中正不考才行空辨姓氏取士之涂不博沙汰之理未精舅属当铨衡宜须改易调如何反为停年格以限之天下士子谁复修厉名行哉亮复书曰汝所言乃有深致吾昨为此格有由而然古今不同时宜须异昔子产铸刑书以救弊叔向讥之以正法何畏汝以古礼难权宜哉洛阳令代人薛琡上书言黎元之命系于长吏若乃选曹唯取年劳不简贤否义均行鴈次若贯鱼执簿呼名一吏足矣数人而用何谓铨衡书奏不报后因陛见复奏乞令王公贵臣荐贤以补郡县诏公卿议之事亦寝其后甄琛等为吏部尚书利其便已踵而行之魏之选举失人自亮始也
　　自停年之格行积常成俗流弊至今能否并进贤愚无别人往往得以归咎于亮而不思所以致此者夫以天下之大士人之众选用之法一委诸吏部数人之手借使平如权衡明如水鉴犹将力有所穷照有所极如唐魏元同云云者此崔亮所以求为简便之法而一以士之停解月日为断也何则人物实繁不可得知法使之然非主司之罪也古者士选于学校论之州里告诸大事而后贡于王庭一人之身所阅者既已众矣而授任之际又俾羣司各自选其僚属而朝廷止命其大者如穆王之命伯冏者是也夫所阅者众则滥进之士少所任者简则选用之法精是以官得其人鲜有败事魏晋以来小大之官悉委吏部纎介之迹皆属攷功察言于簿书之微量才于刀笔之细尚欲责其贤愚有别能否之不并进乎重其任而罚不胜逺其涂而诛不至民知力竭而以伪继之此庄周之所以叹也后世必欲善选举之法独唐沈既济之説尚或可行其言谓鉴不独明不可专于吏部欲使五品以下羣司长官各令宰臣进叙吏部兵部得以参议焉六品以下或僚佐之属则许州府辟用其牧守将帅或选用非公则吏部兵部得以察举焉如此则贤愚能否可别而天下之士子亦将争自磨厉以副上之选择矣或谓古今异宜今若舍一定之法而行既济之言则操进退之柄者得以行其私而请托之风炽矣愚曰不然夫牧守而上使非其人则已诚得其人其可以私干之耶又况进叙之际吏部兵部皆得以参议于其间而州府之辟或非其公而吏部兵部又得察举而加之以私冒不审举之罪小则谴黜大正典刑人非木石谁敢不厉特其于端本澄源之地不得尽如古者选士之法容有可议者耳愚故曰后世欲善选举之法既济之论尚或可行也
　　隋文帝褒擢守令
　　隋主如岐州刺史梁彦光有惠政下诏褒美赐粟帛及御伞以厉天下之吏又有相州刺史樊叔略有异政帝以玺书褒美班示天下召拜司农新丰令房恭懿政为三辅之最帝赐以束帛雍州诸县令朝谒帝见恭懿必呼至榻前访以治民之术累迁徳州司马帝谓诸州朝集使曰房恭懿志存体国爱养我民此乃上天宗庙之所祐朕若置而不赏上天宗庙必当责我卿等宜师范之因擢为海州刺史由是州县多称职百姓富庶隋文帝爱民之意可谓勤矣而非所谓本务也天下之广郡邑之众牧民之责萃于守令帝不知谨择之于未授任之初而顾欲以耳目之所及奬劝之于已亲民之后其遗者抑多矣又况人之常情虽不能不竦动于一时之蹔而他日之变迁类不可保此谨择牧宰之説本朝忠献韩公文正范公所以力言于我仁庙也其説谓承平以来宰之任因举荐擢任者少以资考序进者多才与不才一涂并进故能政者十无一二缪政者十有七八以致赋役不均刑罪不当科率无度疲乏不恤上下相怨乱所由生自来虽诏臣僚各举所知或举主非贤则多谬荐乞委中书宻院各先择堪充举主者以举其人所举之人若将来显有善政举主当议旌赏若贼汚不理苛刻害民并与同罪为国者诚能执此之政坚如金石行此之令信如四时则举主谁敢不谨而受举者谁敢不厉又何待屑屑躬自褒擢于耳目之所及哉故曰文帝爱民之意则勤矣而非所谓本务也
　　唐太宗不欲数赦
　　唐太宗谓侍臣曰古语有之赦者小人之幸君子之不幸一嵗再赦善人喑哑夫养稂莠者害嘉谷赦有罪者贼良民故朕即位以来不欲数赦恐小人恃之轻犯宪章故也
　　汉丞相亮时有言公惜赦者亮答曰治世以大徳不以小惠故匡衡吴汉不愿有赦先帝亦言吾周旋陈元方郑康成间每见啓告治乱之道悉矣曽不语赦也若景升李玉父子嵗嵗赦宥何益于治以此言之赦者诚偏枯之物也良民不被其泽而奸恶之徒获宥是岂明世所宜有哉此孟光所以深责于费祎也或谓赦者帝王之世所不废载之虞书吕刑可覆也愚曰不然虞书所谓肆赦者为过误而丽于刑者设也吕刑所谓有赦者为刑罚之入于疑者设也未始有罪无轻重普赦之文也太宗之见固卓矣然其意特不欲数耳而仍未免于或赦安得武侯者与之上下其论哉
　　太宗责房龄等问营缮
　　房龄髙士廉遇少府少监窦徳素于路问北门近何营缮徳素奏之上怒责龄等曰君但知南牙政事北门小营缮何预君事龄等拜谢魏征进曰臣不知陛下何以责龄等而龄等亦安所谢龄等为陛下股肱耳目于中外事岂有不应知者使所营为是当助陛下成之为非当请陛下罢之问于有司理则宜然不知何罪而责亦何罪而谢也上甚愧之
　　宰相之职其略见于虞夏之书其详见于周官今观股肱耳目之言使宅百揆之语则知其职无所不统宫伯属之冢宰则环衞之事宰相得以统之内宰属之冢宰则宫中之事宰相得以统之太府属之冢宰则财利之事宰相又得以统之其他如饮膳酒浆次舍缝染之细凡关于天子者无一不统于宰相政以典式法则皆当由此而出所谓以道佐王者固如此耳北门营缮龄问之职也太宗顾起何预君事之怒夫必多有是説而后及是不然龄等何为俯伏退谢之不暇而无一语以自防耶魏征之辩真足以救太宗之失伸宰相之职也谏官随宰相入阁之制其交脩不逮至是始知其益如此哉
　　张九龄劝姚崇逺谄躁进纯厚
　　右拾遗张九龄以姚元之重望为上所信任奏记劝其逺谄躁进纯厚其略曰任人当才为政大体与之共理无出此涂而卿之用才非无知人之鉴其所以失溺在縁情之举又曰自君侯职相国之重持用人之权而浅中弱植之徒已延颈企踵而至谄亲戚以求誉媚賔客以取容其间岂有不才所失在于无耻元之嘉纳其言周公立政一书反覆于君子小人之际详矣一则曰其惟吉士二则曰其惟吉士一则曰勿以憸人二则曰勿以憸人至于终篇则又曰其惟克用常人且慨叹而深致意焉常人者吉士之通称其于国也犹食之谷粟衣之布帛得之则生弗得则死不可一日而无者也然多纯厚质实类不能与谄防憸躁者争长于颊舌之间故上之人易惑于取舍取舍一惑政之治乱于此焉分此周公所以尤拳拳而不能自己也九龄之所以劝崇者意其有得于此乎大抵纯厚有常之人进则天下之君子欣慕而愿立于朝以直道辅其上行其所学而致太平矣谄防憸躁之人进则天下之小人皆动其心欲立于朝以邪谄事其上窃取富贵而专权利矣用纯厚之人则治用谄躁之人则乱为政大体无出此涂九龄之贤能为崇言之而崇之贤又能嘉纳之开元之政安得而不治哉宋璟随才録用
　　宋璟奏括州员外司马李邕仪州司马郑勉并有才略文词但多异端若全引进则悔咎必至若长弃捐则才用可惜请除渝硖二州刺史又奏大理卿元行冲素称才行初用之时实允命议当事之后颇非称职请复以为左散骑常侍以李朝隠代之陆象先嫺于政体寛不容非请以为河南尹
　　陆贽有言中人以上迭有所长茍区别得宜付授当器各适其性各宣其能及乎合以成功亦与全才无异但在明鉴大度御之有道而已故善官人者犹良工之用木也取其所长弃其所短使璟无翕受敷施之度则李邕郑勉之徒长为弃人矣昔齐桓公问可为相者于管仲仲以隰朋为可而不与鲍叔盖以叔牙之为人也于不已若者不比之闻人之过终身不忘而隰朋之为人愧不若人而哀不已若者惟其不忘人过故不能弃人之短而用其长惟其哀人之不已若故能舍人之短而取其长秦誓曰如有一介臣断断兮无他技其心休休焉其如有容然则相天下者惟宅心广大者而后能胜其任也若璟者其亦庶几于此乎
　　宗用韩休为社稷
　　唐宗以韩休为门下侍郎同平章事休为人峭直不干荣利及为相甚允时望上或宫中宴乐及后苑游猎小有过差辄谓左右曰韩休知否言终谏防已至上常临镜黙然不乐左右曰韩休为相陛下殊瘦何不逐之上叹曰吾貌虽痩天下必肥萧嵩奏事常顺防既退吾寝不安韩休常力争既退吾寝乃安吾用韩休为社稷耳非为身也
　　昔楚恭王有疾召令尹曰常侍筦苏与我处忠我以道正我以义与处不安不见不思然则有得焉其功不细必厚爵之申侯伯顺吾所欲行吾所乐与处则安不见则思然未尝有得焉其过不细必速遣之恭王之筦苏即宗之韩休也恭王之申侯即宗之萧嵩也记曰爱而知其恶憎而知其善若二君者真可谓能改之以义而必求诸道者也方申侯萧嵩之委曲从顺也自以为得保位固宠之术矣而卒不免以是见黜防讪当时遗臭后世然则防悦者果何益哉
　　杨绾请更贡举之制
　　礼部侍郎杨绾上防以为古之选士必取行实近世专尚文辞自隋炀帝始置进士科犹防试而已至髙宗时考功员外郎刘思之始奏进士加杂文明经加帖括从此积弊转而成俗朝之公卿以此待士家之长老以此训子其明经则诵帖括以求侥幸又举人皆令投牒自应如此欲其返淳朴崇廉逊何可得也请令县令察孝廉取行着乡闾学通经术荐之于州刺史攷试升之于省任各占一经朝廷择儒学之士问经义二十条对防三道上第即注官中第得出身下第罢归又道举亦非理国所资与明经进士并停上命诸司通议给事中李栖筠右丞贾至京兆尹严武并与绾同至议以为今试学者以帖经为精通考文者以声病为是非风流頺弊诚当厘改然自东晋以来人多侨寓士居乡土者百无一二请兼广学校保桑梓者乡里举焉在流寓者庠序推焉敕礼部具条目以闻
　　举人投牒自应之制盖昉于唐谨按周礼卿大夫之职各教其所治三年一大比攷其徳行道艺乃献贤能之书于王王再拜受之登于天府天府者太庙之宝藏也盖言王者举贤能所以安宗社故拜受其名藏于庙中其所以贵重之者如此至汉犹有劝驾尊显之意贤良如公孙亦必待国人固推而后出未闻有投牒自应之举然则士之贱亦甚矣积弊成俗流毒至今士拘一日之长偶乖程式虽生平力学不免摈弃程度茍合虽末学肤浅俯拾科级以此士之进退多言命运而不言行业本朝文正范公有言明君在上固当使人以行业而进而乃云命运者是善恶不辨而归诸天也岂国家之美事哉杨绾之请有志复古者所宜深绎也
　　崔祐甫荐引无虚日
　　崔祐甫为相欲收时望推荐引拔常无虚日作相未二百日除官八百人徳宗谓祐甫曰人或谤卿所用多涉亲故何也对曰臣为陛下选择百官不敢不详茍平生未之识何以谙其才行而用之上以为然
　　天下大物也非一手一足所能运转非私意小智所能维持书曰惟説式克钦承旁招俊乂列于庶位宰相之职固宜若此也祐甫之荐拔无虚日彼盖欲尽其职分耳何暇以亲踈为问哉而徳宗疑之过矣昔者舜臣尧官才任士尧一从之左右曰人君用士当自任耳目而取信于人无乃不可乎尧曰吾之举舜已耳目之矣今舜所举人吾又耳目之是则耳目于人终无已也人主之职惟知论相而已既得所付则庶官列位随才授任盖有司存又何疑焉惜乎徳宗猜忌之君未足以进此也
　　刘晏应民之急未尝失时
　　刘晏为转运使诸道各置知院官每旬月具州县雷丰歉之状白使司丰则贵籴歉则贱粜以谷易货供官用及于丰处卖之知院官始见不稔之端先申至某月须如干蠲免某月须如干救助及期晏不竢州县申请即奏行之应民之急未尝失时不待其困敝流亡饿殍然后赈之也
　　子夏问于孔子曰敢问诗云岂弟君子民之父母何如斯可谓民之父母矣子曰四方有败必先知之此之谓民之父母矣晏应民之急未尝失时不待其困敝流亡饿殍然后赈之谓非有见于此不可也先王盛时荒政十有二皆有司之所掌间有札瘥荒歉有司不过闻于上举而行之耳后世此政不举遇时艰歉小民翦焉倾覆无所赴愬人情亡聊则求全之意薄往往轻动等死之念相聚而为盗贼咎当谁任耶唐开元二十九年制自今委州县长官与采访使董事给讫奏闻政惩前诸州饥馑皆待奏报无救于垂絶故也为人上者可无念哉
　　韦澳愿周墀无权
　　周墀为相谓韦澳曰力小任重何以相助澳曰愿相公无权墀愕然不知所谓澳曰官赏刑罚与天下共其可否勿以己之爱憎喜怒移之天下自理何权之有墀深然之
　　传曰爵人于朝与众共之刑人于市与众弃之澳之説盖本诸此是非以天下之心为心者不能其説亦既善矣然而容有所未尽者焉何则众以为可用而用之众以为可弃而弃之公则公矣而与愦愦者何以异哉孔子曰众好之必察焉众恶之必察焉洪范之于稽疑虽谋及卿士谋及庶人而乃心未尝不及孟子之于进贤虽诸大夫国人皆曰贤皆曰不可而其察亦所不废天下之事谋之贵众断之在独谋之众所以示其公断之独所以裁其当官赏刑罚其可否固当与天下共之又须精神之运心术之动然后从之可也吾之説非求多于澳也澳之言未尽故因其説而究其义焉耳
　　仇士良教其党固宠之术
　　仇士良以左衞上将军内侍监致仕其党送归私第士良教以固权宠之术曰天子不可令闲常宜以奢靡娱其耳目使日新月盛然后吾辈可以得志谨勿使之读书亲近儒生彼见前代兴亡心知忧惧则吾辈踈斥矣其党拜谢而去
　　甚矣人君之不可不学也国家之隆替社稷之安危天下之治乱生民之休戚君子小人之消长进退天命人心之去就离合其端皆基于人君之学与否耳君诚有志于学则所闻者正言所讲者正理所亲者正人所履者正行知古今成败之所由来而常有惧心审忠邪关系之不可忽而常有戒心制其治于未乱保其邦于未危日就月将以至于缉熈光明之地彼觇喜怒候惨舒动中主情举无谬防如仇士良之徒自无所投其隙如此则臧否毁誉皆可得其真功负赏罚皆可得其当而跻斯世于太宁之域矣不然则本心不正而脉理皆邪岂独此曹得以固其权宠而已哉説命曰念终始典于学厥徳脩罔觉监于先王成宪其永无愆其是之谓乎



　　涉史随笔
