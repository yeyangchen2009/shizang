　　钦定四库全书　　　　　史部十三
　　钦定武英殿聚珍板程式　　政书类六考工之属
　　提要
　　【臣】等谨案
　　钦定武英殿聚珍板程式一卷乾隆四十一年户
　　部侍郎金简恭撰进
　　呈初乾隆三十八年
　　诏纂修四库全书复
　　命择其缮本校正剞劂以嘉恵艺林金简实司其
　　事因枣梨繁重乃
　　奏请以活字排印力省功多得
　　防俞允并
　　锡以嘉名纪以
　　睿藻行之三载印本衣被于天下金简因述其程式以为此书考沈括梦溪笔谈称庆厯中有布衣毕升始为活板其法用胶泥刻字簿如钱唇每字为一印火烧令坚先设一鐡板其上以松脂蜡和纸灰之类冐之欲印则以一鐡范置鐡板上乃宻布字印满鐡范为一板持就火炀之药稍镕以一平板按其面则字平如砥是活字之板自宋仁宗时已有然泥字既不精整又易破碎松脂诸物亦繁重周章故王桢农书所载活字之法易以木板其贮字之盘则设以转轮较为径捷而亦未详备至陆深金台纪闻所云铅子之法则质柔易损更为费日损工矣是编叅酌旧制而变通以新意首载诸臣奏议次载取材雕字之次第以及庋置排类之法凡为图十有六为説十有九皆一一得诸试騐故一一可见诸施行乃知前明无锡人以活字印太平御览自隆庆元年至五年仅得十之一二者【案事见黄正色太平御览序】由于不得其法此亦足见
　　圣朝制器利用事事皆超前代也乾隆四十六年
　　十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀












　　钦定四库全书
　　钦定武英殿聚珍版程式目録
　　奏议
　　成造木子【有图竝木槽铜漏子式二】
　　刻字【有图竝刻字木床式】
　　字柜【有图竝式】
　　槽版【有图竝式】
　　夹条【一分通长　半分通长一分长短　半分长短】
　　项木【与夹条总图总式】
　　中心木【与夹条项木总图总式】
　　类盘【有图竝式】
　　套格【有图竝式】
　　摆书【有图】
　　垫版
　　校对
　　刷印
　　归类
　　逐日轮转办法【附轮转摆印课程】














　　钦定四库全书
　　钦定武英殿聚珍版程式奏议
　　乾隆三十八年十月二十八日　　　【臣】金简谨
　　奏为酌办活字书版仰祈
　　睿鉴事窃【臣】奉
　　命管理四库全书一应刋刻刷印装潢等事【臣】惟有敬谨遵循详慎办理今闻内外彚集遗书已及万种现奉
　　防择其应行刋刻者皆令镌版通行此诚
　　皇上格外天恩加惠艺林之至意也但将来发刋不惟所用版片浩繁且逐部刋刻亦需时日【臣】详细思维莫若刻做枣木活字套版一分刷印各种书籍比较刋版工料省简悬殊【臣】谨按
　　御定佩文诗韵详加选择除生僻字不常见于经传者不收集外计应刋刻者约六千数百余字此内虚字以及常用之熟字每一字加至十字或百字不等约共需十万余字又豫备小注应刋之字亦照大字每一字加至十字或百字不等约需五万余字大小合计不过十五万余字遇有发刻一切书籍只须将槽版照底本一摆即可刷印成卷倘其间尚有不敷应用之字豫备木子二千个随时可以刋补其书页行款大小式様照依常行书籍尺寸刋作木槽版二十块临时按底本将木字检校明确摆置木槽版内先刷印一张交与校刋翰林处详校无误然后刷印其枣木子大小共应用十五万余个【臣】详加核算每百字工料需银八钱十五万余字约需银一千二百余两此外成做木槽版备添空木子以及盛贮木字箱格等项再用银一二百两已敷置办是此项需银通计不过一千四百余两【臣】因以
　　武英殿现存书籍核较即如史记一部计版二千六百七十五块按梨木小版例价银每块一钱共该银二百六十七两五钱计写刻字一百一十八万九千零每写刻百字工价银一钱共用银一千一百八十余两是此书仅一部已费工料银一千四百五十余两今刻枣木活字套版一分通计亦不过用银一千四百余两而各种书籍皆可资用即或刷印经久字画糢糊又须另刻一分所用工价亦不过此数或尚有堪以拣存备用者于刻工更可稍为节省如此则事不繁而工力省似属一劳久便至摆字必须识字之人但向来从无此项人役即一时外雇恐不得其人且滋縻费臣愚见请添设供事六名分领其事所有刋刻木子字十五万按韵分贮木箱内其木箱用十个每个用抽屉八层或十层抽屉中各分小格数十个盛贮木字临用时以供事二人专管摆版其余供事四人分管平上去入四声字摆版供事按书应需某字向管韵供事喝取管韵供事辨声应给如此检查便易安摆迅速查
　　武英殿现有【臣】等奏添书吏二名改为供事止须再添供事四名闲常皆令在档案房书写档案遇摆字时即令应役如果勤慎五年之后归并
　　武英殿修书处供事一体办理如此摆字之人既不必外雇而于办理活字版更为有益臣因刋刻遗书工料浩繁起见不揣冐昧谨照
　　御制命校永乐大典诗刻成枣木活字套版共四块并
　　刷印黒红格子様式各五十张恭呈
　　御览是否可用伏
　　圣训遵行谨
　　奏奉
　　防甚好照此办理钦此
　　乾隆三十九年二月二十三日　　【臣】永瑢等谨
　　奏【臣】等办理四库全书所有永乐大典内采出散篇彚辑成部者颇有堪以刋行之书应行刋刻前经【臣】金简奏准用活字版摆刷现在筹商应办诸事因此等散篇原録草本移改増易行字参差难以照式排版而正本又不便令其校对致有汚损臣等公同酌议此等应刋书籍非另办副本不可拟于国子监拣派现食膏火之内肄业贡生十名到
　　武英殿照现在行走贡生例专供校録刋本之用并拟派原任翰林院编修祥庆承办摆版之事业于本月二十二日【臣】于敏中面奏仰防
　　俞允再检摆字版必须供事经手前经臣金简奏明额设供事六名在案但查字版头绪纷繁六人尚不敷用拟再添供事六名统照
　　武英殿供事之例一体行走以资供役理合据实奏
　　闻仰祈
　　圣鉴奉
　　防知道了钦此
　　乾隆三十九年四月二十六日【臣】王际华英廉金简谨
　　奏为请
　　防事前经【臣】金简奏请将四库全书内应刋各书改刻大小活字十五万个摆版刷印通行荷
　　允准嗣又仰遵
　　训示添备十万余字二共应刻二十五万余字现已刻
　　得足敷排用仰防
　　钦定嘉名为
　　武英殿聚珍版实为艺林盛典拟于每页前幅版心下方列此六字至所有工料前经【臣】金简奏明领过广储司库银一千四百两兹添刻木字等项尚属不敷应用请仍在广储司银库内再领银八百两统俟臣金简另行核实
　　奏销现在四库全书处交到奏准应刻各书应按次排版刷印每部拟用连四纸刷印二十部以备陈设仍各用竹纸刷印颁发定价通行其某种应印若干部之处【臣】等会同各总裁酌量多少另缮清单恭呈
　　御览所需刷印纸张工料银两除现在
　　武英殿存贮通行书籍赢余银一千七十两四钱五分八厘堪以支用外应请再于广储司支领银二千两以备刷印仍照
　　武英殿通行书籍之例俟收到价值陆续归欵其书内生僻字必须随时増添及将来刷多糢糊应行换补者无庸另行支领应即于
　　武英殿每年奏请备用银两项下核定支销至此项书籍既经颁发嘉惠艺林必须排列精审现在已责成原任翰林祥庆笔帖式福昌专司其事其原书様本尤须校对详慎应请即于每页后幅版心下方印某人校字様俾益専其责成校对自更不敢草率再查
　　御书处现行之例凡做墨刻字人等服役之日俱给与分例饭食今排印聚珍版处亦照此办理至额设供事十二名专供摆版实与匠役无异与别馆仅供登记收发者有间应请亦照匠役之例遇有摆版之日给与分例饭食庶令常川供役免致迟误其无书可摆之日仍毋庸滥给理合
　　奏明请
　　防遵行谨
　　奏奉
　　防好知道了钦此
　　乾隆三十九年五月十二日　　　　【臣】金简谨
　　奏为奏
　　闻核销钱粮数目事前经【臣】奏请将四库全书内应刋各书改为活版摆刷通行拟刻大小木字十五万个每百个约计工料银八钱并成做槽板及盛贮木字箱格等项约需银一千四百余两荷防
　　允准嗣又仰遵
　　训示添备十万余字约需银八百余两通共请领过银二千二百两在案【臣】督同原任翰林祥庆笔帖式福昌敬谨办理今已刋刻完竣细加查核成做枣木子每百个银二钱二分刻工每百个银四钱五分写宋字每百个工银二分共合银六钱九分计刻得大小木字二十五万三千五百个实用银一千七百四十九两一钱五分备用枣木子一万个计银二十二两摆字楠木槽版八十块各长九寸五分寛七寸五分厚一寸五分每块各随长短夹条一分工料银一两二钱计银九十六两每块四角包钉铜片工料银一钱五分计银十二两板箱十五个每个工料银一两二钱计银十八两检字归类用松木盘八十个长一尺八寸中安格条每个工料银三钱五分计银二十八两套板格子二十四块各长一尺寛八寸厚一寸每个工料银三钱计银七两三钱成做收贮木子大柜十二座名高七尺二寸寛五尺一寸进深二尺二寸柜座各安抽屉二百个实用工料银三十两计银三百六十两抽屉二千四百个成钉铜眼钱曲须圈子二千四百副每副银一分五厘计银三十六两木板櫈十二条各长五尺寛一尺髙一尺五寸每条工料银九钱五分计银十一两四钱通共实用银二千三百三十九两七钱五分查原奏请领过银二千二百两尚不敷银一百三十九两七钱五分请仍向广储司支领给发再查此项木子器具成造工价事属初创并无成例可援所有请领价值俱系实用实销请将此次奏准工料价值作为定例造具清册咨送
　　武英殿存案此后如有刷多糢糊及槽版等项应行増添更换之处即遵照办理俟将来四库全书处交到各书按次排印完竣后请将此项木子槽版等件移交
　　武英殿收贮遇有应刋通行书籍即用聚珍版排印通行为此谨
　　奏奉
　　防知道了钦此
　　乾隆三十九年十二月二十六日【臣】王际华英亷金简谨
　　奏所有应用
　　武英殿聚珍版排印各书今年十月间曽排印禹贡指南春秋繁露书录解题蛮书共四种业经装潢様本呈
　　览今续行校得之鹖冠子一书现已排印完竣遵防刷印连四纸书五部竹纸书十五部以备陈设谨各
　　装潢様本一部恭呈
　　御览外又刷印得竹纸书三百部以备通行其应行带
　　往
　　盛京恭贮之处照例办理为此谨
　　奏奉
　　防知道了书交懋勤殿钦此
　　乾隆三十九年十二月初四日　　【臣】永瑢等谨
　　奏为奏明事查四库全书处供事一项上年初办时翰林院设供事二十名
　　武英殿缮写处设供事十二名荟要处设供事四名聚珍版处设供事十二名俱以次奏请荷
　　允准在案但设立之初止就当时应用酌量定额未及通盘筹计迨行之既久实有未敷如翰林院办书自总裁以下官至七十余员各有所司之事皆需供事供役又永乐大典而外各省送到遗书甚多一切登记搬贮收发等件分派承管头绪纷繁实非二十人所能了事是以【臣】等于上年七月内募选额外供事二十七名帮助办理又
　　武英殿及荟要处共誊録六百余名校阅各官七十余贠所有收发书籍综核字数登记各种档案日久益繁近又添有额外誊录人数愈多前设供事十六名仍不敷分办【臣】王际华亦节次募选额外供事十三名应役又聚珍版处刋刻木字数十万检查排版换篇归类头绪更繁现有供事亦不敷使用臣金简亦募选额外供事十二名协同帮办以上各供事等俱在额设之外自备资斧饭食効力其逐日到各该处供役与额设供事无异现在既不可少但无实缺可补将来即行走多年亦例不议叙同一办事未免向隅【臣】等酌议将此等额外供事三处共五十二名一并
　　奏明咨行吏部于奉
　　防之日一体着役注册仍毋庸给与公费饭食俟行走五年之后如果勤慎得力与役满额缺供事一同议叙庶各供事更加鼓励于办书亦有禆益为此公同具奏请
　　防谨
　　奏奉
　　防依议钦此
　　乾隆四十一年十二月二十二日　　【臣】金简谨
　　奏【臣】遵
　　防办理聚珍版事务所有印出各书业经陆续
　　呈进其中刻字置柜摆版刷印等事【臣】率同承办字版之原任编修祥庆等悉心讲求务期工简事速以仰副我
　　皇上嘉惠士林之至意三年以来排印过书籍约共三十余种一切章程渐皆习熟【臣】谨仿墨法集要体例将现在办法分别条款着为图説拟名
　　钦定武英殿聚珍版程式缮绘清本恭呈
　　御览伏
　　训示永远遵办可否即将此帙摆印通行俾海内欲将善本流传之人皆得晓此刻书简易之法似于我
　　皇上右文之盛愈覃敷于广逺矣臣谨
　　奏奉
　　防知道了交四库全书处总裁阅看钦此
　　乾隆四十一年十二月二十五日　【臣】永瑢等谨
　　奏【臣】等防
　　发下侍郎金简撰进
　　武英殿聚珍版程式一本交【臣】等阅看【臣】等伏查聚珍版刋行书籍施工简而致用博最为良法仰防
　　皇上肇锡嘉名
　　宸章题咏实足昭垂奕世嘉恵艺林今金简以现在办法仿墨法集要之例纂辑成编纪录颇为详备俾此后刋书皆得有所遵循于秘籍流传殊有禆益应照所请即将此帙交
　　武英殿摆印通行仍请于全书及荟要内各行抄録一部用以传示久逺是否如此办理伏
　　训示遵行谨
　　奏奉
　　防知道了钦此

　　钦定四库全书
　　钦定武英殿聚珍版程式
　　成造木子
　　聚珍版摆印书籍固称简捷然以数十万散字中辍辑成章其木子大小难以画一若逐字铲削又事繁而工费故制造木子之法利用枣木解板厚四分许竖裁作方条寛一寸许先架疉干两靣用鑤取平以净厚二分八厘为准然后横截成木子每个约寛四分豫以硬木一块长一尺四寸寛一寸八分中挖槽一条内寛一寸深三分底墙欲平直外墙以铁镶口下首两墙挖空寸许将木子数十个仄排槽内川活闩挤鑤之以平槽口为度是槽深三分则木子亦净寛三分寛厚分数既得再用木槽一个其法如前中挖之槽只寛三分而深用七分将木子竖排于槽内鑤之平槽口则得直长之数凡大木子每个厚二分八厘寛三分直长七分其小木子厚长分数皆与大木子相同而寛只二分将前槽深三分者另制深二分木槽一个仄排鑤之即得但用鑤必须轻捷若沈着太过恐鑤齿致损槽口仍于鑤完后用铜制大小方漏子二个中空分数与大小木子相符将木子逐个漏过自无不准之矣












<史部,政书类,考工之属,钦定武英殿聚珍版程式,程式>
　　刻字
　　应刋之字照格写准宋字后逐字裁开覆贴于木子之上面用木牀一个髙一寸长五寸寛四寸中挖槽五条寛三分深六分每槽可容木子十个上下用活闩塞即与镌刻整版无异



















　　字柜
　　按照康熈字典分十二支名排列十二木柜髙五尺七寸寛五尺一寸进深二尺二寸足髙一尺五寸每柜下用木櫈一条髙与柜足相齐以便登踏取字每柜做抽屉二百个每屉分大小八格每格贮大小字母各四俱标写某部某字及画数于各屉之面取字时先按偏傍应在何部则知贮于何柜再查画数则知在于何屉如法熟习举手不爽间有隠僻之字所用不多而备数亦少仍按集另立小柜置于各柜之上自能一目了然























　　槽版
　　用陈楠木做方盘外口面寛九寸五分径长七寸七分髙一寸六分里口面寛七寸六分径长五寸八分八厘深五分四围用铜包角以期坚固




<史部,政书类,考工之属,钦定武英殿聚珍版程式,程式>
　　一分通长夹条
　　用楠木或松木做成条片寛五分长五寸八分八厘厚一分凡书内整行大字靠整行大字即用此夹摆按套格每行额寛四分而大字木子只寛三分以之居中则每行之两傍各空半分二行计之则合空一分故用一分夹条方能恰合格线
　　半分通长夹条
　　寛长如前厚半分凡整行小字靠整行大字者用此盖小字木子每个寛二分双行排摆则寛四分尺寸与套格相符本行原无庸夹条但傍邉若靠大字则仍有半分之空处故宜用半分夹条
　　一分长短夹条
　　厚一分长自一字起至二十字止凡双行小字下遇大字而傍行亦系大字者视字之多寡长短拣用
　　半分长短夹条
　　厚五厘亦自一字起至二十字止凡大字下遇双行小字而傍行系大字者用此其长短亦随字拣用若傍边均系小字则全不用夹条自然合格
　　顶木
　　凡书有无字空行之处必需嵌定方不移动是谓顶木用松木做成方条高五分用于大字者面寛三分小字者面寛二分俱自一字起至二十字止量其空字处长短拣合尺寸嵌于无字空行处
　　中心木
　　凡摆书至九行即放中心木一条亦用松木高五分长五寸八分八厘寛四分此即套格之版心处也






<史部,政书类,考工之属,钦定武英殿聚珍版程式,程式>
　　类盘
　　用松木做托盘寛一尺四寸长八寸深五分内嵌木档数十根档寛四分许凡取字归字随时安放木子庶不致倒乱




















　　套格
　　用梨木版每块面寛七寸七分长五寸九分八厘与槽版里口画一周围放寛半分为边按现行书籍式様每幅刻十八行格线每行寛四分版心亦寛四分即将应摆之书名卷数页数暨校对姓名先另行刋就临时酌嵌版心


<史部,政书类,考工之属,钦定武英殿聚珍版程式,程式>
　　摆书
　　俱用麤通文义明白字体之人分稿后即将原文统计文内某字用若干个各以类聚另誊一单按单取完各字置于类盘之内然后照稿顺其文义配合夹条顶木排摆于槽版之内随用小方签写某书某卷某页贴于槽版之外边以便查记凡遇大字书每人一日可摆二版小字书只可得一版之数间有某字即同某字今字柜中褫其重复酌存其一抑或原稿内冩法与字柜中写法不同而实即一字者俱不可不审其同异而辨其正俗之体也至于有不归偏傍而未易检查之字在字典中补遗检字诸法皆备习之则自得崖略













　　垫版
　　木子虽按式制准然经刷印之后干湿不匀则木性究有伸缩故摆书完后视其不平之处将低字抽出用纸折条微垫即能平整
　　校对
　　每版垫平之后即印草様一张校阅或有移改以及错字即时抽换再刷清様覆校妥即可刷印其换出之字仍即贮于本柜内
　　刷印
　　逐版校竣之后即将前刻套格版先行刷印格纸如某书应刷若干部则每块豫刷格纸若干张随将所摆之槽版查对方签与格纸卷页相符用以套刷即可成书如遇溽暑天气刷书时木子渗墨微涨即略为停手将版盘风片刻再为刷印至套刷本系常法然用之于画图套色套边偶为之耳今逐部逐篇用此其中墨气条线均不得草率从事亦宜令艺精者为之
　　归类
　　每版印完之后即将槽版内字子尽数抽出各按部分检置于类盘之内然后就柜归于原屉凡取字归字出入必须按类方能清晰无讹故虽千百万之多亦不觉其浩繁若稍有紊淆则茫无涯际取给何能应手仍于每年嵗底逐柜检查一次不但字数有所稽攷亦且无鲁鱼之谬矣
　　逐日轮转办法
　　现在刋成字数其中虚字及经见常用之字多备已不啻倍蓰然书帙种类不一其用字各有所重如算书之于数目字禹贡之于山海地舆字多有一语而两三见者茍办理不善则虽备数百万字亦不能资其取给又何简捷之有焉故摆书与归类必须间日相继而垫版校对刷印等事亦必按日轮转不可令有一处耽延或遇卷页浩繁之书此种应用之字如实有不敷则宜兼摆别种书一部俟归类一二次再行续摆本书则字数自能活泼敷用他书亦可兼办而出矣兹列十日办法于左其版数之多寡纵不必拘定程式而轮转之法殆不可忽也





<史部,政书类,考工之属,钦定武英殿聚珍版程式,程式>











　　以上十日计之共摆书一百二十版应归类七十二版现在刷印十二版现校对十二版现平垫十二版未平垫十二版共常积四十八版之数逐日周转

　　乾隆三十八年春
　　诏出内府所藏秘籍及征天下遗书与永乐大典中散见而世罕传本者彚録为四库全书择其尤者刋布海内【臣简】实奉
　　命董其事【简】惟羣书既集拟刋者多悉用版行则颁布需时下无以副学者先睹之愿即上无以体
　　圣主嘉惠之意爰以活字法奏请得
　　防允行
　　锡名曰武英殿聚珍版系以
　　睿制【简】乃率属鸠工行之三年事省而功速较胜于镕
　　铅埏泥而成洵有如
　　御题诗序所云者顾其间刻木有法藏庋有具排校有次第讲之精而后用之熟则程式不可不定也间尝因事为图因图系説事惟其详辞惟其质虽工匠之微皆得通晓俾从事者有所守而将来有所遵云
　　乾隆四十一年十二月戸部右侍郎总管内务府大臣正蓝旗满洲副都统管理
　　武英殿御书处奉宸苑事务四库全书副总裁【臣】金简谨记











　　钦定武英殿聚珍版程式
