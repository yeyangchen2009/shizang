　　钦定四库全书
　　资治通鉴释例
　　宋　司马光　撰
　　用天子例
　　周秦汉晋隋唐皆尝混一九州传祚于后子孙虽防弱播迁四方皆其故臣故全用天子之礼以临之帝后称崩王公称薨
　　书列国例
　　三国南北五代与诸国本非君臣从列国之例帝后称殂王公称卒秦隋未并天下亦依列国之例
　　书帝王未即位及受禅例
　　帝王未即位皆名自赞拜不名以后不书名
　　书称号例
　　天子近出称还宫逺出称还京师列国曰还某都凡新君即位必曰某宗后皆曰上　太上皇止称上皇　上太上皇太后号曰尊【尊为太上皇太后之类】　皇后太子曰立改封曰徙公侯有国邑曰封无曰赐爵　列国非臣下之言不称乗舆车驾行在京师天下及崩臣下所称仍其旧文
　　书官名例
　　节度使赴镇曰为使相曰充遥授曰领　凡官名可省者不必备书　公相以善去曰罢以罪去曰免
　　书事同日例
　　两国事同日不可中断者以日先序一国事已更以其日起之如齐建武元年十月辛亥魏主发平城云云辛亥太后废帝为海陵王云云
　　书两国相涉例
　　凡两国事相涉则称某主两君相涉则称諡号不相涉而事首已见则称上称帝
　　书斩获例
　　凡战伪走而设伏杀之曰斩首千余级千级以下不书获辎重兵械杂畜非极多不书
　　书后姓例
　　宋永初三年长孙嵩实姓拓防时魏之羣臣出于代北者皆复姓孝文迁洛改为单姓史患其繁悉从后姓
　　书字例
　　凡以字行者始则曰名某字某以字行字及小字可知者不复重述难知者乃述之
　　书反乱例
　　凡诛得諐【諐音愆】曰有罪逆上曰反争彊曰乱
　　曽大父温国文正公作书之例或因或仿皆有所据遗藁中遭散乱所藏仅存脱畧已甚先后无叙改注重复伋辄掇取分类为三十六例其间或书年而不书事或书事而不着年或书年书事而不实其数伋皆不敢増也或文全而字阙灭者伋亦从而阙之或事欲详见而旁附其文者伋则因其文而述之万一有助于观览云丙戌仲秋癸酉曽孙右朝散郎尚书吏部员外郎赐绯鱼袋伋谨书
　　温公与范内翰论修书帖【名祖禹字梦得后更淳父】
　　梦得今来所作丛目方是将实録事目标出其实録中事应移在前后者必已注于逐事下讫【假如贞观二十三十年李靖薨其下始有靖传中有自鏁告变事须注在隋义宁元年唐公起兵时破萧铣事须注在武德四年灭萧铣时斩辅公祏须注在七年平江东时擒颉利须注在贞观四年破突厥时他仿此】自旧唐书以下俱未曽附注如何遽可作长编也请且将新旧唐书纪志传及统纪补録并诸家传记小説以至诸人文集稍干时事者皆须依年月日添附无日者附于其月之下称是月无月者附于其年之下称是岁无年者附于其事之首尾【如左传称初郑武公娶于申之类及为某事张本起本者皆附事首者也如卫文公复国之初言季年乃三百乗因陈完奔齐而言完始生筮知八世之后成子得政因晋悼公即位而言其命官得人不失霸业因卫北宫文子聘于郑而言禆谌草创子产润色因吴乱而言吴夫槩王为棠谿氏之类注云传终言之皆附事尾者也】有无事可附者则约其时之早晚附于一年之下【如左传子罕辞玉之类必无的日年月也假使宰相有忠直奸佞之事无处可附者则附于拜相时他官则附于到官时或免卒时其有处可附者不用此法】但稍与其事相涉者即注之过多不害【假如唐公起兵诸列传中有一两句涉当时者但与注其姓名于事目之下至时虽别无事迹可取亦可以证异同考日月也】尝见道原云只此已是千余卷书目看一两卷亦须二三年功夫也俟如此附注俱毕然后请从高祖初起兵修长编至哀帝禅位而止其起兵以前禅位以后事于今来所看书中见者亦请令书吏别用草纸録出每一事中间空一行许素纸以备剪开粘缀故也隋以前者与贡父以后者与道原令各修入长编中葢縁二君更不看此书若足下止修武德以后天祐以前则此等尽成遗弃也二君所看书中有唐事亦当纳足下处修入长编耳其修长编时请据事目下所纪新旧纪志传及杂史小説文集尽检出一阅其中事同文异者则请择一明白详备者録之彼此互有详畧则请左右采获错综铨次自用文辞修正之一如左传叙事之体也此并作大字写若彼此年月事迹有相违戾不同者则请选择一证据分明情理近于得实者修入正文余者注于其下仍为叙述所以取此舍彼之意【先注所舍者云某书云云今按某书证验云云或无证验则以事理推之云云今从某书为定若无以考其虚实是非者则云今两存之其实録正史未必皆可据杂史小説未必皆无凭在高明鉴择之】凡年号皆以后来者为定假如武德元年则从正月便为唐高祖武德元年更不称隋义宁三年宗先天元年正月便不称景云三年梁开平元年正月便不称唐天祐四年也诗赋等若止为文章诏诰等若止为除官及妖异止于怪诞谈谐止于取笑之类便请直删不妨或诗赋有所讥讽【如中宗时回波词喧哗窃恐非宜肃宗时李泌诵黄台瓜辞之类】诏诰有所戒谕【如德宗奉天罪已诏李德裕讨泽潞谕河北三镇诏之类及大政事号令四方或因功迁官以罪黜官其诏文虽非事实要知当时托以何功诬以何罪并须存之或文繁多节取要切者可也】妖异有所儆戒【凡国家灾异本纪所书者并存之其本志强附时事者不须也防记如李淳风言武氏之类及因而致杀戮叛乱者并存之其妄有牵合如木入斗为朱之类不须也相貌符瑞或因此为人所忌或为人所附或人主好之而谄者伪造或实有而可信者并存之其余不须也妖怪或有所儆戒如鬼书武三思门或因而生事如杨慎矜墓流血之类并存之其余不须也】诙谐有所补益【如黄幡绰谓自己儿最可怜石野猪谓诸相非相之类存之其余不须也】并告存之大抵长编宁失于繁毋失于畧千万切祷切祷今寄道原所修广本两卷去恐要见式様故也甚思与足下相见熟共商防无因可得企渴企渴
　　凡人有初入长编者并告于其下注云某处人或父祖已见于前者则注云某人之子或某人之孙今更寄贡父所作长编一册者恐要作式様并道原广本两卷并告存之向去不使却寄示也









　　资治通鉴释例
