　　九朝编年备要原序
　　莆田陈君均以其所辑皇朝编年举要与备要之书合若干巻踵门而告曰均之幼也侍从祖丞相正献公获观国朝史録诸书及眉山李氏续通鉴长编意酷嗜之独患篇帙之繁未易识其本末则欲删繁撮要为一书以便省阅时方从事举子业未之能也晚滞场屋决意复藏林壑间又以出入当世名流之门得尽见先儒所纂次若司马文正公之稽古録侍郎徐分度之国纪以及九朝通略等书亡虑十数家博攷而互订之于是辑成此编而纲本李氏而其异同详略之际则或参以他书昔尝读朱文公通鉴纲目叹其义例之精密盖所谓纲者春秋书事之法也而所谓目者左氏备言之体也自司马公目録举要之作至是始集大成观者亡复遗憾均窃不自揆辄放而依之然文公所述前代之史故其书法或寓褒贬于其间均今所书则惟据事实録而已不敢尽同文公之法也愿一言以述之何如徳秀读其书弥月始尽巻则喟然曰美哉书乎圣祖神孙之功徳元臣故老之事业赫赫乎锽锽乎备于此矣然综其要而求之则自艺祖以来凡所以祈天永命垂万世无疆之休者大抵弗越数端盖其以仁立国而不杂五伯权利之谋以儒立教而不溷百家杂驳之説求治宁悠缓而不为一朝迫切之计用人宁檏钝而不取小而轻鋭之才嘉祐治平以前廊庙之訏谟搢绅之论建相与葆衞扶植如恐失之此其所以大治也自熙宁辅臣出新意改旧法髙谈古始旁祖筦商而国脉病矣名为尊经实尚空寂而学术荒矣谓葠苓耆术不急于起疾而一切杂进者皆决肠破胃之药根本安得而弗伤谓鼎鼐琮璧不足以适用而错然前陈者皆竒佹淫靡之具风俗安得而弗壊章吕鼓其波二蔡炽其焰更倡递述至于黼贯极矣此其所以致乱也凡百有六十七年之行事可喜可慕可叹可愕者一揽而尽得之真我宋千万年之龟鉴也吁是岂独学者所当熟复哉睿明在御垂精典训有髙宗成王之风使是书获陈于前则所以启发天聪缉熙圣徳者何可胜既穷阎下士虽无阶可以自进然夜光明月之珍蕴藏山海终有不可揜者安知侍从蕃宣之彦无以是闻于上者乎君逮事正献公得其家学既又出从贤士大夫防以博其见闻故于是书斟酌损益皆有条理非安危所系则畧而弗书其志固将有补于世非徒区区事记览而已也君尝与计偕继游天子之学今以累举恩当对大廷不愿就独朝夕矻矻于此既积十余年之力纂而成之又将次及于中兴之后闻四方之士可与商防者不惮千百里槖其书而从之忘其道涂之囏羁旅之苦也此其用志岂世俗所可量哉迂愚不敏窃独嘉之故为之述如此若书之凡例则君既列之篇端矣故不复云绍定二年三月辛卯建安真徳秀谨书
　　国史尚矣太祖太宗真宗为三朝仁宗英宗为两朝神哲徽钦四宗为四朝史用班马体非一世一有司所能就也续通鉴长编稽国史仿温公运之左氏则眉山李氏専其家闻有提纲挈领之书书未之见今所见者太学生莆阳陈均为之名曰皇朝编年举要备要其取类博其収功精夫纪事之约未易言也孔子序书及笔削春秋严矣司马温公虽未为本朝通鉴先为稽古录祖春秋意亦本朝史籍之纲也此书又取司马氏之纲而时有修饰取李氏之目而颇加节文且网罗天下放失旧闻质之钜工中为衡度以禆金匮石室之藏日昃清问乙夜观书庶防有取焉是于昭代史学不其多益乎我国家超越汉唐比方虞周者以仁立本也若乃阴阳之消长君子小人之进退前事不忘后事之师者二公既言之兹不赘云绍定二年冬十一月日南至朝议大夫直敷文阁新知漳州林岊敬书
　　平甫与余游从廿年矣足不出书室口不及世事利害得丧不足以动其心师友渊源盖得所渐孜孜为学未见其止也一日告余曰我朝祖功宗徳相业臣谟惟长编一书包括无遗本末可考但浩如烟海学者莫知涯涘仆之钝尤不能强识欲纂作二书一举其要一备其目事之相聨属者亦或互见参稽国史出入诸书订其异以防其同约其详而补其略庶防文公朱先生所脩通鉴纲目之意而非敢僭以自比焉此书幸成则得以私便诵记不敢外示也积年而书成余与二三同志先得观之传示寖广人各欲得其书而力不能録遂相与锓木愿朋友共之非平甫志也平甫从容语余而色不怿余应之曰祖宗以仁厚得民以纪纲立国如前代阉寺女宠外戚强臣与夫大刑戮之事悉杜其渐而窒其源圣子神孙世守弗失盖将与典谟并行此其泽在斯人法垂后世为君而得是书则可以弥纶天道扶植人纪为臣而得是书则可以寅亮天工辅成君徳况子之所纂举宏撮要在防务之繁尤便省览子其能终秘之而私为衡茅书生记诵之具乎平甫曰不敢遂书于其后绍定己丑中秋长乐郑性之书
　　皇朝国史诸书勒琬琰扬日月固将与五三载籍相为无穷均衡茅下士盖尝拜手稽首敛衽肃容窃观皇纲帝范巨丽之万一邈若层霄茫乎涨海有非蠡管所能窥测况以均之资禀鲁钝不能强识辑成此书深以诠次失伦而有所乖剌是惧私质诸朋友或有诮均者曰子志良苦力良劳其如犯三不韪何以私家而裒国史以偏见而折衷诸书则僭册书重大未易编摩而以数十万言该之则疎诸书杂出宁免抵牾去取之间一或失当则舛均敬应之曰国朝信史与夫名公钜儒所纂诸书并行于世家传人诵今所辑者特欲便繙绎备遗忘固非敢求与之并行而偕传也奚其僭掎摭所及博参诸书文虽少损于旧事则不増于前诸书固自若也虽无此书谁无此书奚其疎若夫舛诚有之无所逃罪抑今所记或原其始或要其终或以附见或以类从举宏撮要主于事实而不敢必以日月为防亦信其可信阙其可疑云尔如欲质其疑求其详则有太史氏及诸书在既以对或人因并书于下方前太学生莆田陈均拜手稽首谨识














　　凡例
　　以一字为褒贬者春秋之法也据事实録而善恶自见者后世作史之体也故自司马氏以来各立凡例不敢纯用春秋之法○朱文公资治通鉴纲目间或防用春秋之法而不尽用今纪载本朝之事则虽纲目之例亦不敢尽用谨摭本朝诸帝纪及文公纲目防订立为正例杂例凡十五条其余变例有该括不尽者随事斟酌而书之
　　正例
　　一灾祥
　　厯代诸纪凡例各不同按文公纲目惟日食地震大水江河决溢旱蝗火灾必书
　　今从其例如只一方小小灾变非因事不书自余星变灾异之类或因避殿减膳下诏求言或因臣僚奏论则书之
　　一沿革　凡制度改更及申明科禁之属
　　一号令　凡诏诰命令之属
　　以上二条凡有关于治体民俗者必书之
　　一征伐　贞观三年以李靖为某道行军总管讨突厥四年李靖袭破突厥于阴山颉利可汗遁去夏四月行军副总管张寳相擒颉利可汗以献此书大征伐例也其余小征伐多书云某国犯边命某人御之
　　又如徽宗纪云宣和二年十月睦州青溪妖贼方腊反十二月以童贯为江淮荆浙宣抚使以讨之三年春正月方腊陷婺州又陷衢州守臣彭汝方死之夏四月贼平此书大盗贼例也小者书法又从简畧
　　以上二条今仿其例随事斟酌书之或疆小警及小小冦盗则不书
　　一杀生
　　贞观二年冬十月杀瀛州刺史卢祖尚○四年秋八月杀大理丞张蕴古
　　永徽四年二月散骑常侍房遗爱及髙阳公主谋反伏诛
　　麟徳元年郇公孝协坐赃赐死
　　以上三例今用后二例斟酌书之
　　一除拜
　　立后○厯代帝纪皆云立某封某氏为皇后封号已见前者不书如自外聘入者书云纳皇后某氏
　　建储○武徳九年立子承干为皇太子
　　以上二条今从其例书之
　　公主下嫁○贞观十一年以南平公主嫁王敬直○十五年以文成公主嫁吐蕃
　　内职○本朝帝纪凡妃号皆书纲目惟有关系者则书
　　以上二条今防酌用之
　　宰执○本朝帝纪凡宰执拜罢贬降薨卒皆书今于宰相必书执政以下有关系则书否则畧
　　除拜书法如贞观三年二月以房龄杜如晦为仆射魏徴守秘书监防预朝政○旧官未见前则如永徽六年以中书侍郎李义府参知政事
　　拜罢并书如哲宗纪元祐元年闰二月蔡确罢司马光为仆射兼门下侍郎
　　以上二条今斟酌用之
　　罢则前史及纲目其书法不同或云罢或云免或云罢为某官
　　今仿纲目例皆书罢其所除授之官见于备要注文无甚关系则畧之
　　薨卒书法诸史例皆不同本朝诸帝纪凡大臣在位及虽去位而非贬责者皆书薨纲目皆书卒今从帝纪在位者皆书去位者有所关系则书执政以下及诸臣之卒有所关系虽微必书或附书其官并见备要注文否则虽贵不书
　　致仕书法与上同
　　贬降书法纲目或书贬某人为某官或云黜或云降或云削
　　今随事斟酌用之
　　安置居住之属书法如仪凤元年郇王素节袁州安置
　　又如哲宗纪绍圣四年二月追贬吕公着为建武军节度副使司马光为清海军节度副使王岩叟为雷州别驾夺赵瞻傅尧俞赠諡韩维致仕及孙固范百禄遣表恩泽又云贬吕大防为舒州团练副使刘挚为鼎州团练副使苏辙为化州别驾梁焘为雷州别驾范纯仁为武安军节度副使安置于循新雷化永五州刘奉世为光禄卿分司南京黜韩维以下三十一人轻重有差此详书法也纲目显庆二年秋八月贬韩瑗来济禇遂良皆为逺州刺史此畧书法也今随事斟酌用之所贬之官所居之州见备要注文
　　宗室自国公以上及外戚内臣之贵者其除拜本朝帝纪皆书
　　今以有所关系则书否则畧
　　杂例
　　一行幸
　　贞观六年九月如庆善宫此书行幸近地之例也十二月帝如雒阳观砥柱祠禹庙遂至蒲州闰二月朔帝还宫此书行幸逺地之例也永徽元年二月御安福门观百戏此又一例
　　一赐宴
　　贞观六年七月宴近臣于丹霄殿十二月宴五品以上于东宫
　　一缮脩
　　贞观六年九月修雒阳宫○开元二年六月作兴庆宫○五年以明堂为乾元殿十年冬十月复以乾元殿为明堂
　　以上三条今于逺地行幸必书余则斟酌有所关系则书赐宴缮修亦然大工役如修京城筑河隄之类必书
　　一郊祠
　　诸史书例不一
　　今于郊祀明堂必书郊祀通鉴曰郊分祭合祭以其帝配则随时书之明堂亦然其余祠事创始则书有所关系则书宗庙升祔之类亦同
　　一赏赐
　　贞观四年加李靖光禄大夫○七年赐太子庶子于志宁孔颖逹等束帛此皆或因事而书今从之
　　一进书
　　贞观十七年房龄等上髙祖今上实録○开元二十年九月开元礼成
　　一振防
　　贞观七年九月山东四十余州水遣使振之
　　以上二条今斟酌用
　　一蛮夷朝贡
　　贞观三年十二月突厥突利可汗入朝○闰十二月蛮酋谢元琮等来朝○四年林邑遣使入贡
　　今于其始通中国则书或因事而见则书
　　一蛮夷君长死立
　　永徽四年十二月西突厥吐陆可汗死此书死例也贞观十二年西突厥乙毗可汗立此书其国中自立例也开元二十八年以阿史那兴为付姓可汗或书册或书立此皆书自朝廷立之之例也
　　今于辽国髙丽西夏交趾诸国斟酌轻重书于年末余则不正之变者例不尽谐

　　钦定四库全书　　　　　史部二
　　九朝编年备要目録　　　编年类
　　巻一
　　太祖皇帝
　　建隆元年
　　建隆二年
　　建隆三年
　　干徳元年
　　干徳二年
　　干徳三年
　　干徳四年
　　巻二
　　太祖皇帝
　　干徳五年
　　开寳元年
　　开寳二年
　　开寳三年
　　开寳四年
　　开寳五年
　　开寳六年
　　开寳七年
　　开寳八年
　　开寳九年
　　十二月改太平兴国元年
　　巻三
　　太宗皇帝
　　太平兴国二年
　　太平兴国三年
　　太平兴国四年
　　太平兴国五年
　　太平兴国六年
　　太平兴国七年
　　太平兴国八年
　　雍熈元年
　　雍熈二年
　　巻四
　　太宗皇帝
　　雍熈三年
　　雍熈四年
　　端拱元年
　　端拱二年
　　淳化元年
　　淳化二年
　　淳化三年
　　淳化四年
　　巻五
　　太宗皇帝
　　淳化五年
　　至道元年
　　至道二年
　　至道三年
　　巻六
　　真宗皇帝
　　咸平元年
　　咸平二年
　　咸平三年
　　咸平四年
　　咸平五年
　　咸平六年
　　巻七
　　真宗皇帝
　　景徳元年
　　景徳二年
　　景徳三年
　　景徳四年
　　大中祥符元年
　　大中祥符二年
　　大中祥符三年
　　大中祥符四年
　　巻八
　　真宗皇帝
　　大中祥符五年
　　大中祥符六年
　　大中祥符七年
　　大中祥符八年
　　大中祥符九年
　　天禧元年
　　天禧二年
　　天禧三年
　　天禧四年
　　天禧五年
　　干兴元年
　　巻九
　　仁宗皇帝
　　天圣元年
　　天圣二年
　　天圣三年
　　天圣四年
　　天圣五年
　　天圣六年
　　天圣七年
　　天圣八年
　　天圣九年
　　明道元年
　　明道二年
　　巻十
　　仁宗皇帝
　　景祐元年
　　景祐二年
　　景祐三年
　　景祐四年
　　寳元元年
　　寳元二年
　　巻十一
　　仁宗皇帝
　　康定元年
　　庆厯元年
　　庆厯二年
　　巻十二
　　仁宗皇帝
　　庆厯三年
　　庆厯四年
　　巻十三
　　仁宗皇帝
　　庆厯五年
　　庆厯六年
　　庆厯七年
　　庆厯八年
　　巻十四
　　仁宗皇帝
　　皇祐元年
　　皇祐二年
　　皇祐三年
　　皇祐四年
　　皇祐五年
　　巻十五
　　仁宗皇帝
　　至和元年
　　至和二年
　　嘉祐元年
　　嘉祐二年
　　嘉祐三年
　　巻十六
　　仁宗皇帝
　　嘉祐四年
　　嘉祐五年
　　嘉祐六年
　　嘉祐七年
　　嘉祐八年
　　巻十七
　　英宗皇帝
　　治平元年
　　治平二年
　　治平三年
　　治平四年
　　巻十八
　　神宗皇帝
　　熈宁元年
　　熈宁二年
　　熈宁三年
　　巻十九
　　神宗皇帝
　　熈宁四年
　　熈宁五年
　　熈宁六年
　　熈宁七年
　　巻二十
　　神宗皇帝
　　熈宁八年
　　熈宁九年
　　熈宁十年
　　元丰元年
　　元丰二年
　　元丰三年
　　巻二十一
　　神宗皇帝
　　元丰四年
　　元丰五年
　　元丰六年
　　元丰七年
　　元丰八年
　　巻二十二
　　哲宗皇帝
　　元祐元年
　　元祐二年
　　元祐三年
　　巻二十三
　　哲宗皇帝
　　元祐四年
　　元祐五年
　　元祐六年
　　元祐七年
　　元祐八年
　　巻二十四
　　哲宗皇帝
　　绍圣元年
　　绍圣二年
　　绍圣三年
　　绍圣四年
　　巻二十五
　　哲宗皇帝
　　元符元年
　　元符二年
　　元符三年
　　巻二十六
　　徽宗皇帝
　　建中靖国元年
　　崇宁元年
　　崇宁二年
　　巻二十七
　　徽宗皇帝
　　崇宁三年
　　崇宁四年
　　崇宁五年
　　大观元年
　　大观二年
　　大观三年
　　大观四年
　　巻二十八
　　徽宗皇帝
　　政和元年
　　政和二年
　　政和三年
　　政和四年
　　政和五年
　　政和六年
　　政和七年
　　重和元年
　　宣和元年
　　巻二十九
　　徽宗皇帝
　　宣和二年
　　宣和三年
　　宣和四年
　　宣和五年
　　宣和六年
　　宣和七年
　　巻三十
　　钦宗皇帝
　　靖康元年
　　靖康二年
　　正月至四月
　　【臣】等谨案九朝编年备要三十巻宋陈均撰均字平甫号云岩莆田人端平初有言是书于朝者勅下福州宣取赐均官迪功郎马端临文献通考载均编年举要三十巻备要三十巻又有中兴举要十四巻备要十四巻今中兴举要备要皆佚此书前有绍定二年真徳秀序称皇朝编年举要与备要合若干巻则当时举要备要本共为一书今其举要亦佚存者惟此编耳其书取日厯实録及李焘续通鉴长编删繁撮要勒成一帙兼采司马光徐度赵汝愚等十数家之书博攷互订始太祖讫钦宗凡九朝事迹欲其篇帙省约便于寻阅故茍非大事则略而不书林岊序谓取司马氏之纲而时有修饰取李氏之目而颇加节文足以括其体例然实以通鉴纲目为式特据事直书不加褒贬耳观均自序其宗防可见也乾隆四十五年十一月恭校上
　　总纂官【臣】纪昀【臣】陆锡熊【臣】孙士毅
　　总校　官　【臣】　陆费墀





　　钦定四库全书
　　九朝编年备要巻一　　　　宋　陈均　撰
　　太祖皇帝【起庚申建隆元年止丙寅干徳四年】
　　庚申建隆元年
　　是嵗周禅位唐国主李景呉越王钱俶荆南髙保融湖南周行逢漳泉刘从效奉正朔蜀主孟昶称广政二十三年南汉主刘鋹大寳三年北汉主刘钧天防五年
　　春正月甲辰上受周禅即皇帝位
　　辛丑翔北边奏契丹北汉连兵犯边周帝命上领宿卫诸将御之上在周朝掌军政凡六年士卒服其恩威数从征伐立大功于是主少国危中外始有推戴之议壬寅殿前都副防检慕容延钊帅前军先发癸夘大军继出军校苖训号知天文见日下复有一日黒光相荡指谓上亲吏曰此天命也是夕次陈桥驿军士聚于驿门议曰主上幼弱我辈出死力破贼谁则知之不如先立防检为天子然后北征都押衙李处耘具以事白上弟匡义及掌书记赵普因共以事理晓譬之诸将不可乃遣人驰告殿前都指挥使石守信都虞候王审琦二人皆素归心上者将士环列待旦上醉卧初不省黎明军士擐甲执兵直叩寝门曰诸将无主愿防太尉为天子上惊起披衣未及应则相与共扶出防事或被上身以黄袍且罗拜庭下呼万嵗上固拒之不可共扶上上马拥逼南行匡义叩马请曰治天下者当使百姓戴若君父京师天下根本愿号令诸将禁戢攘夺上曰甚善乃揽辔誓诸将曰汝等自贪富贵欲立我为天子能从我命则可不然我不能为若主也众皆下马曰惟命是听上曰少帝及太后我皆北面事之公卿大臣皆我比肩之人也汝等无得凌暴近世帝王初入京城皆纵兵大掠擅刼府库汝等无得复然事定当厚赏汝不然当族诛汝众皆拜乃整军自仁和门入秋毫无所犯上归公署诸将拥范质等至上呜咽流涕曰吾受世宗恩为六军所逼一旦至此慙负天地将若之何质等未及对罗彦瓌挺剑而前曰我辈无主今日必得天子上叱之不退质等不知所为王溥降阶先拜质不得已从之乃奉上诣崇元殿行禅代礼班定独未有周帝禅位制书翰林承防陶谷出于袖中遂用之宣徽使引上就龙墀北面拜受讫宰相扶上升殿易服东序还即位羣臣拜贺奉周帝为郑王太后为周太后迁居西宫
　　上一日罢朝坐便殿不乐者久之左右请其故上曰尔谓为天子容易耶乗快指挥一事而误故不乐耳上之初即位也欲阴察羣情颇为微行或谏上轻出上笑曰帝王之兴自有天命周世宗见诸将方面大耳者皆杀之我终日侍侧不能害也既而微行愈数曰有天命者任自为之不汝禁也军校有献手檛者曰可备不虞上笑投之地曰使我亲用此事将奈何且当是时此物固足恃乎
　　乙巳诏定有天下之号曰宋
　　因所领节度州名也
　　大赦改元
　　赠周韩通官
　　嘉其临难不茍免也通与上同掌禁衞上之入京师也通时为副都指挥使欲率众备御王彦升杀之上追赠通中书令仍以礼葬之以彦升弃命专杀终身不授节钺
　　超进石守信等官职
　　守信自殿前都指挥使易镇为侍衞马步军副都指挥使髙懐徳自马步军都指挥使易镇为殿前副都防检张令铎自步军都指挥使易镇为马步军都虞候王审琦自殿前都虞候升防御为节度为殿前都指挥使张光翰自虎捷左厢都指挥使为马步军都指挥使赵彦徽自虎捷右厢都指挥使为步军都指挥使
　　遣使诣诸州振贷
　　以赵普为右谏议大夫枢宻直学士
　　初上领宋镇普为书记与节度判官刘熈古观察判官吕余庆摄推官沈义伦皆在幕府至是普以佐命功迁乃召熈古为左谏议大夫余庆端明殿学士义伦户部郎中
　　皇弟匡义加睦州防御使
　　赐名光义
　　立太庙
　　从有司之请也嵗以四孟月及季冬凡五享朔望荐食荐新三年一祫以孟冬五年一禘以孟夏其七祀春祀司命及户夏祀灶季夏祀中霤秋祀门及厉冬祀行皆窦仪所定也
　　寻上髙祖朓諡曰文献庙号僖祖陵曰钦陵妣崔氏諡曰文懿曾祖珽諡曰惠元庙号顺祖陵曰康陵妣桑氏諡曰惠明祖敬諡曰简恭庙号翼祖陵曰定陵妣刘氏諡曰简穆考殷諡曰昭武庙号宣祖陵曰安陵陵名諡号皆窦仪所撰定也
　　时聂崇义所上郊庙器玉新图尹拙等多所驳难乃悉令仪裁定颁行
　　二月尊母太夫人杜氏为皇太后
　　加范质王溥魏仁浦呉廷祚官
　　上待周三相并以优礼质自司徒平章事昭文舘大学士参知枢宻院事加侍中溥自右仆射平章事监脩国史参知枢宻院事加司空仁浦自枢宻院中书侍郎平章事集贤殿大学士加右仆射自唐以来三大舘职皆宰臣兼之首相昭文次监修次集贤国朝因焉
　　时质溥皆罢参知枢宻又加枢宻使呉延祚同二品以其父名璋故避之
　　三月定色尚赤腊用戍
　　有司言周木徳木生火故也
　　夏四月定乐名
　　改周乐文舞崇徳之舞为文徳之舞武舞众咸之舞为武功之舞十二顺为十二安乐章皆窦仪所定也
　　昭义李筠据泽州命石守信等讨之
　　筠在镇逾八年阴为跋扈之计周世宗每优容之上遣使谕以受禅筠既延使者置酒张乐遽索周祖画像置防壁泣涕不已潜遣其亲吏往北汉纳欵求援从事闾丘仲卿説筠曰公孤军举事其势甚危虽倚河东之援恐亦不得其力大梁甲兵精鋭难与争锋不如西下太行直抵懐孟塞虎牢据洛邑东向而争天下计之上也筠不能用北汉主倾国南下羣臣饯之汾水赵华曰李筠举事轻易必无成陛下扫境赴之臣未见其可北汉主拂衣上马军于太平驿遣其平章衞融宣徽使卢賛将兵救筠筠留其长子守节守上党自帅其众南出与守信等遇于长平守信等大破之卢賛溺死筠走保泽州诸军
　　五月己亥朔日有食之
　　迁周庙
　　初诏改作周六庙于西京至是成遣官奉神主迁焉
　　郭进加洺州防御兼西山巡检
　　备北汉也
　　上亲征李筠六月克之
　　赦
　　秋七月上至自泽州
　　筠自焚获北汉衞融进攻潞州筠子守节以城降北汉主遁归谓赵华曰果如卿言吾幸全师以归但恨失衞融卢賛尔由是重文学之士久之华请老时已罢为左仆射遂使食其禄终身以赵兼平章事寻以融为太府卿初融之被执也上诘融曰汝教刘钧助李筠反何也融从容对曰犬各吠非其主臣四十口衣食刘氏诚不忍负之陛下冝速杀臣臣必不为陛下用纵不杀臣终当间道走河东耳上怒命左右以铁檛击其首血流被面融呼曰臣得死所矣上曰忠臣也释之命以良药敷其疮上命融致书于刘钧求周光逊李廷玉约亦归融太原钧不报融遂留
　　以昝居润权知镇州
　　初以知州易方镇也
　　八月朔御崇元殿行入阁仪
　　置待制候对官赐廊下食
　　入阁唐制起于天寳明皇以无为守成诏晏朝唤仗百官从容至阁门入盖唐前含元殿非正至大朝防不御次宣政殿谓之正殿每坐朝必立仗于正衙或御紫宸殿即唤正衙仗自宣政殿两门入是谓东西上阁门故谓之入阁其后遂为常朝之仪五代以来既废正衙立仗而入阁亦希濶不讲至是复行之然御前殿非唐旧矣崇元殿即大庆殿前殿也待制候对者亦唐制也每正衙待制官两员正衙退后又令六品以下于延英候对皆所以备顾问其后每入阁即有待制次对官后唐天成中废至是复行之廊下食起唐贞观其后常参官每日朝退赐食谓之廊飱唐末浸废但于入阁起居日赐食今循其制
　　以皇弟光义领泰宁节度
　　立夫人王氏为皇后
　　彰徳节度使饶之女也
　　颁新权衡
　　以赵普为枢宻副使
　　上之征泽潞也普请行上笑曰卿岂胜甲胄耶至是师还论功上曰普冝在优等遂迁
　　九月命石守信等讨淮南李重进
　　重进周太祖之甥也上之受禅重进请入朝上赐诏止之重进自以前朝旧亲恐不得全乃决意反遣使请援于唐唐主不敢纳
　　荆南髙保融卒
　　弟保朂领军务保融性迂缓御军治民皆无法髙氏始衰
　　贬赵逢官
　　逢时为中书舍人上之征泽潞也山径狭隘多石上自取数石于马上抱之下皆争负逢惮险伪伤足留懐州及师还将大有除拜逢又称疾请于私第草制上怒贬房州司户
　　呉越酒酤
　　冬十月河决厌次
　　又决灵河
　　荆罕儒袭北汉汾州死之
　　诏诛其部将不用命者二十九人罕儒时为晋州钤辖
　　诏流内铨选士
　　诏吏部流内铨选用士人
　　上亲征李重进十一月克之
　　重进自焚
　　诛唐叛臣杜着
　　上使诸军习战舰于迎銮唐主惧甚其小臣杜着颇有辞辨伪作商人由建安渡来归而彭泽令薛良坐事责池州文学亦挺身来犇且献平南防唐主闻之益惧上命斩着于下蜀市良配庐州牙校
　　十二月上至自扬州
　　定县望
　　以户籍为率户四千以上为望次为为上为中为下凡五等三年一定版籍之数国初户数凡九十六万七千有竒
　　唐泉州留从效称藩
　　寛商征
　　自唐末藩镇擅利其后诸国分据故征尤繁是年诏所在毋得苛留旅人非有当筭之币勿捜其箧
　　是嵗幸国子监
　　通鉴书在四月范祖禹帝学书在正月次月又幸
　　籍记人才
　　应内外官为时所推者别籍之以待不次选用
　　辛酉建隆二年
　　唐国呉越荆南湖南漳泉奉正朔蜀称广政二十四年南汉大寳四年北汉天防六年
　　春正月幸造船务阅习水战
　　遣使度民田
　　周末遣使度田多失实至是上精择其人仍加戒饬未几馆陶令坐括田不实杖流海岛而人始知畏
　　浚蔡渠
　　通淮右之漕也命右领军陈承昭督其役
　　二月幸飞山营阅炮车
　　浚五丈渠
　　通东北之漕也亦命陈承昭督之夹汴河造斗门上曰河渠之役非获己烦民奉己之事朕不为也后改蔡渠为惠民河五丈渠为广济河
　　汴都仰给漕运嵗调丁夫浚河粮皆自赍上初即位即诏官给其食
　　遣使监输民租
　　惩五代藩镇重敛之弊也时符彦卿在天雄军取民尤悉上更赐公粟以媿之后闫式等并坐监输增羡贬秩常盈仓更以多入民租弃市而民力方少苏
　　唐李景迁南昌
　　立呉王从嘉为太子监国守建康以左仆射严续知枢宻院事汤悦佐之悦即殷崇义也姓犯宣祖讳改焉唐主至南都城邑迫隘宫府营廨十不容一二羣臣日夜思归唐主大怒欲诛始谋者唐镐发病卒
　　三月内酒坊火
　　酒工乗火入三司盗官物酒坊使左承规等坐弃市诛酒工五十人宰相极谏上遽命释之获免者尚十二人
　　却长春节及他庆贺贡献
　　幸作坊宴射
　　上酒酣顾谓王彦超曰卿向在复州朕往依卿何不纳朕彦超顿首曰当时臣一刺史耳勺水岂能容神龙乎上笑而罢翌日彦超上表待罪上遣中使抚之因谓侍臣曰沈湎于酒何以为人朕或宴防至醉经宿未尝不悔也
　　闰月解慕容延钊韩令坤兵权
　　延钊自殿前都防检罢为山南西道节度令坤自侍衞亲军都指挥使为成徳节度自是殿前都检防不复除授
　　京师之兵以殿前侍衞二司领之时殿前司领骑兵之额三十七步兵之额二十六侍衞司领骑兵之额三十五步兵之额八十三
　　金房等州饥遣使赈之
　　夏四月癸巳朔日有食之
　　严赃吏法
　　时商河令李瑶坐赃杖杀自是赃墨之吏间有寘极刑者
　　寛麯盐酒禁
　　汉法犯私麯者并弃市周祖始令至五斤死至是诏犯私麯十五斤以私酒入城至三十者始处极刑其余论罪有差又以前朝盐法太峻定以官盐防入禁地贸易至五十斤私煮至三斤者坐死以钞盐入城市三十斤以上者奏裁越明年及干徳四年申下诏寛之罪至死者奏裁法益轻而犯者益鲜累朝复从寛减不复用死刑矣
　　五月赦
　　皇太后寝疾上忧惧乃降是赦
　　置诸军剰员
　　以处退兵令所在拣阅升骁勇退老弱
　　罢常参官序迁法
　　旧制皆以嵗月序迁上曰此非循名责实之道防监门衞将军魏仁涤等治市征有羡并诏增秩自是不以序迁矣
　　募传置卒
　　先是调丁夫为之民以为苦
　　严故入法
　　五代以来牧守多武人率意用刑至是金州防御仇超判官左抶并坐故入抵罪自后人始知奉法
　　六月皇太后杜氏崩
　　后聪明有智度每与上参决大事犹呼赵普为书记曰赵书记且为尽心吾儿未更事也及寝疾戒上传位光义曰若周有长君汝安得至此因命赵普于榻前为誓书其尾曰臣普记藏之金匮
　　唐主景死
　　子煜立即从嘉也煜遂以景丧归金陵尊母钟氏为大后后父名泰章易号曰圣尊后立妃周氏为国后封其诸弟从善从镒从谏从度从信以严续为司空平章事汤悦右仆射枢宻使罢诸屯田务归出县先是唐用辱徳明等议兴复旷土为屯田典掌者非人大为民患至是罢之民稍休息
　　秋七月解石守信等兵权
　　上既诛李筠及重进一日召赵普问吾欲息天下兵与国家为长久之计其道何如普因言自唐季以来帝王数易由节镇太重君弱臣强而已今莫若少夺其权制以钱谷收其精兵则天下自安又言石守信王审琦等皆非统驭才冝授以他职上悟于是召守信等宴酒酣屏左右谓曰我非尔曹之力不得至此念尔曹之徳无有穷尽然终夕未尝敢安枕而卧也守信等皆曰何故上曰是不难知居此位者谁不欲为之守信等皆顿首曰陛下何为出此言今天命已定谁敢复有异心上曰不然汝曹虽无异心如麾下之人欲富贵者何一旦以黄袍加汝之身尔虽不欲为其可得乎皆顿首涕泣曰臣等愚不及此惟陛下哀矜指示可生之途上曰人生如白驹过隙所为好富贵者不过欲多积金钱自娯乐使子孙无贫乏耳尔曹何不释去兵权出守大藩择便好田宅市之为子孙计多置歌儿舞女日饮酒相欢以终其天年我且与尔曹约为婚姻君臣之间两无猜疑上下相安不亦善乎皆拜谢曰陛下念臣等至此所谓生死而骨肉也明日皆称疾请罢乃以侍衞都指挥使石守信为天平节度殿前副防检髙懐徳为归徳节度殿前都指挥使王审琦为忠正节度侍衞都虞候张令铎为镇宁节度皆罢军职独守信兼侍衞都指挥使如故其寔兵权不在也殿前副都防检自是亦不复除授
　　以皇弟光义为开封尹同平章事
　　张琼为殿前都虞候
　　上谓衞士如虎狼非琼不能制
　　内客省使王賛知扬州
　　上以江南未下素知賛有材有意大用之賛之任船覆溺死上悼之曰溺吾枢宻使也
　　初唐制百职皆九寺三监分典自开元中置诸司使而寺监之务始多归焉国朝因之自内客省使至閤门使谓之横班皇城使以下二十名谓之东班宫苑使以下二十名谓之西班
　　八月削义武孙行友官
　　行友在镇逾八年上初即位行友不自安累乞解官归山上不许行友惧乃缮合甲兵将还据狼山以叛兵马都监宻表其事上遣閤门副使武懐节驰骑防镇赵之兵伪称巡边直入定州行友不之觉既而出诏示之令举族归朝行友仓皇听命既至削夺官爵禁锢私第
　　女真贡马
　　女真本名朱里真土语舌音讹为女真或曰虑真避契丹讳又曰女直肃慎之遗黎而渤海之别族也或曰本姓挐三韩辰韩之后三国志所谓挹娄元魏所谓勿吉唐所谓黒水靺鞨者即其地也有七十二部落不相统制唐贞观中渤海来朝太宗问其风俗因言及女真自是闻于中国契丹阿保机乘唐衰取北方诸蕃三十六女真在其中自后虽曰臣属契丹然亦服叛不常契丹覊縻而已与契丹言语不通无文字地皆山林险絶其俗刚勇善射其居以桦皮为屋官之尊者以九曜二十八宿为号职皆曰勃极列犹中国摠管也宗室谓之郎君事无大小必以郎君摠之至是以名马来贡
　　九月唐主煜使冯谧来贡
　　唐主手表自陈本志冲淡不得已而绍袭事大国不敢有二邻于呉越恐为所谗上优诏以荅焉初周世宗既取江北贻书江南如唐与囘鹘可汗之式呼国主上因之于是始改书称诏
　　以髙保朂为荆南节度
　　保朂淫恣记室孙光宪谏之不听
　　遣使如唐吊祭
　　上召见面赐约束因谓左右曰朕每遣使四方常谕以谨敕颇闻鲜克由礼逺人何观焉左右请齐之以刑上曰齐之以刑岂若其自然耶要当审择其人耳
　　冬十月禁边民出塞盗马
　　初五代募民盗戎人马官给其直籍数以补战骑之阙上欲保境息民遂加禁止前所盗马尽还之由是夷狄畏慕不敢内侮
　　明宪皇后祔葬安陵
　　后改諡昭宪
　　十一月幸国子监
　　十二月囘鹘于阗来贡
　　初囘鹘既为黠戞斯及唐将石雄等所破余众西奔吐蕃寘之甘州可汗景琼其后也至是遣使来贡于阗王圣文自言出于唐宗室云
　　壬戌建隆三年
　　唐国呉越荆南湖南漳泉奉正朔蜀称广政二十五年南汉大寳五年北汉天防七年
　　春正月赈淮南饥
　　初沈义伦使呉越归言扬泗饥民多死郡储尚多可贷之至秋收新粟有司沮曰若嵗荐饥将无所取偿上以诘义伦对曰国家方行仁政自宜感召和气立致丰稔上悦从之
　　诏长吏观课农桑
　　自后或因嵗首必下此诏
　　幸国子监
　　二月严举主连坐法
　　去嵗太仆少卿王承哲坐举官失实贬至是命常参官举幕职令録有罪连坐
　　干徳间命陶谷等各举其充郡佐者谬举者坐罪
　　诏百官转对
　　每五日内殿起居以次转对指陈时政得失事关急切者许非时上章
　　定窃盗赃满法
　　满五贯足陌者死
　　幸国子监
　　三月定大辟详覆法
　　惩五代藩镇专杀之初令诸州巻大辟案委刑部详覆既又从宗正丞赵郃之请令诸州録参与司法掾同断狱
　　上尝读尧典叹曰尧舜之世四凶之罪止从投窜何近代宪网之宻耶盖有意于措刑也故自开寳以后犯大辟非情理深害者多贷其死八年三月有司言自二年至今计所贷死罪凡四千六百八人
　　上性寛仁多恕尚食供膳有虱縁食器旁谓左右曰勿令掌膳者知
　　诏以官车送军衣
　　送戍卒衣并官给车乗毋得调民
　　开寳初诏诸道辇送上供钱帛舟车并从官给勿以扰民
　　更定合班仪制
　　升六曹侍郎在给舍上郎中在补阙上员外郎在拾遗上节度使在六曹侍郎上中书侍郎下故事北省官为侍从班五品压南省四品六品压南省五品节度使在诸司二品下至是改焉又故事台省官为侍从班内殿起居立于一品之前干徳间上见太子太保王漙班在台省官后谓左右曰溥旧相当宠异之乃诏分台省于东西遂为定制
　　禁火葬
　　留从效卒
　　兄从愿之子绍镃嗣领军务未几衙将陈洪进诬绍镃谋附钱氏执送于唐推张汉思为留后
　　夏四月追册皇后贺氏
　　諡曰孝惠
　　定难李彛兴贡马
　　上方命工治玉带即遣使以带赐之彛兴感服彛兴即彛殷也李氏世为定难军节度使彛兴后唐清泰中袭兄彛超之位周显徳中封西平王
　　遣使按河北旱田
　　是年七月复遣
　　干徳二年诏长吏视旱即蠲其租勿俟报
　　五月严差役法
　　诏令佐检察差役有不平许民自相纠举京百司补吏须不碍役乃听
　　差司古法也国初循旧制衙前以主官物里正户长乡书手以课督赋税耆长弓手壮丁以逐捕盗贼承符人力手力散从官以奔走驱使在县曹司至押録在州曹司至孔目官下至杂职院虞候楝搯等人各以乡户等第差充熈宁四年始议使民出钱官为雇役谓之免役钱六年行保甲法置保正副大小保长讥察盗贼七年轮保丁充甲头催税罢募户长壮丁八年罢耆长令保正大保长管干别立庸直雇承帖人其下元丰八年有言耆壮之役则归于保甲之正长户长之役则归于催税甲头是使民出钱免役而复使之执役也有防耆户长壮丁并募充等第给雇钱其旧以保正代耆长催税甲头代保长承帖人代壮丁并罢绍圣元年复雇役二年始以大保长催税一税一替罢差保头以旧耆长钱支保正户长钱支保长壮丁钱支承帖人建中靖国元年拘收大保长雇钱绍兴二年拘收耆户长雇钱十二年拘收壮丁雇钱盖自保正长承帖人雇钱并起发而充役如故民力于是困矣此其大畧也而其患皆起于保甲代役户寛狭不均重为民病
　　呉延祚罢
　　自枢宻使出领雄武夕阳镇古伏羌之地也西北接大薮材植所出戎人久擅其利及呉防知秦州置采造务嵗发大木万本以给京师西戎酋长率众来争防出兵与战上不欲边境生事命延祚赍诏赴秦州释所系戎俘罢采造务
　　六月脩学祠
　　初上命增葺学舍祠宇至是成上自賛孔顔命宰以下撰余賛上一再临幸命崔颂判监事颂始聚生徒讲书上闻而嘉之遣中使徧赐酒果又命脩武成王庙
　　秋八月命剧可久致仕
　　以其年逾七十无请老意也时为大理卿
　　九月复书判拔萃科
　　冬十月班循资格
　　及长定格编勅十二条
　　武平周行逢卒
　　子保权嗣领军务衡州太守张文表闻保权立遂作乱自衡州起兵据潭州保权表闻请救
　　幸岳台阅骑射
　　赵普检校太保枢宻使
　　枢宻使不带正官自普始
　　十一月大阅
　　辛酉大阅西郊甲子又阅上谓近臣曰晋汉以来衞士不下数十万然可用者寡顷阅去冗弱又亲校其艺今悉为精鋭矣
　　荆南髙保朂卒
　　兄子继冲嗣
　　髙丽来贡
　　其王王昭也
　　初班厯于唐
　　十二月定强盗赃满法
　　满三千足陌者死
　　复置县尉
　　自万户至千户置弓手有差盗贼鬭讼事皆归令尉五代以来节度使补亲随为镇将与令抗礼今还统于县镇将所领不及乡村但郭内而已从赵普之请也
　　干徳三年仍诏诸州监军巡检不得与州县事
　　以姚内斌为庆州刺史
　　时西羌屡为边患故遣用之上曰分边寄者朕每优恤其家厚其爵禄多与公钱及属州课利使得市易特免征筭听其召募骁勇以为爪牙朕虽减后宫之数极于俭约以备边费亦无所惜也时诸僣伪之国未下而西北二境未宾先是周翰已命李汉超守关南冯继业守灵武何继筠守棣州郭进守洺州上受禅皆因其任又益选将帅之忠勇者委以边寄于是得李继勲于潞州贺惟忠于易州姚内斌于庆州延州有赵賛原州有王彦升隰州有李谦溥瀛州有马仁瑀通逺军有董遵诲其家族在京师者抚之甚厚郡中筦防之利悉与之恣其图囘贸易免所过征税许令召募骁勇以为爪牙凡军中事许从便宜每来朝必召对命坐赐以饮食锡赍殊异以遣之由是边臣皆富于财得以养募死力使为间谍洞知蕃情每入冦必先知之预为之备设覆掩击多致克捷自此无西北之虞得以尽力东南取荆湖川广呉楚之地得猛士守四方推赤心待人之效也
　　继筠居北边前后二十年深沉有智畧得士卒死力邉人畏伏
　　惟忠晓兵法有方畧得士卒心用兵所向无敌名振北境十余年间不敢冦边
　　内斌在州逾十年逺人畏服目之为姚大虫
　　蠲河北租
　　时天下旱蝗河北尤甚
　　蜀括逋租
　　龙游令田淳上疏切谏蜀主不能用
　　淳尝谓所亲曰吾观僣伪改防堂为宫殿紫绶为黄服前驱为警跸僚佐为卿相妻妾为妃后何如常称成都尹无灭族之虑乎或谓之曰如君之才固堪重寄宜少抵抑淳曰吾安能附狗鼠哉盖指王昭逺辈也
　　是歳周郑王迁居房州
　　开寳中以辛文悦为知州上幼从文悦肄业及即位召见授太子中允判太府寺郑王时在房上以文悦长者故用之
　　癸亥干徳元年
　　十一月改元
　　是嵗荆南湖南平唐国呉赵漳泉奉正朔蜀称广政二十六年南汉大寳六年北汉天防八年
　　春二月天雄符彦卿来朝
　　上欲使之典兵赵普谏不听宣已出复懐入从容言之上曰彦卿岂负朕耶普曰陛下何以能负周世宗上黙然事遂寝
　　彦卿武勇有谋善用兵契丹既灭晋北归耶律徳光毋问其左右曰彦卿安在或对曰在徐州毋曰不与彦卿来何失防之甚也
　　命慕容延钊等防周保权讨张文表师出江陵髙继冲降荆南平复以继冲领荆南
　　上命延钊等欲因假道取江陵髙继冲使来犒师李处耘遂将轻骑径往袭之继冲大惧奉表以三州十七县十四万二千户口来归
　　初李景威请于荆门中道险隘处设伏袭王师继冲不从扼吭而死上闻之曰忠臣也命厚防其家未几继冲表请陪祀诏许之因举族归朝十二月命镇武宁
　　澶滑等州饥遣使赈之
　　延钊至湖南保权拒守三月入朗州获保权湖南平王师之未至也张文表已败死保权闻王师既下荆南惧而备守遂命进讨平之得州十四监一县六十六户九万七千
　　定折杖法
　　徒流笞杖各有数凡流刑四曰加役流杖二十配役三年流三千里杖二十二千五百里杖十八二千里杖十七并配役一年徒刑五曰徒三年杖二十二年半杖十八二年杖十七一年半杖十五一年杖十三杖刑五曰杖一百为杖二十九十为十八八十为十七七十为十五六十为十三笞刑五曰笞五十为十下四十三十为八二十十为七旧据狱官令用杖至是定折杖法常行官杖厚薄长短如周显徳中制徒流笞杖通用常行杖徒罪决而不役徒流者皆背受杖
　　复义仓
　　一石别収一斗
　　干徳中诏发义仓赈饥民者勿待报
　　夏四月赦荆湖
　　置诸州通判命文臣知州
　　分节度使刺史之权也或节度使刺史有阙则以文臣代之于是贾玭等通判湖南等州李昉权衡州干徳五年仍诏通判钤辖都监等毋得受节度使添给
　　幸国子监
　　幸武成王庙
　　阅习水战
　　凿池于朱明门外选卒号水虎捷习战池中上数临视焉
　　行应天厯
　　王处讷所上上为之序
　　幸玉津园阅骑射
　　五月命文頴致仕
　　先是上命执政择廷臣董在京诸仓頴以工部侍郎充首选自以清望官辞不肯为上曰惟致仕乃免頴遂请老
　　建隆初下扬州以枢宻院直学士杜韩监州税以朝臣监诸州税始此
　　国初承旧制用三司大将领粮料之职开寳六年改任京官以著作郎陆光范为粮料使未几京城左右军巡院亦改用士人以馆陶令李蕚安丰令赵中衡兼左右军巡检
　　寻又以京官为三司孔目司
　　泉州陈洪进废张汉思自领军务
　　六月定武成王庙从祀
　　先是上临幸观所画名将指曰起杀已降不武命去之乃诏张昭窦仪髙锡等取厯代谋臣名将功业始终无瑕者配享梁周翰言昭等所定未当上以升黜之意有所劝惩不报
　　脩前厯代帝王祀典
　　诏先代帝王每三年一享尧庙在临汾舜庙在河中禹庙在陜汤庙在偃师文王在丰武王在镐汉髙祖在长陵宜更立光武庙于南阳唐太宗庙于醴泉
　　澶濮等州蝗
　　定蜡社日
　　太常博士和岘上言蜡腊之别名圣朝以戌日为腊而前日辛夘行蜡礼非是按唐贞观中以前寅蜡百神夘祭社稷辰日腊享宗庙开元定礼三祭皆用腊辰以应土徳有司请用开元礼三祭同用戌日从之
　　定进马斋郎员
　　唐制礼部简试太庙斋郎文资也兵部简试千牛备身及太子千牛武资也盖文武防补之制也后唐天成中定斋郎嵗以三十人为限同光中定千牛左右仗各六员嵗以十二员为限至是减之兵部每嵗补进马十员礼部补斋郎十五员台省六品诸司五品登朝第一任方得防补
　　命朝官知县
　　大理正奚屿知馆陶县监察御史王祐知魏县杨应梦知永济县屯田员外郎于继微知临清县常参官知县自屿等始也
　　时符彦卿久镇大名专恣不法属邑颇不治故特选强干者往莅之其后右賛善大夫周渭亦知永济彦卿郊迎渭揖于马上就馆始与彦卿相见畧不降屈县有盗伤人而逸渭捕获暴其罪斩之不以送府渭先是为白马主簿县大吏犯法渭即斩之上竒其才故擢右賛善大夫
　　秋七月幸武成王庙
　　幸新池阅习水战
　　八月河决济州
　　颁新刑统
　　窦仪等所定也
　　张琼自杀
　　时军校史珪石汉卿等方得幸琼轻侮之二人因譛琼养部曲百余人擅威上召谕之不伏下有司案鞫琼自杀上旋闻其家无余财只有奴三人甚悔以责汉卿汉卿曰琼所养一敌百耳上命优防琼家亦不罪汉卿
　　女真来贡
　　蠲登州沙门岛居民租赋令专治舟船渡所贡马
　　九月北汉冦平晋军郭进等救之未至冦遁
　　时北汉以契丹兵入冦进往救之郭进御军严每入北汉境无不克捷上时遣戍卒必谕之曰汝辈当谨奉法我犹赦汝郭进杀汝矣尝选御马直三十人进麾下押队属与北汉人战往往退怯进斩十余人奏至上方阅武便殿厉声曰御马直千百人中始得一二小违节度郭进遽杀之诚如此垄种健儿亦不足供之乃潜遣中使奬谕之尝有军校诣阙诉进不法事上谓近臣曰所诉事多非实盖进御下严此人有过惧而诬之耳即执付进令自诛之防北汉入冦进谓之曰我赦汝罪汝能杀防则荐汝于朝其人果立功而还奏迁其秩
　　后上令有司为进治第用筩瓦有司言惟亲王公主始得用此上怒曰郭进控扼西山逾十年使我无西顾之忧我视进岂减儿女耶
　　十月作版籍户帖户钞
　　十一月陈洪进称藩
　　甲子郊奉宣祖配大赦改元
　　先是诏以冬至有事南郊有司言冬至乃十一月晦前一日皇帝始郊不应近晦乃改用十六日甲子郊天之礼唐制每嵗冬至圜丘正月上辛祈谷孟夏雩祀季秋大享凡四祭昊天上帝亲祀则并设皇地只位国朝因之作坛于国城之南每嵗命有司奉祀于南郊其祭皇地祗及神州地祗亦因唐制皇地祗祭以夏至作方丘宫城北十四里神州地祗祭以孟夏别为坛于北郊云太常博士和岘言祭不欲数今十一月十六日亲祀南郊请权停二十九日南至之祀从之司徒兼侍中范质为南郊大礼使翰林学士承防礼部尚书陶谷礼仪使吏部尚书张昭卤簿使御史中丞刘温叟仪仗使皇弟开封尹光义桥道顿递使先是上命范质等讲求典故质乃详定为南郊行礼图令司天监定从祀星辰图上之
　　癸亥享太庙是夕阴时夜分开霁上初诣太庙乗玉辂左谏议大夫崔颂摄太仆上问仪仗名物甚悉颂应对详敏上大悦将升坛有司具黄褥为道上曰朕洁诚事天不必如此命彻之还官将驾金辂顾左右曰于典故可以辇否左右对以无害乃乗辇壬申以南郊礼成大宴广政殿号曰饮福自是为例
　　十二月皇后王氏崩
　　諡曰孝明
　　后之事昭宪太后也曲尽孝敬得其欢心
　　出郑起杨徽之为县令
　　起显徳中尝贻书范质言上有人望不宜握禁兵徽之亦尝以是言于世宗上即位将因事诛之皇弟光义曰此周忠臣也不宜得罪至是并出之郑起一作孟起
　　闰月覆试拔萃科
　　改卜安陵于西京
　　北汉冦府州折徳扆败之
　　奉赤帝为感生帝
　　从聂崇义之请也国朝因唐制每嵗四郊迎气及土王曰祀五方五帝以五人帝配五官三辰七宿从祀崇义言国家以火徳王宜别祀赤帝于是以正月上辛祠之奉宣祖配
　　甲子干徳二年
　　唐国呉越漳泉奉正朔蜀称广政二十七年南汉大寳七年北汉天防九年
　　春正月行四时参选法
　　不俟冬集
　　以张去华为右补阙
　　去华为秘书郎上书自荐愿与知制诰张澹并试上命承防陶谷试之于讲武殿澹不应防问责授左司员外郎以去华为右补阙朝议薄去华躁进以是不迁秩者十六年
　　范质王溥魏仁浦罢
　　以质等再表求退故也
　　自唐以来宰相入见必命坐大政事则面议之从容赐茶而退自除号令除拜刑赏废置但入执状画可降出即行之质等自以前朝旧臣稍存形迹每事具劄子进呈退即批所得圣防同列书字以志之由是奏议浸多而赐茶之礼遂废
　　未几质卒自质寝疾上数亲临视器皿不具者赐之质以亷介自持门无私谒五代以来宰相多取给方镇质始絶之为相日命刺史县令必以户口版籍为急每遣使者按民田及狱皆召见为述天子忧勤之意时号贤相上后因讲求辅弼谓左右曰范质居第之外不营资产真宰相也太宗亦素重质以为前朝宰相循规矩重名器持亷节无出质之右者但欠世宗一死耳
　　以赵普同平章事李崇矩为枢宻使
　　上既除普及崇矩无宰相书勅使问翰林陶谷谷谓自昔辅相未尝虚位唯唐太和中甘露事数日无宰相时左仆射令狐楚等奉行制书今尚书亦南省长官可以书勅窦仪曰谷所陈非承平令典令皇弟开封尹同平章事即宰相之任也上从之
　　寻命普监脩国史先是宰相兼职皆内降制处分至是止用勅非旧典也
　　夏四月亲防制科
　　周设贤良经学吏理三科至是亲防贤良科得博州判官頴贽
　　改葬宣祖及昭宪皇后于安陵以孝明孝惠二后祔寻以神主祔别庙孝明居上孝惠次之
　　置防知政事
　　上欲为普置副而难其名称召问陶谷下宰相一等何官谷引唐防知政事为对薛居正时为枢宻直学士吕余庆为兵部侍郎乃命二人并以本官兼之不宣制不押班不知印不升政事堂盖未欲遽令与普齐也
　　史臣曰按唐防预朝政防知政事等职皆宰相任也髙宗尝欲用郭待举防知政事复以其资浅止令同承受平章事则平章事亚于防政矣谷言失之
　　六月以皇子徳昭为防御使
　　前代皇子出阁即封王上以徳昭未冠特杀其礼非旧典也绍圣中皇子初命即封国公遂为故事
　　河南北陜西蝗
　　秋七月定选法
　　陶谷所上诏行之自是铨选渐有伦矣初张昭领选凡京官七品以下犹属铨自后京官以上无选中书门下时除而使府不许辟召募职悉由铨授
　　诏吏部奏擢选人
　　上虑铨衡止凴资厯英俊或沉下僚命取选人堪升擢者上之
　　八月置货务
　　置于京师及沿江令商旅入金帛京师执引诣沿江给茶
　　九月永安折徳扆卒
　　以其子御勲嗣知府州自是世袭
　　冬十一月命王全斌等伐蜀
　　蜀主以蜡书遗北汉谋连兵入冦上曰吾西讨有名乃命全斌等将兵三万由鳯州道刘光义等将兵二万由归州道进讨崔彦进曹彬等副之上诏诸将毋得侵暴违者以军法从事又为蜀主治第以待其至蜀主闻王师出命王昭逺赵崇韬韩保正李进分兵拒战全斌攻拔兴州又败蜀兵于三泉禽保正及进初蜀于夔州锁江为浮梁上设敌楼二重夹江列礟上出地图指其处谓诸将曰泝江至此切勿以舟师争胜当先遣步骑潜击俟其稍却乃引战棹夹攻可必胜也光义至如上防攻克之髙彦俦战死于是蜀将焚浮梁而遁
　　时京师大雪上设氊帷于讲武殿衣紫貂裘防以视事忽谓左右曰我被服如此体尚觉寒西征将帅冲犯霏霰何以堪处即解裘防遣中黄门驰驿赍赐全斌且谕防诸将以不能徧及也全斌拜赐感泣
　　乙丑干徳三年
　　是嵗蜀平唐国呉越漳泉奉正朔南汉大寳八年北汉天防十年
　　春正月克劔门下劒州孟昶降蜀平
　　全斌等趋劒门次益光得降卒言益光江东越大山数重有狭径名来苏蜀人于江西置栅对岸可渡自此出劒门南二十里至青彊与官道合若行此路则剑门不足恃也乃分兵趋来苏跨江为浮梁以济蜀人见之弃塞而遁遂至青彊与大军夹击剑门破之执王昭逺赵崇韬刘光义等进克万施开忠四州峡中郡县悉下次遂州知州陈愈举城降尽出府库金帛以给将士初诸将辞行上谓之曰所破郡县当倾帑藏为朕赏战士国家所取惟土疆耳故人皆效命所至成功如席巻之易云是时蜀兵所在溃奔蜀主闻之大惧司空李昊劝昶降昶命昊草表前蜀之亡也降表亦昊为之蜀人夜书其门曰世脩降表李家表至全斌以闻昶诣军降自全斌等发京师至昶降凡六十六日得州四十六县二百四十户五十三万四千为西川路
　　初王师之下西蜀也诸将所过咸欲屠戮以逞独曹彬禁止之故峡路兵终始秋毫不犯上闻之喜曰吾任得其人矣赐诏褒之王仁瞻自蜀返厯诋诸将独曰清亷畏谨不负陛下使者唯曹彬一人耳上尝从容问彬以官吏能否彬惟荐沈义伦可任
　　昶寻至阙上表待罪诏释罪昶入见上劳执之赐赉甚厚始议伐蜀也诏有司治昶第一区凡五百余间遂以赐之加昶检校太师中书令秦国公仍授其子弟及伪相李昊等官未几昶卒昶母李氏不哭举酒酹地曰汝不能死社稷贪生至今日吾所以忍死者为汝在耳今汝既死吾安用生因不食数日亦卒
　　二月壬寅朔日当食不亏
　　赦西蜀
　　赐师所过租除科役赋调之无名者赈贫乏赦羣盗访贤才叙官吏蜀人以安自是下岭表平江南皆如之
　　上闻西川行营有大校割民妻乳而杀之者亟召斩之近臣营救颇切上流涕曰兴师吊伐妇人何罪残忍至此当使置法以偿其寃
　　时蜀中群盗四起将士多骄恣全斌等不能禁命吕余庆知成都余庆至捕斩军校为刼者民乃宁居冯瓉知梓州瓉视事才数日防乱卒啸聚夜攻州城瓉曰乌合之众必无固志旦自溃矣城中止有三百人分守诸门瓉坐城楼宻令促其更筹未夜分击五鼓贼遁去
　　三月令诸州令入输京师
　　自唐天寳以来方镇屯重兵以赋入自赡上供殊鲜五代方镇益强率厚自利故赵普劝上革其时方镇阙帅稍命文臣权所在院间遣京朝官廷臣监临又置转运使通判由是利归公上外权削矣开寳六年令诸州钱物尽数系省毋得妄有支费
　　置封桩库
　　国初贡赋悉入左藏库及取荆湖下西蜀储积充羡上顾左右曰军旅饥馑当预为之备不可临事厚敛于民乃于讲武殿后别为内库以贮金帛凡嵗终用度之余皆入焉
　　夏五月大赦
　　秋七月河决阳武
　　八月籍诸道骁勇补禁衞
　　上亲临试之用赵普之谋也
　　按建隆中以诸郡本城兵供百役或更戍他郡三司禁旅就粮州郡亦不得常坐食于京师自列郡各置禁军严差出占破之令而壮城作院各置指挥由是禁军无就粮者而厢军亦升为禁军不复戍役矣按祥符天圣徧勅诸郡自骑射至牢城凡名额二百二十三总为本城而已所谓禁兵者皆三司之卒分屯而更戍令之屯驻驻泊之名而钤辖都监监押之官所部领者也三边之兵间因事宜升为禁军者则所谓四十四处禁军如咸平中并陜西选中保捷庆厯中升河北教阅本城为禁军之类是已是为就粮自元昊叛而西北有保毅王伦叛而东南有宣毅于是列郡稍置禁军嘉祐中诏东南帅司各置威果凡二十五指挥亦无过九大郡熈宁按天下厢军之籍五十万人而不足以战于是教阅之法起其后以厢军省并为额则今之两浙崇节福建保节之类是也教阅之兵因别为额而之将下则今两浙雄节福建广节之类是也五年始排立就粮禁军之下元丰兵令悉以雄节之类升同禁军由是禁军始遍天下矣
　　九月河决澶州
　　命治之
　　御讲武殿阅兵
　　以马军为骁雄步军为雄武并属侍衞司初上命给诸军缗钱俾取妻王继勲主雄武军不能戢下凡百余人掠人妻女上闻大怒命捕杖之小黄门见而不奏亦杖数十
　　蕲黄等州茶
　　从淮南转运使苏晓之请也蕲黄舒庐夀嵗入百余万缗
　　冬十二月更定舅姑服制
　　初令妇为舅姑服三年
　　丙寅干徳四年
　　唐国呉越漳泉奉正朔南汉大寳九年北汉天防十一年
　　春三月废义仓
　　夏四月禁献羡余
　　诏曰出纳之吝谓之有司张全操所言诸场院有羡余刍粟者请行赏典此非掊克民租私减军食何以致之宜寝其事仍严加止絶
　　五月收蜀图书
　　上遣使收蜀图书法物所上法物见昶七寳装溺器曰自奉如此欲无亡得乎遽命碎之
　　初上命宰相撰前世所无年号以改今元既平蜀得蜀镜有干徳四年字上召陶谷窦仪问之仪曰昔伪蜀王衍有此年号上叹曰宰相须用读书人由是益重儒臣
　　尝谓近臣曰今之武臣欲尽令读书贵知为治之道近臣莫对
　　上性严重寡言独喜读书虽在军中手不释巻显徳中从世宗平淮甸或譛上曰赵某下夀州所载数车皆重寳也世宗遣使按之唯书数千巻无他物世宗召谕曰卿方为朕作将帅何用书为上顿首曰臣无竒谋上賛圣徳所以聚书欲广闻见增智虑也
　　六月定内侍养子法
　　年满三十无养子者听养一子
　　防制科
　　于紫云楼下上从容谓翰林学士承防陶谷等曰则天女主耳虽刑罚枉滥而终不杀仁杰所以能享国者良由此也因论前代帝王得失日晡乃罢田涉等所试文理疎畧并赐酒食遣之
　　河决灌城
　　秋七月置俸户
　　听州县官各置俸户月输钱五百
　　以安守忠为汉州刺史
　　上每遣使必戒之曰安守忠在蜀能自律已汝辈宜慕效之
　　八月河决灵河
　　发夫卒数万命韩重斌等董其役治之
　　以孔宜为曲阜县主簿
　　孔子四十四代孙也举进士不中因上书述其家世特命之
　　宴近臣
　　宴紫云楼下上因论及民事谓赵普等曰愚下之民虽不分菽麦如藩侯不为抚养务行苛虐朕断不容之普对曰陛下爱民如此乃尧舜之用心也
　　开寳中又尝谓宰臣曰年谷丰登人物繁盛若非上天垂祐何以及此所宜宣恩济治振举阙政庶几开太平之基也
　　閠月求遗书
　　九月寛縁坐法
　　时蜀戍卒有亡命在贼党中者或请按诛其妻子上曰朕虑其间有被贼驱胁非本心者乃尽释之免者几万余人
　　以党进领侍衞步军司
　　先是禁军校自军都虞候以上悉以所掌卒伍数细书于所执之梃谓之杖记如笏记焉进本出戎虏不识文字上一日问进兵籍几何进不能对举梃曰尽在是矣上笑谓其忠实益厚之进每擐甲胄则髭髯皆防目光如电望之若神人
　　冬十一月初用雅乐
　　日南至上御乾元殿受朝毕常服御大明殿羣臣上夀初用雅乐登歌文徳武功二舞先是上以礼乐之器尚多沦废命太常司和岘讲求修复皆如旧制又以雅乐声髙命岘讨论岘请以司天台景表石尺为准取王朴所定尺校之短于石尺四分乐声之髙由此乃别造新尺并黄钟九寸之管使工人校其声实下于朴所定管一律遂别造十二律管以取声音始和畅至是用之
　　十二月窦仪卒
　　上以仪在滁州不与亲吏交每嘉其有守屡欲用仪为相赵普忌仪刚直遽引薛居正吕余庆为副又与陶谷赵逢髙锡等共排之事遂寝卒终于翰林学士上悯然曰天何夺我窦仪之速也上尝岸帻跣足召仪仪不肯入亟索冠带而后召入仪因进曰陛下创业垂统宜以礼示天下上敛容谢之由是对近臣未尝不冠带也陶谷文翰冠一时自以久次意且大用然为人倾侧狠媚事魏仁浦望尘而拜上素薄之遂不用











　　九朝编年备要巻一
<史部,编年类,九朝编年备要>
　　钦定四库全书
　　九朝编年备要巻二　　　　宋　陈均　撰
　　太祖皇帝【起丁夘干徳五年止丙子开寳九年】
　　丁夘干徳五年
　　唐国呉越漳泉奉正朔南汉大寳十年北汉天防十二年
　　春正月修河堤
　　以曹彬为宣徽南院使领义成节度
　　上赏曹彬特优彬辞上曰卿有功无过茍有纎芥之累王仁瞻岂为卿隐又以刘光义张廷翰李进卿平蜀不扰命领镇安彰国保顺节度使先是或告王全斌等在蜀掠夺子女隐没货财上令并按以擅尅军士装钱及杀降致冦之由罪当死上赦之乃责全斌及崔彦进崇义昭化留后王仁瞻右衞大将军
　　沈义伦为枢宻副使
　　初义伦为随军转运使入成都独居僧寺蔬食伪蜀羣臣有以珍寳竒巧之物为献者皆却之东归箧中所有唯图书数巻而已上闻其清节过人故擢用之
　　覆试进士
　　卢多逊知举上复诏参知政事薛居正于中书覆试皆合格乃赐及第建隆间诏及第人不得于知举称门生干徳元年令贡举不得用朝臣公荐至是又加覆试而贡举条令益宻矣故事每嵗知举官将赴贡院台阁近臣得荐抱至艺者号曰公荐然去取不能无所私故禁之
　　韩重赟罢
　　时为殿前都指挥使有譛其私取亲兵为腹心者上怒欲诛之赵普曰若重赟以譛诛即人人惧罪谁敢为陛下将者上乃止命重赟出领彰徳节度重赟闻普救已他日诣普谢普拒弗见重赟罢后殿前都指挥使六年不除至开寳六年始以杨义为之
　　三月赵普加左仆射
　　五星聚奎
　　初窦俨与卢多逊杨徽之周显徳中同为谏官俨善推星步厯尝谓徽之等曰丁夘嵗五星聚奎自此天下太平二拾遗见之俨不与也
　　夏四月马士元致仕
　　士元时为给事中谒沈义伦适有吏白事不顾士元士元曰我为台省近臣不为执政所礼可以去矣
　　六月戊午朔日有食之
　　秋八月河决衞州
　　入其郛杀数百人
　　九月李彛兴卒
　　子克叡嗣领军务
　　冬十月置绫锦院
　　因平蜀得锦工数百人而置院
　　戊辰开寳元年
　　十一月改元
　　唐国呉越漳泉奉正朔南汉大寳十一年北汉主刘继元立改天防十三年为广运元年
　　春正月修京城
　　修大内
　　初上命增修大内至是营缮毕赐诸门名上坐寝殿令洞辟诸门皆端直轩豁无有蔽壅因谓左右曰此如我心少有邪曲人皆见之矣
　　上又尝语宰相曰古之为君鲜能正身自致无过之地朕当夙夜畏惧防非窒欲庶几以徳化人之义如唐太宗受人谏疏直诋其失曾不愧耻岂若不为之而使下无间言哉为臣者或不终其名节陷于不义盖忠信之薄而获福亦浅鲜斯可戒矣
　　二月纳皇后宋氏
　　忠武节度使延渥之长女也延渥寻改名渥
　　行覆试法
　　王祐知举陶谷子邴登第上曰谷不能训子邴安得第遽命中书覆试因诏自今举人凡关食禄之家皆令覆试
　　夏五月赐米麦赈唐饥
　　唐饥赐米麦十万斛以赈之
　　六月以董遵诲为通逺军使
　　上以通逺军西戎近边命遵诲守焉遵诲既至召诸族酋长宴劳之谕以朝廷威徳众皆悦服后数月复入冦遵诲率兵深入俘斩甚众夷落以定上嘉其功就拜罗州刺史使如故
　　遵诲尝遣其外弟刘综来贡马及还上觧所服真珠盘龙衣使赍赐之
　　初遵诲父宗本仕汉为随州刺史上微时尝往依焉遵诲慿借父势多所凌忽及上即位遵诲累迁至骁武指挥使一日便殿召见遵诲伏地请死上令左右扶起未几部下有诉其不法之事遵诲惶恐待罪上谕之曰朕方赦过责功岂念旧恶遵诲再拜感泣又问遵诲母安在对曰母氏在幽州患难暌隔上乃厚赏购得其母还之上之不念旧恶推赤心以待臣下类如此
　　遵诲太平兴国中兼领灵州路巡检在通逺凡十四年
　　秋七月北汉主钧卒
　　养子继恩立遣使告终称嗣于契丹契丹许之然后即位初汉世祖女适薛氏生子继恩再适何氏生子继元俱幼孤世祖以钧无子使养之皆冒姓刘氏钧寝疾召平章事郭无为执继恩手付以后事继恩嗣位諡钧为孝和皇帝
　　上自即位数出微行或幸功臣之家不可测赵普每退朝不敢脱衣冠一夕大雪普谓上不复出矣久之扣门声异甚亟出则上立雪中普惶恐迎拜上曰已约吾弟矣已而开封尹光义至即普堂设重裀地坐炽炭烧肉普妻行酒上以嫂呼之普从容问曰夜久寒甚陛下何以出上曰吾睡不能着一榻之外皆他人家也故来见卿普曰陛下小天下耶南征北伐今其时也愿闻威筭所向上曰吾欲取太原普黙然良久曰非臣所知也上问其故普曰太原当西北二边使一举而下则边患我独当之何不姑留以俟削平诸国彼弹丸黑子之地将何所逃上笑曰吾意政尔姑试卿尔于是用师荆湖继取西川尝因北汉界上谍者谓北汉主曰君家与周氏世仇宜不屈今我与尔无所间何为苦此一方之人也若志中国宜下太行以决胜负北汉主遣谍者复命曰河东土地兵甲不足当中国之万一区区守此盖惧汉氏之不血食也上哀其言笑谓谍者曰为我语刘钧开尔一路以为生故终刘钧之世不以大军北伐
　　九月严铜钱出界禁
　　五贯以上者死以下抵罪有差
　　北汉弑其主继恩
　　弟继元立改元广运初北汉主恶无为之专欲逐之而未果未几供奉官侯霸荣等作乱杀之继恩立才六十余日而难作或言无为寔使之亟诛霸荣以灭口云
　　李继勲击北汉败之
　　继元始立王师已入其境乃亟上表契丹求援又遣将领军扼团栢李继勲及何继筠等击破之于铜锅河北汉寻复入冦大掠晋绛二州之境
　　贬雷徳骧官
　　徳骧判大理寺其官属与堂吏附防宰相擅增减刑名徳骧愤惋求见欲面白其事未及引对即旦诣讲武殿奏之辞色俱厉并言赵普强市人宅第聚敛财贿上怒叱之曰鼎铛犹有耳汝不闻吾之赵普社稷臣乎引柱斧击折其上腭二齿命左右曵出诏处以极刑既而怒解止用闯入之罪黜焉
　　上又尝弹雀后苑或称有亟事请见者亟召见之乃常奏上诘之对曰臣以为尚急于弹雀上愈怒以斧柄橦其口坠两齿已而复召赐之金帛
　　冬十月呉越王俶使子惟濬来贡
　　十一月癸夘郊大赦改元
　　先是上亲享太庙见其所陈笾豆簠簋问曰此何物也左右以礼器对上曰吾祖宗宁识此亟命撤去进常膳如平生既而曰古礼亦不可废也命复设之于是判太常寺和岘言按唐天寳中享太庙礼器外每室加常食一牙盘五代以来遂废其礼今请如唐故事乃诏别设牙盘食禘祫时享皆用之
　　十二月赵普起复
　　乙巳开寳二年
　　唐国呉越漳泉奉正朔南汉大寳十二年北汉广运二年
　　春二月命曹彬等伐北汉
　　上亲征三月围太原
　　决晋水以灌之从陈承昭之防也后又决汾水灌之
　　夏四月契丹分道救北汉何继筠等败之
　　初上料契丹必由镇定入援太原乃使韩重赟倍道兼行赴之又闻契丹兵二道其一自石岭关入乃驿召继筠授以方畧使往拒之且曰翌日亭午候卿捷书至也继筠如期果大败契丹于阳曲重赟亦击破其众于定州境
　　五月命诸州恤刑
　　上以暑气方盛深念缧绁之苦乃诏诸州狱吏五日一检视洒扫狱户洗涤杻械贫者给食病者给药小罪即时遣决自是毎嵗仲夏必申明是诏
　　闰月诏班师
　　太原围急郭无为劝北汉主出降汉主不听或言其反状明白遂杀之以徇
　　太原城久不下王廷义石汉卿皆力战死李懐义亦几毙赵廷翰复愿先登急击上曰汝曹皆我所训练无不一当百所以备肘腋同休戚也我宁不得太原岂忍使汝曹蹈必死之地乎众皆感泣再拜防暑雨疾疫太常博士李光賛上言请班师上览其奏甚喜乃诏班师
　　北汉主籍我所弃军储得粟三十万石茶防各数万丧败罄竭赖此少济北汉主决城下水水落而城多圮契丹使者见曰王师若知先浸而复涸则并人无遗矣
　　徙太原民万余户于山东河南用绛之薛光化之防也光化言伐木必先取枝叶今河东外有契丹之助内有人户赋输恐嵗月间未能下宜于太原及河北山东诸处建城寨扼契丹援兵徙其部内人户于襄邓诸州以絶其供馈上纳之
　　六月加贺惟忠官
　　时知易州上以其捍边有功迁易州刺史而不易其任仍令兼易定祁等州巡检使
　　唐主煜使弟从谦来贡
　　见于胙城县唐水部员外郎查元方掌从谦牋奏上命知制诰卢多逊燕从谦于馆多逊奕棋次谓元方曰江南竟如何元方敛衽对曰江南事大朝十余年极尽藩臣之礼不知其他多逊愧谢曰孰谓江南无人
　　去嵗唐主纳周氏为后昭惠后之妹也美姿容以姻戚往来先得幸于唐主昭惠既殂尝出入禁中至是纳以为后其与燕羣臣韩熈载等皆赋诗以风唐主亦不之谴也初议婚礼诏中书令徐知制诰潘佑与礼官防定婚礼古不用乐佑以为古今不相沿袭固请用乐又按礼房中乐无钟鼓佑谓曰窈窕淑女钟鼓乐之此非房中乐而何后初见帝北齐礼有后先拜后起帝后拜先起之文盖冠礼所谓母荅子拜者也以为夫妇人伦之本所以承宗祖主祭祀请荅拜佑以为王者婚礼不与庶人同请不荅拜又车服之制多所驳异议久不决唐主命徐游详其是非时佑方有宠游希防奏用佑议寻病疽戏谓人曰周孔亦能祟乎
　　唐主既纳周后颇留情乐府监察御史张宪上疏其畧曰大展教坊广开第宅下条制则教人亷隅处宫苑则多方竒巧唐主奬谕赐帛然终不能改
　　上至自太原
　　车驾之次镇州也幸道士苏登房问以养生之术对曰臣养生不过精思链气耳帝王养生则异是老子我无为而民自化我无欲而民自立无为无欲怡神太和昔黄帝唐尧享国永年用此道也上悦厚赐之
　　秋九月初收印契钱
　　令民典卖田宅限两月输钱印契
　　以段思恭知灵州
　　灵武冯继业举族来朝上徙继业领静难以考功郎中段思恭代之仍诏之曰继业言灵州非蕃帅主之戎人不服虽衞霍名将必见逐矣意谓非我他人不能治也思恭至镇夷民安之
　　初鼎澧辰沅邵五州蛮洞数为边患上既平荆湖选蛮酋秦再雄知辰州使自辟吏属尽与一州租税再雄尽瘁抚绥一方以宁
　　冬十月凤翔王彦超等罢节镇
　　用赵普之谋也上宴藩臣于后苑酒酣从容诏之曰卿等皆国宿旧久临剧镇王事鞅掌非朕所以优贤之意也彦超喻上防即自陈请老于是及武行徳郭从义白重賛杨廷璋五人皆罢
　　置丰州
　　契丹酋长王甲来降置丰州以处之未几甲卒以其子承美知州
　　给西川等路举人劵
　　山南荆湖等路往还给劵
　　十一月以李昉卢多逊直学士院
　　是嵗契丹弑其主舒噜伯父之子明纪立
　　舒噜性严急防醉索食不得欲斩庖人庖人因进食挟刃弑之舒噜立凡十九年諡穆宗号大顺皇帝无子诸部迎立天授皇帝乌云之子明纪号天賛皇帝更名贤改元保宁以髙勲守政事令封秦王萧守兴为尚书令封魏王每朝必命坐议国事纳守兴女雅雅为皇后初乌云与妻同日遇害明纪年九嵗有以氊束之藏于积薪中由是得免及即位婴风疾国事皆雅雅决之太平兴国四年明纪改元干亨
　　庚午开寳三年
　　唐国呉越漳泉奉正朔南汉大寳十三年北汉广运三年
　　春正月修河堤
　　诏举孝悌徳行
　　诸州满五千户听举一人竒才异行不限此数
　　三月赐贡士累举人出身
　　初诏礼部贡院阅贡士及诸例十五举以上终塲者具名以闻至是籍列司马浦等一百六人并赐本科出身此初行特奏名恩例也
　　召处士王昭素对
　　昭素酸枣人也少笃学有志行上闻其名召见便殿时年已七十余上问曰何以不仕致相见之晚昭素谢不能上令讲乾卦至九五飞龙在天则敛容曰此爻正当陛下今日之事引援证据因示风谏微防上甚悦访以民事昭素所言诚实无隐上益嘉之又问治世养身之术昭素曰治世莫若爱民养身莫若寡欲上爱其语尝书屏几间留月余数求归乃命以国子博士致仕年八十九乃卒于家
　　夏四月辛夘朔日有食之
　　除河北盐禁
　　任商旅贸易收其征
　　五月置便钱务
　　上取唐朝飞钱故事许民入钱于左藏库以诸州钱给之至是始置务于京师令入钱者即日辇致而受劵于左藏库仍诏诸州候劵至即给之
　　秋七月省州县官增其俸
　　八月加李谦溥官
　　谦溥为刺史在隰州十年敌人不敢犯其境上令加团练使部将刘进者勇力絶人谦溥待之甚厚得其死力北汉乃为防弹书以间之谦溥请以举家四十口保其无他上释之令自効
　　九月命潘美伐南汉
　　初上闻南汉主刘鋹奢侈残酷曰吾当救此一方之民然犹未欲遽加以兵乃命唐主谕之竟不聼囚其使者上始决意讨之美进拔富州贺州昭州桂州所至克捷以次下连州韶州雄州美州
　　修前代帝王陵
　　初诏诸道检校厯代帝王陵寝至是西京凤翔及雄耀等州奏周文成康三王秦始皇汉髙祖文景武元成哀七帝后魏孝文西魏文帝后周太祖文帝唐髙祖太宗肃代徳顺文武宣懿僖昭十二宗凡二十七陵并曾经开发诏每帝制造礼衣一副常服一袭具棺椁重葬仍令各处长令致祭
　　冬十一月减冶金额
　　上览桂阳军嵗入白金数曰山泽之利虽多颇闻采纳不易诏减旧额三分之一
　　契丹入冦田钦祚败之
　　初契丹六万骑冦定州钦祚领兵三千御之上谓钦祚曰彼众我寡但背城列阵以待之敌至即战勿与迫逐钦祚与敌战蒲城敌骑小却乘胜至遂城敌围之数日钦祚度城中粮少整兵开南门突围一角出是夕至保塞军中不亡一矢北边传言三千打六万捷奏至上喜谓左右曰敌数犯边我以二十匹绢购一敌人首其精兵不过十万人止费我二百万匹绢则敌尽矣自是益修边备
　　十二月修河堤
　　辛未开寳四年
　　是嵗南汉平唐国呉越漳泉奉正朔北汉广运四年
　　春二月潘美克广州刘鋹降南汉平
　　鋹先遣使乞降美因谕以上意以为彼若能战则与之战不能战则劝之守不能守则谕之降不降则死不能死则亡非此五者不得受使者泣即部送赴阙未几鋹复遣其弟保兴率众拒战鋹众十五万阻山谷坚壁以待美用火攻大破之遂至广州鋹出降美承制释之有阉人五百余辈盛服请见悉命斩之凡得州六十县二百四十户十七万
　　诏特放选
　　以州县阙多员少故也仍听超折注拟
　　夏四月以潘美尹崇琦同知广州
　　美讨平诸为乱者岭表遂安
　　岭南盐弛酒麯禁
　　诏除岭南苛政堆盐许官卖以佐州县之费
　　五月献南汉俘
　　初议其礼朝臣莫能知乃遣使问吏部尚书致仕张昭昭卧病口占以授使者遂用之
　　上责赐鋹酒鋹疑不敢饮捧杯乞贷死上笑曰朕推赤心置人腹安有此事取其酒自饮别酌以赐鋹上责鋹反覆及焚府库之罪鋹归咎龚澄枢李托等诏诛之而释鋹寻封鋹恩赦侯
　　六月置广州市舶司
　　命知州兼之
　　秋七月刘温叟卒
　　温叟为中丞十二年上难其代终不许解职温叟重厚方正好执礼事继母孝皇弟开封尹光义尝送钱五百千遗之温叟不敢却受而封之及卒上曰必得纯厚如温叟者乃可遂命边光范兼判御史台事居半嵗始为中丞
　　初上以亡蜀故相欧阳炯为翰林学士炯性坦平无检束雅善长笛上闻召至便殿奏曲温叟叩殿门求见諌曰禁署之职典司诰命不可作伶人事上曰朕顷闻孟昶君臣溺于声乐炯至宰相尚习此技故为我擒所以召炯欲验之耳温叟谢曰臣愚不识陛下鉴戒之微防自是亦不复召炯矣
　　温叟一日晚归过明徳门西阙前上方与中黄门数人登楼温叟知之令传呼依常而过翌日请对且言人主非时登楼则下必希望恩赏臣所以呼导而过故示众以陛下非时不登楼也上善之
　　减广南租耗米
　　初刘鋹私制大量重敛于民每石凡输一石八斗运使王明上言乃革之每石输耗二升
　　是年右补阙梁周翰上疏请寛民力其畧曰西蜀淮南荆潭桂广之地皆已为王土陛下诚能以三方所得之利减诸道租赋之入则徳泽均而民力寛矣上嘉纳其言初上以周翰有文辞欲用为知制诰周翰知之遽上表谢上不悦其命遂寝
　　八月诏却尊号
　　羣臣请加兴化成功答曰予虽以兴化为心未能力致倘便以成功自大寔所难安表再上讫不允
　　冬十月癸亥朔日有食之
　　十一月唐主煜使弟从善来贡乞去唐号
　　改印文为江南国主乞赐诏呼名从之先是唐以银五万两遗宰相赵普普告于上上令受之普辞让上曰大国之体不可自为削弱当使之弗测及从善入贡常赐外宻赉白金如遗普之数江南君臣闻之皆骇服上欲经理江南遂留从善不遣未几加从善泰宁节度煜闻之大惧始损制度下令称教改中书门下为左右内史府尚书省为司防府御史台为司宪府翰林为脩文馆枢宻院为光政院从善从镒从谦皆降封国公上使从善致书风煜入朝不从但增嵗贡
　　朝廷忌唐南都留守林仁肇威名用计间之唐杀仁肇
　　呉越王俶使子惟濬来贡
　　上尝幸赵普第时呉越方遣使遗普书及海物十瓶上命启之则满贮皆瓜子黄金也普惶恐谢曰臣未发书寔不知上笑曰彼谓国家事皆汝书生耶因命普谢而受之
　　癸未郊
　　初用绣衣卤簿
　　大赦
　　废川班内殿直
　　初上择蜀兵百余辈为川班内殿直廪给与御马直等至是郊礼行赏上以御马直扈从时命增给川班内殿直援例击登闻鼓陈乞上怒曰朕之所与即为恩泽又安有例哉命斩其妄诉者四十余人余悉配诸军遂废其班
　　时内臣有李承进者逮事后唐上问曰庄宗以英武定中原享国不久何也承进曰庄宗好畋猎务姑息每出次近郊禁兵衞卒必控马首希求恩赏即随其所欲给之盖威令不行赏赉无节因以兆乱上抚髀叹曰二十年夹河战争取得天下不能用军法约束此辈纵其无厌之求以兹临御诚为儿戏朕今抚养士卒固不吝惜爵赏茍犯吾法惟有剑耳
　　河决澶州
　　东滙于郓濮壊民田庐上怒官吏不即以闻通判姚恕坐弃市知州杜审肇免官恕初为开封判官谒赵普阍者不即为通恕怒而去普亟使人谢焉恕不反普由是憾之后竟坐法诛投其尸于河人谓恕罪不至此盖普报私怨耳
　　壬申开寳五年
　　江南呉越漳泉奉正朔北汉广运五年
　　春二月制放取士榜
　　初嵗取进士不过十数人知贡举奏合格人姓名而已至是礼部试列进士安守亮等十一人及诸科十七人上召对讲武殿始下制放榜新制也
　　夏四月大水
　　遣使分视民田
　　省岭南郡县
　　五月废媚川都
　　先是刘鋹于海门镇募兵能探珠者三十人号媚川都嵗溺死者甚众鋹所居皆饰以玳瑁珠翠至是诏罢之
　　河大决濮阳
　　未几又决朝城决阳武汴水亦决
　　大霖雨
　　出宫人
　　六月塞河决
　　命曾翰董其役上诏翰曰霖雨不止又闻河决朕信宿以来焚香上祷于天若天灾流行愿在朕躬勿施于民又尝语宰相曰霖雨不止朕日夜焦劳罔知所措得非时政有阙使之然耶赵普谢曰陛下忧勤庶务若雨为灾乃是臣等失职上曰朕久思之恐掖庭幽闭者众昨遣百五十余人归其家
　　禁铺翠
　　皇女承庆公主尝衣铺翠襦入宫上谓主曰汝当以此与我自今不复为此饰主笑曰此所用翠羽几何上曰不然主家服此宫闱戚里必相效京城翠羽价髙小民逐利展转贩易伤生浸广寔汝之由主慙谢主又尝因侍坐与皇后因言曰官家作天子日久岂不能用黄金装肩舆乗以出入上笑曰我以四海之富宫殿悉以金银为餙力亦可办但念我为天下守财耳岂可妄用古称以一人治天下不以天下奉一人茍以自奉养为意使天下之人何仰哉
　　秋八月广南獠贼反遣内臣李神佑督战平之
　　岭南初下所在盗起濵海为乱尹崇琦击之上遣神祐督战未几尽平其党内臣督战始此
　　以李符为京西转运
　　符先知归州转运司制置有不便者符即上言上嘉之至是上以京西诸州钱币不登故任之上书李符到处似朕亲行八字赐之符前后条奏便宜凡百余条其四十八事皆施行着于令
　　九月乙巳朔日有食之
　　李崇矩罢
　　崇矩与赵普厚相交结以其女妻普子承宗上闻之不悦先是宰相以枢宻使候对同止庐中上始令分异之有郑伸者客崇矩门下仅十年崇矩知其无行待之渐薄伸乃诬告崇矩受举人金为私托知举扈蒙引刘审琼为证审琼对上言其诬上怒稍解崇矩遂罢赐伸同进士出身为酸枣县主簿后伸死其母贫饿诣崇矩子继昌乞丐家人竞前诟逐继昌独召见与金时人称其长者
　　更漕运法
　　先是三司言仓储月给只及明年二月请分屯诸军尽率民船以资江淮漕运上大怒切责三司楚昭辅以为不素计度茍有所阙必罪尔以谢众昭辅惶惧诣皇弟光义泣告乞于上前解释稍寛其罪使得尽力光义以问牙将陈从信对曰从信常游楚泗间见粮运停阻之由良以舟人日食必于所厯州县勘给故多留滞若自起发即计日并支必可以责其程限又楚泗间运米入船至京师辇米入仓宜各宿备运卒令即时出纳如此每运可减数十日楚泗至京千里旧定八十日一军一嵗三运今去其淹留之虚日则嵗可增一运矣又闻三司欲籍民船若不许则无以责办若尽取用之则冬中京师薪炭殆絶不若募其船之坚实者令运粮其损败者任民载樵薪则公私俱济又言市中米贵官乃定价斗钱七十商贾以其不获利而不至富家亦复闭籴光义然之具以告上悉从其言由是蔡汴两河漕江淮米十万至京师仓储无乏昭辅亦免责焉
　　汴河及黄河惠民河广济河嵗运粟共止二百五十万石张治因为上言汴水疏凿之由曰惠民金水五丈汴水等四渠派引脉分防于天邑舳舻相接赡足京师以无匮乏
　　大饥冬十一月命防政薛居正等提防诸路水陆转运使事
　　居正兼提防三司淮南湖南岭南吕余庆兼提防三司荆南剑南
　　是嵗严阶级法
　　诏诸禁军将校有带边郡者许以客礼见自余厢都指挥使至员寮各依职次一阶一级全归伏事之仪
　　癸酉开寳六年
　　江南呉越漳泉奉正朔北汉广运六年
　　春正月修河隄
　　二月赈曹州饥
　　运京师米二万石以赈之
　　三月周郑王殂于房州
　　上发哀辍视朝十日命还葬庆陵之侧曰顺陵諡曰恭帝
　　初御殿亲试举人
　　李昉知举取宋准等十一人上以进士武济川三传刘睿材质最陋诎去之济川者昉乡人也上颇不悦防有人诉昉用情取人上乃令籍终塲下第人姓名得三百六十八皆召见择其一百九十五人并准以下乃御讲武殿各赐纸札别试诗赋命殿中侍御史李莹等为考官得进士二十六人五经四人开元礼七人三礼三十八人三传二十六人三史三人学究十八人明法五人皆赐及第又赐钱二十万以张宴防寻昉等皆坐责自兹殿试遂为常式
　　夏四月限度僧法
　　诸州僧不及百人者每嵗许度一人
　　行开寳通礼
　　初御史中丞刘温叟等上开寳通礼二百巻至是翰林学士卢多逊等上开寳通礼仪纂一百巻诏付有司施行改乡贡开元礼为开寳通礼并以新书试问
　　卢多逊使江南
　　及还舣舟宣化口遣白其国主曰朝廷重修天下图经独阙江东诸州愿各求一本于是江南之十九州地理之逺近户口多寡多逊尽得之归言江南可取状上嘉其谋始有意用之
　　是嵗江南主杀其臣潘佑李平佑为内史舍人平为户部侍郎最相亲善佑尝言于国主曰富国之本在厚农桑因请复井田之法深抑兼并有买贫者田皆令归之又依周礼造民籍造牛籍使尽辟旷土以种桑荐平判司农寺以督之符命行下急于星火百姓大扰国主遂诏罢之佑疑执政沮已乃厯诋大臣请诛宰相汤悦等数十人又抗疏斥国主以为不及桀纣孙皓国主大怒使按治之皆自杀佑初与张洎为忘形之交其后俱为中书舍人稍相倾轧佑之死洎颇有力焉洎时为清辉殿学士防预机宻恩宠莫比清辉殿在苑中国主不欲洎逺离左右故授此职洎与临汝郡公徐辽义安郡公徐游别居澄心堂宻札中防多自澄心堂出游从子元楀等出入宣行之中书宻院乃同散地
　　严堂后官选
　　上知堂后官擅权多为奸赃欲更用士人命选令録簿尉充之而有司所选终不及数乃召旧任者四人面加劝励令复故
　　五月以冯炳判御史台
　　上留意听断专事钦恤御史大理官属尤加选择尝召炳谓曰朕每读汉书见张释之于定国治狱天下无寃民此所望于汝也赐金紫以勉之
　　京城左右军巡院典司按鞫旧选牙校任之上哀矜庶狱至是改用士人又改诸州马步院为司冦院以新及第人为司冦防军
　　太宗太平兴国五年改司冦防军为司理防军令选厯任清白能折狱者为之秩满免选赴年寻又诏诸州察其不职者以名闻蔽匿不举者罪之
　　授交趾丁琏静海节度
　　初交趾呉昌文世受南汉爵命为静海节度使安南都防干徳初昌文死其防谋呉处玶与诸将争立摄讙州刺史丁部领与其子琏统兵三万破处玶等自领交州境内以安其民徳之乃推部领为帅号万胜王私署其子琏为节度使部领立三年琏袭父位至是七年矣闻上平定岭南惧而上表求内附诏以琏为静海军节度使安南都防及八年秋封琏父部领交趾王
　　六月御便殿阅试吏
　　召见百司吏七百余人亲加阅试勅归农者四百余人
　　减西川折帛价
　　初蜀民所输两税皆以疋帛折充其后市价愈髙而官所收止依旧例上虑其伤民诏准市价
　　令宰执同议政更知印押班
　　秋七月以辛仲甫为三司户部判官
　　赐钱百万初上问赵普曰儒臣有武干者何人普以知彭州辛仲甫对上因谓普曰五代方镇残虐民受其祸朕今选儒臣才干者百余分治大藩纵皆贪浊亦不及武臣一人也至是用为三司时三司吏三十余辈通嵗课三十余万缗连年械系死者数人终无所偿仲甫奏除之又请百官折俸令给寔直
　　初上以仲甫知彭州谓之曰蜀土始平怙侈之俗未革尔有文武才干是用命尔仲甫既至州兵诱屯戍军谋以长春节宴集日作乱仲甫初未之觉因出近郊见壕中草深恐藏伏奸慝悉命烧薙之其党惧谋泄遂有告者禽百余人悉就戮
　　八月赵普罢
　　领河阳三城节度使同平章事先是有刘伟者虽经摄一任而失其解由伪造印得送铨又干徳中赵孚授西川官称疾不之任雷徳骧之子有邻上章言皆普庇之悉下御史狱鞫寔上始有疑普意诏防知政事吕余庆薛居正陞政事堂与宰相同议政事未几又诏与普更知印押班奏事以分其权至是罢相普独相二十年沈毅果断以天下为己任上倚信之尝欲除其人为某官上不用明日又奏之上怒裂其奏普徐拾奏归补缀以进上悟乃可其奏后果以称职闻又有立功当迁官者上素嫌其为人不与普力请之上曰朕故不与迁官奈何普曰刑赏天下之刑赏陛下安得以私喜怒专之上不听起普随之上入宫普立于宫门良久不去上卒从之普常设大瓦壶于阁中凡表疏意不可者投诸壶焚之其多得谤咎殆由此
　　九月吕余庆罢
　　以疾解职迁尚书左丞余庆上霸府元僚赵普李处耘先进用余庆恬然不以介意及处耘与普得罪余庆悉为明辨时称长者
　　光义封晋王
　　以薛居正沈义伦同平章事
　　冬十二月颁循资格
　　卢多逊等重修自是铨选有伦矣
　　甲戌开寳七年
　　呉越漳泉奉正朔江南只称甲戌北汉广运七年
　　春二月庚辰朔日有食之
　　夏四月遣使按广南民田
　　贾黄中亷直平恕逺人便之使还奏利害数十事皆称防
　　秋九月命曹彬伐江南
　　初上命有司造大第号礼贤宅以待李煜及钱俶先来朝者赐之乃相继遣梁迎李穆使江南谕防令煜入朝煜辞疾不至而缮守备乃命彬及潘美等伐之上谓彬曰南方之事一以委卿切勿暴掠生民务广威信使自归顺不须急击也且以匣劒授彬曰副将而下不用命者斩之诸将皆失色自王全斌平蜀多杀人上每恨之彬性仁厚故专任焉仍命呉越王钱俶出兵夹攻之彬寻克池州俶克常州
　　初江南人樊若水举进士不第上书言事不报乃钓鱼采石江上以绳度江广狭诣阙陈取江南防上令学士召试赐及第遣使往荆南如若水之防造大舰为浮梁以济师
　　冬闰十月江南主煜使弟从镒来贡
　　上留之不遣及江南捷书累至羣臣入贺从镒奉表请罪上嘉其得礼命李穆送从镒归其国手诏之促国主来降且令诸将缓攻以待之
　　初命辅臣专记时政
　　史馆修撰扈蒙上言昔唐太宗每开延英召大臣论事必命起居郎舍人执笔立殿侧以记时政故太宗寔録今最详备后唐明宗亦命端明殿学士及枢宻直学士轮脩日厯送史馆近来每季虽有内庭日厯枢宻院録送史馆然所记者不过对见辞谢而已自今凡有裁制之事优防之言发自宸衷可书简防者并委寄臣及防知政事每月轮知抄録送史馆以撰日厯诏从之命卢多逊专其职
　　十一月契丹请和
　　契丹边臣贻知雄州孙全兴书言状全兴以闻上命全兴荅书许之
　　是嵗占城大食国来贡
　　占城在中国西南与云南真臈为邻其风俗与大食同前世不与中国通周显徳中始遣使朝贡自后遂以为常
　　大食波斯之别种也大厯中有波斯胡纠合亡命渡常曷水刼夺商旅其众渐盛割据波斯之西境自立为王大食其王之氏也
　　乙亥开寳八年
　　是嵗江南平呉越漳泉奉正朔北汉广运八年
　　春正月曹彬围金陵
　　彬遣田钦祚败江南军于溧水斩其綂军张雄等十七人初李景之割江也雄为江南义军首领拒周有功厯袁汀二州刺史至是为綂军使戒诸子曰吾必死于国难尔曹其勉之是役也雄父子八人偕死不同行者亦没于他阵彬遂进围金陵
　　江南朱令赟自湖口以众入援号十万顺流而下将焚采石浮梁王明率所部屯独树口遣其子驰入奏且请增造战船以袭令赟上曰此非救急之防也令赟朝夕至金陵之围解矣乃宻遣使令明于州浦间多立长木若帆樯之状令赟望见疑有伏即稍逗遛时江水浅涸不利行舟令赟独乗大航建大将旌旗至皖口步军都指挥使刘遇急击之令赟纵火拒战防北风甚火反及之其众大溃遂生擒令赟等金陵独恃此援于是孤城愈危蹙矣
　　王师初起江南以京口要害当选良将以守刘澄旧事藩邸国主尤亲任之乃擢为润州留后澄至镇无鬭志呉越兵初至营垒未成左右请出兵攻之澄不从闻金陵围急遂以城降
　　二月亲试举人
　　时王祐权知贡举扈蒙梁周翰雷徳骧并权同知同知贡举始此上引王祐所奏合格举人因语之曰向者登科名级多为势家所取今朕躬亲临试尽革畴昔之于是出诗赋题覆试得王嗣宗等三十一人嗣宗初受秦州司冦防军
　　契丹来聘
　　夏四月卫徳仁迁太乐署令
　　教坊使卫徳仁以老求外官且援同光故事乞领郡上曰用伶人为刺史此庄宗失政岂可效之耶宰相拟上州司马上曰上佐乃士人所处资望甚优亦不可轻授此辈但当于乐部迁转耳
　　六月河决顿丘
　　命塞之
　　彗出栁
　　长四丈晨见东方西南指厯舆鬼距东壁九十一舍八十三日乃灭
　　秋七月辛未朔日有食之
　　初通使契丹
　　九月畋近郊
　　上因逐兔马蹶而坠自是不复猎矣
　　冬十月修西京宫阙
　　始谋西幸也
　　十一月曹彬克金陵李煜降江南平
　　得州十九军三县一百有八户六十五万五千初李从镒至江南谕上防李煜欲降陈乔张洎广陈符命以为金陵之固易守难攻北军旦夕当自退矣煜疑而止李穆既还上复命诸将进兵及润州平外围愈急始遣徐入贡求缓兵大臣言博学有才辨宜有以待之上笑曰苐去非尔所知既而至言煜以小事大如子事父其説累数百言上徐谓曰尔谓父子为两家可乎不能对还寻复入奏言江南无罪辞气益厉上怒按剑谓曰不须多言江南亦有何罪但天下一家卧榻之侧岂容他人鼾睡乎惶恐而退先是彬等列三寨上曰此宜保沟自固南人必以夜来冦命使亟还语彬等并力速成之不然将为所乗赐使者食且诏枢宻使楚昭辅草诏使食毕即行彬等承命自督丁夫掘堑堑成江南人果夜出兵袭北寨彬等纵其至乃徐击之皆殱焉
　　初金陵被围自春徂冬势愈穷蹙上因使者谕彬以勿伤城中人若犹困鬭李煜一门切无加害于是彬终欲降之故每缓攻累遣人告李煜曰某月某日城必破宜早为之所不听一日彬忽称疾不视事诸将来问疾彬曰诸公若共为信誓破城日不妄杀一人则彬之疾愈矣诸将皆许诺遂相焚香约誓彬乃称疾愈翌日城陷彬整军至于宫城李煜奉表纳降与其羣臣迎拜于门彬安慰之申严禁暴之令士大夫皆赖彬保全仓廪府库委转运使按籍检视一无所问及还舟中惟图籍衣衾而已捷书至羣臣入贺上泣谓左右曰宇县分割民受其祸思布声教以抚养之攻城之际必有横罹锋刃者此实可哀也即诏出米十万石赈城中饥民
　　曹彬遣使送李煜至阙有司议献俘之礼如刘鋹上曰煜尝奉正朔非鋹比也乃封煜为违命侯而録用其子弟大臣召见徐责以不早劝煜归朝声色甚厉对曰臣为江南大臣而国灭亡罪固当死不当问其他上曰忠臣也事我如事李氏赐坐抚慰之又责张洎曰汝教李煜不降使至今日因出帛书示之乃王师围城洎所草召江上救兵蜡弹书也洎顿首请死曰书臣之所为然犬吠非其主此其一尔他尚多今得死臣之分也辞色不变上欲杀洎及是竒之谓曰卿大有胆朕不罪卿今事我无替即尔之忠也以为太子率更洎为太子中允质直无矫饰故人子弟及亲族之孤贫者来依必分俸开馆以纳之
　　初洎在江南与陈乔同建不降之防及事急又相要以同死社稷然洎实无死志入见国主乔引咎自杀洎乃曰臣当俱死但今陛下入朝谁与辨明此事所以不死者将有所待也
　　江南将髙彦马承信及弟承俊俱率数百人力战而死勤政殿学士钟倩朝服坐于家兵及门举族死之初江南主以徐元楀刁衎为内殿传诏边书告急元楀等匿之北军屯城南十余里江南主犹不知也初升州既破曹彬命李煜手书告谕统内州县皆以城降江州刺史谢彦宾集众谋纳欵指挥使胡则谓其下曰吾属世受李氏恩安可负之刺史不忠欲背国尔曹能从我乎众皆听命乃与同列宋徳明等攻彦宾彦宾逃檐霤中执而杀之据府第号令驱迫丁壮日夜守御曹翰围之屡遣使招谕则不从城陷翰责之数其拒命之罪对曰犬吠非其主公何怪也翰腰斩之并杀宋徳明
　　初上命右补阙张霁知江州与翰偕来既入城兵掠民家家诉于霁霁按诛翰兵翰以江民拒守又忿其诉发怒屠城死者数万人投尸井坎既满余弃江中先是上闻江州垂破遣使持诏谕翰毋杀戮使者至独树浦值大风不能渡至既屠矣民家财货钜万翰悉取之
　　置渭州保毅军
　　周广顺中防秦州税户充保毅军是嵗发渭州平凉潘原二县民治城濠因置保毅弓箭手分镇城寨能自置马者免役逃死者以亲属代焉盖因广顺之制即所谓义军也咸平五年始置营弁为禁军
　　丙子开寳九年
　　呉越漳泉奉正朔北汉广运九年
　　春二月诏却尊号
　　初请加一统太平以燕晋未平不许
　　以曹彬为枢宻使领忠武节度以山南东道节度潘美领宣徽北院使
　　赏平江南之功也枢宻领节度节度领宣徽自彬美始彬归自江南诣阁门进榜子云奉勅差往江南勾当公事囘时人多其不伐
　　初彬之行上许彬以使相为赏及还语彬曰姑徐之更为我取太原因宻赐钱五十万彬退而叹曰好官亦不过多得钱耳何必使相也
　　凡以检校官兼中书令侍中同平章事者并谓之使相唐制皆署勅五代以来不预政事朝防亲王则分班余官则缀本官班正衙见谢则押班凡定制除受者勅尾存其衔而不署侧注使字
　　呉越王俶来朝
　　命居礼贤宅宠赉甚厚俶辞归国上赐以一黄袱封缄甚固曰途中宜宻视及启之皆羣臣乞留俶奏疏也俶益感惧
　　加作坊使魏丕官
　　加代州刺史仍典作坊时京师有作坊诸州有作坊皆有常课作坊所造兵器每旬一进上必亲阅之列五库以贮焉寻又分作坊为南北别置弓弩院初上即位尝召丕谓曰作坊积弊尔为我修整之即授作坊副使丕在职甚尽力居八年乃迁正使凡有征讨者先期谕防令治兵器无不精办旧床子弩射止七百步丕增造射至千步
　　三月上如西京诣安陵
　　夏四月庚子郊大赦
　　都民垂白者相谓曰我辈少经乱离不图今日复睹太平天子仪衞有泣下者
　　上至自西京
　　上生于洛阳乐其风土意欲留居之起居郎李符上书陈八难晋王亦言非便上曰迁河南未已久当迁长安晋王叩头切谏上曰吾将西迁者无他欲据山河之胜而去冗兵耳因谓左右曰晋王之言固善今姑从之百年天下民力殚矣
　　秋八月命党进等伐北汉
　　以楚昭辅王仁瞻分领宣徽南北院
　　昭辅时为枢宻副使王仁瞻判三司自后宣徽使阙即命枢宻使副兼领院事
　　冬十月癸丑上崩于万嵗殿
　　上年五十在位十七年諡曰英武圣文神徳庙号太祖
　　上仁孝豁达有大度陈桥之变迫于众心自入京师市不易肆惟王彦升专杀韩通虽以佐命不加诛而终身不与旌钺专务抑夺诸侯爱养民力常衣澣濯之衣寝殿青布縁苇帘皇弟光义言服用太朴素上正色曰尔不记居夹马营中时耶自五代以来藩镇强盛每移镇受代皆先命近臣谕防仍发兵备之尚或不奉诏上之受禅也异姓封王及带相印者犹不下数十人上渐削其权专命儒臣分理郡国自是诸侯势轻祸难不作矣晚节好读书尝叹曰尧舜之世四凶之罪止从投窜何近代法网之宻耶然好弋猎开寳中狩于近郊尝逐走兔马蹶而坠因引佩刀刺马杀之既而悔曰吾为天下主而轻事畋游非马之罪也自是不复猎元年有州一百一十一户九十六万末年有州二百九十七户二百五十万
　　晋王性仁孝上雅钟爱之尹京十五年庶务修举上数幸其府恩礼甚厚尝疾病殆不知人上亟往视亲为灼艾王觉痛上亦取艾自灸自辰至酉王汗洽苏息上乃还疾良愈复往视之赐以龙凤氊褥又尝宴宫中王醉不能乗马上起送至殿阶亲掖之间谓近臣曰晋王龙行虎步且生时有异必为太平天子福徳吾不及也至是上不豫壬子夜召晋王属以后事其言左右皆不得闻但遥见烛影下晋王离席若有逊避之状既而上引柱斧戳地大声曰好为之癸丑上崩时夜漏四鼓或云宋皇后使王继恩召皇子徳芳继恩径召晋王后见晋王愕然遽呼曰吾母子之命皆托于官家晋王曰共保富贵莫忧也
　　甲寅皇弟晋王即皇帝位寻改名炅
　　大赦
　　以皇弟廷美为开封尹封齐王皇子徳昭封郡王徳芳节度使
　　徳昭徳芳太祖子也上友爱尤笃不欲其与上诸子异称诏与王石魏氏三公主皆依旧称皇子皇女
　　以薛居正沈义伦为左右仆射卢多逊中书侍郎并同章事曹彬同平章事
　　李汉超郭进加观察使
　　汉超在徐州十七年为政简易吏民信爱尝诣阙请立碑颂徳诏太子率更令徐铉为之文与士卒絶甘分少及其死军中皆流涕
　　进守西山凡二十年少贫贱无赖依钜鹿富人家富人子欲杀之其妇竺氏潜以告进得免及为邢州郡使访竺氏妇时已死家甚困得其女抚养之如己子及长择良配嫁焉在洛州日城四面悉令种栁壕中杂植荷芰蒲苇后益繁茂州人见之有泣下者曰此郭公所种也
　　禁增务课
　　诏务不听商人添额买
　　十一月罢奉户
　　追册尹氏淑徳皇后符氏懿徳皇后
　　令转运以三科察举
　　政绩尤异为上恪居官次职务粗治为中临事弛慢所莅无状为下嵗终以闻
　　以张洎直舍人院
　　直舍人院始此
　　十二月大赦改太平兴国元年
　　置三司副使
　　以贾琰为之三司置副使始此
　　是嵗髙丽王昭死
　　弟伷立
　　九朝编年备要巻二
<史部,编年类,九朝编年备要>
　　钦定四库全书
　　九朝编年备要巻三　　　　宋　陈均　撰
　　太宗皇帝【起丁丑太平兴国二年止乙酉雍熙二年】
　　丁丑太平兴国二年
　　吴越漳泉奉正朔北汉广运十年
　　春正月上以太祖殡不视朝
　　禁居官岀使者行商贾事
　　幸相国寺还御东华门观灯
　　赐礼部贡士累举者出身
　　阅贡士十举至十五举者百二十人并赐出身
　　幸讲武池
　　二月吴越来贡
　　罢南唐铁钱
　　令江南诸州盐先通商处悉禁之
　　三月置威胜军
　　夏四月大食来贡
　　太祖于永昌陵
　　祔庙以孝明皇后王氏配
　　秋七月河决温县
　　寻又决荥泽决顿丘又决白马命塞之
　　诸路大水
　　闰月诸州上闰年图
　　故事三年一令天下贡地图与版籍国初以闰为限所以周知天下山川险易戸口众寡
　　八月陈洪进来朝
　　令支郡得専奏事
　　从知懐州髙保寅及右拾遗李翰之请也始唐及五代节镇皆有支郡太祖平湖南始令潭朗等州直属京大县屯兵亦有直属京者兴元之三泉是也至是天下节镇无复领支郡者矣
　　九月严私铸禁
　　钱以七十七为百私铸小钱者死每千钱必及四斤半以上禁江南私小钱悉令送官给其直　初李氏嵗铸六万贯江南平増冶匠亦不过七万贯及张齐贤为转运使言民间苦铜钱难得因访饶信处州产铜铅锡之所用唐开元钱料嵗铸三十万贯每嵗虽増数倍钱稍麄恶矣真宗大中祥符九年夏江东发运使李溥言饶杭池江四州钱监毎嵗共铸钱一百二十万贯用铜四百五十二万斤采取既多望酌中定额真宗曰尝记咸平中陈恕以江南铜多请官少市未几铜矿渐少迄今常苦不丰如解池盐景徳中所收数倍本州亦欲少种不逾年两旱骤减旧额是知天地所育皆贵济用岂人心可料其増损耶
　　容州初贡珠
　　自废媚川都禁民采珠未几官复自采容州海渚亦产珠仍置官掌之至是始贡珠百觔赐负担者银带衣服
　　大阅
　　上属意戎事毎朝罢即亲阅禁卒藩卫之士益以精强乃命筑讲武台于城西之杨村至是大阅上登台而观初命杨信董其事以信病瘖乃命天武右厢都指挥使鹤瀚更董之士伍绵亘二十里瀚执五色旗以号令毎按旗指挥则千乗万骑周旋如一甲兵之盛近代无比上甚悦遣使以金带赐之曰此朕藩邸所服者也杨信即杨义也避上名改焉　是春改簇御马直曰御龙直铁骑曰日骑控鹤曰天武龙骑曰龙卫虎捷曰神卫日骑后改曰捧日
　　冬十一月丁亥朔日有食之既
　　十二月严私矾禁
　　有司言官嵗鬻矾不充旧贯请严其禁诏私贩化外矾至三斤私煮及盐至十斤者并弃市余论罪有差
　　是嵗渤尼国来贡
　　渤尼前代未尝与中国通其章表非纸类木皮而莹薄色微緑长数尺而濶寸余横轴仅盈掌握以数小囊重复缄之其字细而横读之不可识诏象胥以华言译之皆尊慕本朝之意
　　戊寅太平兴国三年
　　是嵗吴越漳泉纳土北汉广运十一年
　　春正月开襄汉漕渠
　　发唐邓民夫及诸州卒数万人开之直抵京师渠成而水不行
　　二月置崇文院
　　更置三馆赐名崇文院尽迁旧馆之书以实之南廊为集贤书东廊为昭文书西廊四库分经史子集为史馆书六库书籍正副本凡八万巻
　　三月吴越王俶来朝
　　夏四月置诸路转运判官
　　陈洪进献漳泉二州
　　用其幕僚刘昌言之计也得县十四户十五万兵一万八千加洪进平章事子文颢文顼为刺史寻复以文显知泉州文顗知潭州文显之往也议择能臣以闗掌州事遂起复乔维岳为通判维岳始至属防洋草寇十余万来攻城势甚危急监军何承矩欲屠城焚府库而遁维岳抗议坚守福州救兵至围遂解
　　河决获嘉
　　命塞之
　　五月吴越王钱俶献其地
　　得州十三军一县八十六戸五十五万兵十一万五千封俶为淮海王子惟濬惟治将校孙承礼沈承祐并为节度使崔仁冀副使初俶为朝廷所留独与仁冀决防纳土退朝僚属始知之
　　以范旻权两浙诸州事钱氏地狭民众赋敛苛暴旻悉奏蠲之
　　李克叡卒
　　子继筠嗣
　　六月汴决宁陵
　　命塞之
　　严赃吏法
　　去嵗永丰仓吏八人坐受赃为奸伏诛是嵗中书令史李知古坐受赇出人罪杖杀至是又诏赃吏配者遇赦勿叙用　端拱初少府监言配役人郭冕等皆任京朝官防当叙用上曰赃吏不可复齿仕籍止令释之
　　秋九月亲试举人
　　上御讲武殿覆试礼部合格进士加论一首自是常以三题为凖得胡旦以下七十四人诸科七十人并赐及第始赐宴于迎春苑授官如二年之制先是上诏权罢贡举恐有困于塲屋者乃诏诸州去年已得解者除三礼三传学究外并以秋集礼部故事礼部惟春放榜至是秋试非常例也是冬诸州举人并集防将亲征北汉罢之自是毎间一年或二年乃置贡举
　　冬十月孔宜袭封文宣公
　　宜知星子县回献所为文上召见问以孔子世嗣遂命袭封又诏免其家租赋厯代以圣人之后皆不科庸调周显徳中遣使均田遂抑为编戸至是特命免之
　　置内藏库
　　上幸左藏库见金帛山积乃命分左藏北库为内藏库改封桩库为景福内库掌嵗经费之余以待非常之用
　　初太祖置封桩库谓近臣曰石晋茍利于己割幽蓟以赂契丹使一方之民独限外境朕甚悯之欲俟斯库所蓄满三五十万即遣使与契丹约赎幽蓟之地不可则散之募士以图进取防晏驾不果
　　河决灵河
　　命塞之
　　十一月丙申郊奉太祖配大赦
　　国初以来南郊四祭及感生帝皇地祗神州凡七祭并以四祖迭配而太祖亲郊者四并以宣祖配上即位以宣祖太祖更配于是合祭天地始奉太祖升侑焉
　　己夘太平兴国四年
　　是嵗北汉平
　　春正月命潘美伐北汉
　　置签署枢密院事
　　以石熈载为之签署始此
　　新浑仪成
　　张思训所造旧制行度皆人运转新制成于自然尤为精妙
　　二月上亲征北汉
　　三月契丹救北汉郭进败之
　　战于石岭闗之南折御卿克岢岚军岚州尹勲克隆州
　　夏四月上围太原
　　李汉琼帅众先登上躬擐甲胄防犯矢石诸军皆奋怒争乘城不可遏上恐屠其城因令众少退时城几陷或请急攻上曰朕惜并州一城生聚即自草诏赐继元谕以速降终保富贵
　　刘继元降北汉平
　　得州十军一县四十一戸十三万五千兵三万自刘旻僭号厯四主凡二十九年至是平初城中人犹欲固守左仆射致仕马峯以病卧家舁入见北汉主流涕以兴亡喻之遂纳欵继元妻峯女也
　　以刘保勲知太原府废太原旧城为平晋县以榆次县为并州
　　上遣中使召刘继业得之大喜命为防御使继业初为继元扞太原城东南颇杀伤王师及继元降继业犹据城苦战上素知其勇欲生致之谕继元俾招之继元遣所亲信往继业乃北靣再辞大恸释甲来见上喜抚慰之甚厚复姓杨氏名业业初姓杨氏名重贵幼事北汉更赐以姓名上寻命业知代州业在邉契丹畏之毎望业旗即引去邉将多嫉之或潜上谤书斥言其短上皆不问封其书付业
　　诏征契丹六月发镇州
　　扈从六军有不时至者上怒欲置于法马步军都头赵延溥遽进曰陛下巡行邉陲本以契丹为患今敌未殄灭而诛戮将士若图后举谁为陛下戮力者上嘉纳之
　　易州涿州来降
　　东易州即岐沟也
　　上至幽州败契丹于城北
　　秋七月上至自幽州
　　攻城逾旬不下士卒疲顿转输回逺又恐契丹救至遂诏班师
　　李继筠卒
　　弟继捧嗣
　　八月汴决宋城
　　命塞之
　　武功郡王徳昭自杀
　　初徳昭从征幽州军中尝夜惊不知上所在有谋立徳昭者上闻不悦及归以亲征不利乆不行太原之赏徳昭言之上大怒曰待汝自为之赏未晩也徳昭退而自刎上闻惊悔往抱其尸哭曰痴儿何至此邪追封魏王諡曰懿
　　九月河决汲县
　　置皇太子侍读
　　以杨可法为之仍赐五品服寻迁补阙仍侍读
　　除蜀铜钱禁
　　契丹冦镇州赵延进等败之
　　初上以阵图授诸将俾分为八阵至是虏骑坌至延进亟乘髙望之东西亘野不见其尾崔翰等方按图布阵相去百歩延进谓翰等曰今敌骑若此而我师星布其势悬絶若合而击之可以决胜李继隆亦曰兵贵通变安可预料于是分为二阵前后相副大破之捷书闻手诏嘉奨
　　冬十一月市民马
　　先是诏中使赵守伦优给价和市在京及诸州民间私马于是得十七万三千有竒
　　庚辰太平兴国五年春正月修河堤
　　卫潭濮州
　　置天驷监
　　左右各二以左右飞龙使为左右天廏使闲廏使为崇仪使国初但有飞龙二院以左右飞龙使各二人分掌之时诸州监牧多废太祖始置养马二务又兴葺旧马务四以为放牧之地分遣中使诣边州嵗市马自是闲廏之马始备上既平太原遂观兵范阳得汾晋燕蓟之马凡四万二千余匹国马増多乃置监牧之廏马充牣始分置诸牧养
　　置文明殿学士
　　以程羽为之即端明殿学士也序列于枢密副使之下国初虽改殿名而学士领职如故至是并改焉
　　二月定差役法
　　从京西转运程能之请也分民戸为九等上四等充役下四五等免诏令转运使躬亲详定勿复差官
　　闰三月亲试举人
　　得苏易简以下一百余人诸科五百余人并分第甲乙赐宴始有直史馆陪座之制初唐有勅赐及第以表特恩开寳以来御试中第一者皆称之其文有不由科第者或因献文别试以勅赐进士及第或赐御前进士及第又有同进士及进士出身之目其后复赐三史进士及第仍附是年第一等进士之下
　　夏四月授沙州曹延禄节度
　　沙州归义节度曹元忠卒子延禄自称留后遣使入贡诏加节度唐末以张义潮为沙节度旋为吐番所陷元忠之先继有其地太祖朝亦尝来贡
　　五月以贾黄中知制诰
　　黄中知升州府舎有一室封记具存黄中启之得李氏珠寳数十柜皆未着于籍者即表上之上曰非黄中亷恪则亡国之寳污法害人矣赐钱三十万仍有是命
　　上尤重内外制之任毎命一词臣必谘访宰相求才实兼美者先召与语观其器识然后授之尝谓左右曰词臣之选古今所重朕早闻人言朝廷命一知制诰六姻相贺以为一佛出世岂容易哉
　　是夏丁琏卒大校黎桓专政秋七月命孙全兴讨之琏卒弟璿尚幼桓囚丁氏宗族专制国事上乃命全兴等讨之桓寻以璿表来求袭兄位称藩入贡上以全兴等师出逾时察其意止欲缓兵寝而不报已而师乆无功侯仁寳死之全兴等并以逗留伏诛初仁寳之妻赵普之妹也卢多逊与普有隙白上以仁寳知邕州凡九年不得代仁寳恐因循死岭外乃上疏言交州主帅被害国乱可取愿乘驿诣阙面奏其状上大喜令驰驿召之多逊遽言不若授仁寳以飞挽之任令经度其事上乃以仁寳为交州路水陆转运使
　　冬十一月契丹入冦上亲征次大名契丹遁
　　以窦偁为比部郎中
　　初偁与贾琰同为开封局官琰巧佞偁常对上叱之至是上思见偁促召至行在而有是命时方议北征偁因抗疏请还都休养士马徐为后图上悦其言及至自大名以偁为枢密直学士偁仪之弟也
　　十二月畋近郊
　　时禁盗畋有卫士获獐令当死上曰我若杀之后世必谓我重兽而轻人命释之
　　上至自大名
　　上初闻契丹退欲遂追取幽州命宰相问李昉扈防等以事之可否昉等上奏请养骁勇广储积期嵗之间用师未晩上深纳之下诏班师时张齐贤亦上疏略曰圣人举事动在万全百战百胜不若不战而胜若重之慎之戎狄不足吞燕冀不足取自古疆场之难非尽由戎狄亦由边吏扰而致之若縁邉诸军抚御得人但使峻垒深沟蓄力养鋭以逸自处宁我致人李牧所以称良将于赵用此术也所谓择卒不如择将任力不如任人如是则邉鄙宁邉鄙宁则辇运减辇运减则河北之民获休息矣又曰臣又闻家六合者以天下为心岂止争尺寸之事角彊弱之势而已是故圣人先本而后末安内而养外人民本也戎狄末也中夏内也夷狄外也五帝三王未有不先根本者也尧舜之道无他广推恩于天下之民耳推恩者何在乎安而利之民既安利夷狄敛衽而至矣陛下爱民利天下之心真尧舜也臣虑羣臣多以纎微之利尅下之术侵苦穷民以为功能者彼为此效相习已乆伏望精择通儒分路采访两浙江南荆湖两川有伪命日赋敛苛重者改而正之使赋敛课利通济可经乆而行为圣朝定法除去旧天下诸州有不便于民事者委长吏闻奏如敢循常不以闻严加宪典使天下耳目皆知陛下之仁戴陛下之惠则幽燕之归可立而待也
　　辛巳太平兴国六年春三月岐王徳芳薨
　　太祖之次子也
　　夏五月旱
　　大赦
　　六月薛居正薨临其丧
　　秋九月乙未朔日有食之
　　解田锡言职
　　出为河北南路转运副使时卢多逊专政羣臣章表不先禀多逊则有司不敢通锡为左拾遗尝献平戎歌多逊许之始得进御又谏官上章必令閤门吏依常式书状云不敢妄陈利便希望恩荣锡贻书多逊请谏官免书状多逊不悦出之时既取太原范阳未下上怒不赏平晋之功中外莫敢言锡因入辞直进封事言军国要机一朝廷大体四略曰顷嵗平太原逮兹二载未赏军功请因郊祀行之此要机之一也交州蛮海之地得之如获石田愿毋屯兵以费财此大体之一也迩来官废其职给事中不敢封驳遗补不敢贡直言起居郎舍人不得升陛纪言动御史不弹奏左右丞今尚缺员中书舍人虽掌书命未闻访之以事集贤院虽有书籍而无职官秘书省虽有职官而无图籍愿择材而任之各司其局此大体之二也朝廷辟西苑广御地而尚书无本防郎曹无本局九寺三监狭室萧然礼部试士或就武成王庙是岂太平之制望别修省寺用列职官此大体之三也又毎于歧路见囚荷铁枷于法所无去之可矣此大体之四也上嘉其言赐钱五千万或谓锡宜少晦匿以逺谗忌锡曰事君之诚惟恐不竭矧天植其性岂以一赏而夺耶在河朔累章论边事　后知相州上疏略曰陛下忧民太过视事太勤毎日聴朝之后或进陈甲伏或拣阅军人或躬问缧囚或亲校簿书恐于大体有所未究又百司营为多以劄子取进止官员注拟必领引见聴敕皆劳天体安用有司加以条理事宜或伤频并施行诏勅或致稠重此非临下以简之道又辖磨勘一司本属考功今于中书外庑更置是考功之职不修而磨勘之名互出又言御史台本不禁人今为系囚之所大理寺旧来置狱今为检格之司
　　置京朝官差遣院
　　旧制京朝官属吏部国初以来皆出中书至是诏中书舎人郭贽等考校劳绩品量材器以中书所下阙员引对而授之谓之差遣院
　　以赵普为司徒兼侍中
　　普奉朝请日乆卢多逊益毁之谓普初无立上意于是普因奏事言昭宪顾命臣实与闻上发金柜得誓书遂大悟寻复相之
　　石熙载为枢密使
　　以戸部尚书充使用文资正官充枢密使始此
　　冬十一月置皇城司
　　改武徳司为之上尝遣武徳卒潜察逺方事有至汀州者知州王嗣宗执而杖之防送阙下奏曰陛下不委任贤俊而猥信凡辈为耳目上大怒已而迁其官
　　辛亥郊大赦
　　先是有陈再思者上书乞当郊勿赦上竟从赵普言由是赦宥之文遂定自后郊赦不书
　　是嵗髙昌国来贡
　　其国汉车师前王之庭戊巳校尉之地也
　　定安国亦附上谢表上初议讨契丹因诏定安国令张犄角之势其国得诏大喜防女真遣使经其国其王乌明附表来上略曰臣髙丽旧壤渤海遗民常仰覆露之仁毎被渐渍之泽顷嵗契丹恃其强暴入冦境上所宜受天朝之密画率胜兵而助讨复优诏答之定安本马韩之种为契丹所破其酋帅纠合余众于西鄙自号定安国云太祖朝亦尝因女真遣使来贡
　　壬午太平兴国七年春三月癸巳朔日有食之
　　夏四月以窦偁参知政事
　　上谓偁曰汝自揣何以至此偁曰陛下念藩邸之旧臣出于际防上曰非也乃汝靣折贾琰赏卿之直耳
　　贬卢多逊秦王廷美
　　多逊流崖州廷美勒归第自普复相多逊益不自安普屡讽多逊令引退多逊贪权固位不能自决故及先是金明池水心殿成上将往逰或告廷美欲乗此时为乱上不忍暴其事故罢防普亷得多逊与廷美交通事以闻上怒责授多逊兵部尚书下御史逮捕中书守当官赵白秦府孔目官阎密等命翰林学士承防李昉等杂治之并得交通顾望祝诅实状引伏故有是命赵白等六人皆伏诛
　　多逊累世坟墓在河内未败前一夕震雷焚其林木皆尽闻者异之及赴贬所食于道旁逆旅有妪颇能言京邑旧事多逊因与语妪固不知其为多逊也多逊曰妪何自来乃居此妪颦蹙曰我夲中原士大夫家有子任某官卢某作相令枉道为某事吾子不能从其意卢衔之中以危法尽室窜南荒未周嵗骨肉相继沦没惟老身流落山谷今侨寄道旁非无意也彼卢相者妬贤怙势恣行无忌终当南窜幸未死间可见之耳多逊黙然趣驾去至贬所琼州遣才将知崖州事辄求婚于多逊多逊不许遂使辱之将加害卒与为婚
　　沈伦罢
　　上以卢多逊包藏逆节伦与同列不能觉知责授工部尚书伦清介谨厚故车驾毎出多令居守然十年相位但龊龊固守不能有所建明搢绅非之
　　録系囚
　　赵普等以上察见隠微相率称贺
　　上尝谓普曰朕毎读书见古帝王多自尊大深拱严凝谁敢犯顔言事若不降情接纳乃是自蔽聪明或喜赏怒刑岂能归天下之心哉上又问治民之道复有何术普曰陛下恤念生民毎闻利病无不即日施行古圣王爱民之心止于此矣
　　雍熈间有司上窃盗赃至大辟者特诏贷其死上因谓宰相曰朕常重惜人命如此数者往往贷其极刑但时取其甚者以儆众耳不欲小人知寛贷之意虑犯法者多耳
　　五月契丹三道入冦邉将败之
　　窜廷美
　　降涪陵县公安置房州赵普复教知开封府李符上言廷美怨望不悔过乞徙逺郡防他变遂有是命初太祖传位于上昭宪顾命也或曰昭宪及太祖本意盖欲上复传之廷美而廷美复传之徳昭故上即位亟命廷美尹开封徳昭授节度使皆称皇子皆縁昭宪及太祖意也徳昭既不得其死徳芳相继夭絶廷美始不自安寖有邪谋他日上以传国意访之赵普普曰太祖已误陛下岂容再误邪于是普复入相廷美遂得罪廷美所以得罪则普之为也
　　李继捧来朝献四州地其弟继迁叛去
　　六月河决临济
　　寻又决范济口又决武徳
　　置译经院秋七月幸译经院
　　八月罢劔南榷酤
　　冬十月幸金明池阅习战
　　行乾元厯
　　吴昭素所造上亲为之序
　　十二月朔戊午日有食之
　　是嵗眀纪死子隆绪立复号大契丹
　　明纪諡景宗孝成皇帝隆绪号天辅皇帝尊母萧氏为承天太后改明年元为统和隆绪才十二嵗母萧氏专其国政初萧氏与枢密使韩徳让通至是赐姓耶律改名隆运寻拜大丞相封晋王
　　髙丽王伷死
　　弟治立遣李巨源孔维使之治问礼于维维对以君臣父子之道升降等威之序治喜曰今日复见中国夫子矣
　　癸未太平兴国八年春正月曹彬罢
　　以弭徳超为宣徽北院使兼枢密副使
　　彬坐为徳超诬譛未几徳超败上知彬无他待之愈厚临朝累日不怿从容谓赵普等曰朕以听防不眀几败大事夙夜循省内愧于心普对曰陛下知徳超才干而任用之审曹彬无罪而昭雪之有劳者进有罪者诛物无遁情事至立断此所以彰陛下圣明也虽尧舜何以加此上由是释然
　　初徳超之譛彬也觊事成自得枢密使及为副使出怨望语或告之上命讯鞫遂伏罪是夏流徳超于琼州徳超之进因李符李琪之荐也
　　初赵普令李符告廷美怨望又恐符漏言因事逐符贬宁国司马徳超之败上恶符朋党并令徙岭表遂以符知春州嵗余卒卢多逊之流崖州也符白普曰朱崖虽逺在海中而水土颇善春州稍近瘴气甚毒至者必死不若令多逊处之普不答至是乃以处符
　　二月戊子朔日有食之
　　三月分三司各置使
　　上尝语宰臣曰三司官吏奏事朕前纷纷异同此固不为私事但迭执偏见不肯从长商度朕毎以理开谕朕于臣下务在将防才用优劣一一可见随其器能各加任使奏对之际无不假以辞色善恶兼聴未尝峻折之也宋琪曰人之才用罕有兼备陛下聪明覆临长短俱露或又初见天威内懐慑惧若不赐之辞色何由毕其恳诚圣心深鉴事理曲尽物情臣下幸甚
　　端拱初朝议欲置三司判官十二员直史馆罗处约上言三司之制非古也盖唐之中叶后兵冦相仍以赋调筦之所出故自尚书省分三司省董之今则仓部金部安能知帑藏之虚盈司田司川孰知沟渠之逺近有名无实积习生常今宜复旧制若三司之中更分置僚属则愈失其本源矣又言九寺三监多为冗长之司虽设其官不举其职愿陛下建垂乆之规不烦更差使臣别置公署
　　置谘议翊善侍讲官
　　于诸王及皇子府以王遹姚坦邢昺等十人为之坦为益王元杰府翊善雅好直谏王尝作假山所费甚广既成召僚属置酒共观之众皆褒賛其美坦独俯首不视王强使视之坦曰但见血山安得假山王惊问其故对曰坦在田舍时见州县督税上下相急剥里胥临门捕人父子兄弟送县鞭笞血流满身愁苦不聊生此假山皆民租赋所出非血山而何时上亦为假山犹未成有以坦之言告于上者上曰伤民如此何用山为命亟毁之王毎有过失坦未尝不尽言规正宫中自王以下皆不喜左右乃教王称疾不朝上日使医视之逾月不瘳上甚忧之召王乳母入宫问王疾増损状乳母曰王本无疾徒以翊善姚坦检束王起居曽不得自便王不乐故成疾耳上怒曰吾选端士为王僚属者固欲辅佐王为善耳今王不能用规谏而又诈疾欲使朕逐去正人以自便何可得也且王少未知出此必尔辈为之谋尔因命捽至后园杖之数十召坦慰谕之曰卿居王宫为羣小所嫉大为不易卿但能如此无患谗言朕必不聴也寻擢坦为考功郎
　　雍熈间以毕士安为诸王府记室上谓曰诸子生长深宫未知世务必资良辅賛道为益使闻忠孝之道卿等皆谨恪有行各宜勉之
　　亲试举人
　　擢王世则以下百七十余人诸科五百余人赐宴始就琼林苑后遂为例以世则等十八人通判诸州上因谓近臣曰朕亲选多士殆忘饥渴召见临问以观其才拔而用之庶得岩野无遗逸而朝廷多君子耳朕毎见布衣搢绅间有端雅为众所推誉者朕代其父母喜或召拜近臣必为择良日欲其保终吉也朕于士大夫无所负矣　上尝谓宰相曰唐置采访使盖欲察官吏善恶人民疾苦然所命者官髙则权势太重官卑则威令不行又所过州郡承迎不暇岂能审知利害但虚有其名耳曷若慎选羣才各分任使有功有过赏罚分明且国家选才最为切务人君深居九重何由徧识必须采访茍能善者多自然操履无坫若择一好人为益无限古人言得千良马不若得一伯乐得十利剑不若得一欧冶此言殊有理朕孜孜访问正要求得良才以充任使也赵普曰帝王进用良善实助太平之理然于采择要在得所盖君子小人各有党类最不可不谨也上然之
　　夏四月蠲漳泉苛敛
　　上尝览福建版籍谓宰相曰陈洪进止以漳泉二州赡数万众无名科敛民所不堪比朝廷悉已蠲削民皆感恩朕亦不觉自喜　又尝谓赵普曰前代乱多治少皆系帝王所为朕抚御万方固不能家至戸晓但持其纲领行其正道以齐一之乡者偏霸掊克凡数百种朕悉令除去矣俟五七年当尽减民租赋卿记朕此言非虚发也普曰陛下爱民之意发于天性惟始终力行之天下幸甚　又尝谓宰相宋琪等曰近代以来政理隳紊无如晋汉外则侯伯不法恣其掊敛内则权幸用事货赂公行百姓未纳王租先遭率敛嗷嗷何所告诉朕毎念及百姓寒耕热耘营求衣食国家若非赡食军旅两税亦不忍催督而况非理诛剥乎琪等对曰陛下恤民求理取鉴晋汉天下幸甚
　　班外官戒谕辞
　　上尝作戒谕辞二付阁门一以戒京朝官受任于外者一以戒幕职州县官至是令阁门于朝辞日宣防戒勅仍书其辞于治所屋壁遵以为戒
　　五月河决滑州
　　灌澶濮曹济等州流至徐州入淮发卒数万民夫十余万治之
　　作太乙宫
　　初方士言五福太乙天之贵神也行度所至之国民受其福以数推之当在吴越分故令苏州筑宫以祠之至是成又诏作宫于苏村
　　黎桓来贡
　　桓废丁璿自称交州留后始遣使入贡上赐诏书因而抚之令遣丁璿母子入朝桓不聴命
　　六月谷洛伊瀍溢
　　溺死者以万计
　　秋七月诸路大水
　　八月令中书密院修时政记
　　先是诏卢多逊录时政记未成书直史馆胡旦言唐以来中书枢密院置时政记周显徳中李谷又奏枢密院置内庭日厯自后阙废请修举之乃诏自今军国政要并委参知政事李昉撰录枢密院令副使一人纂集毎季送史馆昉因请先奏御时政记奏御始此
　　九月置江淮水陆发运使
　　置于京师
　　寛两税限禁严刑催科
　　上谓宰相曰朕视万民如赤子念其耕稼之勤春秋赋租军国用度所出恨未能去之比令两税三限外特加一月而官吏自求课最恣行捶挞督令办集此一事尤伤和气乃下诏申儆之且令长吏皆察所属有严刑催科者论其罪又令自今遣使检覈灾旱必立限以遣之防稽缓也
　　冬十月置都进奏院
　　罢诸州知后官
　　赵普罢
　　出领武胜节度宴饯普于长春殿上赐普诗明日谓近臣曰赵普于国家有大勲劳朕布素时与之逰从齿发衰矣不欲烦以机务择善地令之卧治因诗道意普感激且泣朕亦为之堕泪宴之日枢密使王显等侍侧数视上怪而问之显等曰陛下所衣袴文缕俱侧上笑曰朕未尝御新衣盖澣濯频所致耳上因言此虽逼下已甚盖念机杼之劳苦欲示敦朴为天下先也
　　十一月以宋琪李昉同平章事
　　上谓曰世之治乱在赏罚当否当其功罪无不治或以为饰喜怒之具即无不乱卿等戒之琪曰赏罚二柄乃御世之衔勒若马无衔勒何以控御治天下者茍赏罚至公未有不致太平也　昉初与卢多逊善待之不疑多逊屡谮昉人或告昉昉曰卢与我厚不当尔于是上语及多逊事昉颇为解释上因言多逊居常毁卿不直一钱昉始悟上由此益重之
　　诏宰相班亲王上
　　琪等固辞上曰宰相之任实总百揆与羣官礼絶藩邸之设止奉朝请而已元佐等尚幼欲其知谦损之道卿勿多辞也
　　以李穆吕防正李至防知政事
　　张齐贤王沔同签署枢密院初穆知开封府时剖决精敏奸猾无所假贷由是豪右屏迹权贵不敢干以私上益知其才始有意大用　至是穆等入对上谓之曰朕为官择人惟恐不当今两制之臣十余皆文学通用操履方洁卿居京府尤号严肃故加奨擢也因思闾里间毎旦焚香祝天子万嵗次则大臣眉寿朕与卿等安得不日思善事以副亿兆之祷耶穆等谢上又曰朕览前书备见厯代治乱大抵君臣之际先要情通朕励精求治卿等为朕股肱耳目设有阙政宜悉心言之断在必行朕毎行一事偶有未当乆之寻绎惟自咎责耳固不以尊居自恃使人不敢言也　防正入朝堂有朝士指之曰此子亦参知政事邪防正佯为不闻同列欲诘其姓名防正遽止之曰若一知其姓名则终身不能忘固不如毋知也后有张绅者知蔡州以赃败或为上言防正与绅有隙上即复绅官防正终不辨后得其实上复黜绅因谓防正曰张绅果有赃防正亦不辨
　　置侍读官
　　上聴政之暇日阅经史患顾问阙人是嵗始用著作佐郎吕文仲为侍读寻又为翰林侍读常御经史命文仲读之文仲与侍书王着更宿而书学葛湍亦直禁中毎暇日多乃问文仲以经书着以笔法湍以字学　当时史馆修太平总类成日进读三巻宋琪等曰穷嵗晷短恐疲圣躬上曰朕性喜读书开巻有益不为劳也寻改总类名曰御览　上尝谓近臣曰朕每读老子至佳兵者不祥之器圣人不得已而用之未尝不三复以为规戒王者虽以武功克定终须用文徳致治朕毎退朝不废观书者意欲酌前世成败而行之也　上尝禁中读书自巳至申始罢有苍鹤飞止殿防吻逮掩巻而去上怪之以语近臣对曰此陛下好学之感也昔有鹳雀衔三鳣鱼坠杨震讲堂下抑亦类此
　　李继迁寇宥州击败之
　　甲申雍熙元年春正月求遗书
　　廷美卒
　　廷美至房州忧悸成疾卒上闻之呜咽流涕赠涪王諡曰悼廷美母陈国夫人耿氏上之乳母也
　　李穆薨临其丧
　　穆性至孝操履纯正遭母丧诏强起之寻以毁卒上临哭谓近臣穆国之良臣朕方倚用遽沦没非斯人之不幸乃朕之不幸也
　　二月朔阅将校
　　按名籍防考劳绩而升黜之逾月而毕自后率循其制上谓近臣曰朕选择将校先取其循谨能御下者又曰兵虽众茍不选择与无兵同旧制诸军辞见或行问骁勇出众者令将校互相保任魏能戍逺不为众所保上曰此人材勇朕可自保之由是稍加进用
　　三月滑州决河塞
　　先是塞房材口决河用丁夫凡十余万自秋逾冬断塞而复决上不欲重烦民力乃命发卒五万人塞之及讫功上作平河歌蠲水所及民田租
　　夏四月羣臣请封禅
　　诏许后以火灾故罢之
　　五月除江南盐禁
　　寻复之
　　乾元文眀二殿灾
　　初以京官充堂后官
　　是冬初以堂后官充职事官仍诏除入谢外不赴朝防见宰相礼同胥吏　端拱初又令选选人授京
　　官【阙】　　　　充堂后官
　　六月求直言
　　火灾故知睦州田锡上疏略曰给事中不得其人左右补遗不举其职致陛下有朝令夕改舍近谋逺之事又言时乆升平天下混一故左取右奉致陛下以功业自多然临御九年四方虽宁而刑罚未甚措水旱未甚调陛下谓之太平谁敢不谓之太平陛下谓之至理谁敢不谓之至理又言宰相不得用人而委员郎差遣近臣不専受责而求令録封章又言聴用太广则条制必繁条制既繁则依从者少自今凡有奏陈幸令大臣议而行之毋使垂之空言示之寡信人言宰相若贤当信而用之宰相非贤当择而任之何以置之为具臣而疑之若众人也
　　遣使诸路察狱
　　御史季杞等八人
　　诏州县官言事
　　初转运使及知州通判皆并尚书言事至是复降是诏俾附传置以闻时有草泽上书言时政者引对其词狂悖上慰谕之越明年冬有龙溪主簿王济附驿奏事时福建输鹤翎为箭羽鹤非常有物官督责尤急一翎直至数百缗民甚苦之济以便宜谕民取鹅翎代输驿奏其事因诏旁郡悉知之
　　严虑囚限
　　令诸州十日一虑囚
　　秋七月命谏官领登闻检院
　　改匦院为之仍令谏院依旧差谏官一员主判
　　九月夏州袭败李继迁
　　初李继捧入朝其弟继迁留银州诏发继捧继迁赴阙继迁时年十七勇悍有智谋不乐内徙与其党奔入番族地斤泽距夏州东北三百里出其祖彛六像以示戎人戎人皆拜泣稍稍归附诏书招谕继迁不出至是知夏州尹宪选精骑夜掩袭之斩首五百级烧四百余帐获继迁母妻独继迁以身免
　　冬十月召隐士陈抟
　　上之初即位尝召之至是复至上益加礼重遣使送至中书宋琪等问曰先生得黙修养之道可以授人乎曰抟遁迹山野无用于世链养之事皆所不知无可传授然正使白日升天何益于治圣上龙顔异秀有天曰之表洞达古今治乱之防真有道仁圣之主正是君臣合徳以治天下之时勤行修链无以加此琪等表上其言上览之甚喜赐号希夷先生寻请还华山　上尝谓宰相曰朕每日所为有常度辰巳间视事罢即看书夜深乃寝五鼓而起盛暑永昼未尝卧至于饮食亦不过盖行之已乆甚见得力凡人饮食饱无不昏浊倘四支无所运用更复就寝血脉凝滞诸疾自生卿等亦宜留于摄养也
　　岚州献一角兽
　　徐铉等以为祥麟上曰珍禽竒兽奚益于事方内乂宁风俗淳厚此乃为上瑞耳
　　十一月丁夘郊奉宣祖配改元
　　初太祖追尊四庙亲郊以宣祖配上即位从礼官议故三年六年再郊并以太祖配及将封禅扈防定礼奏言经曰严父莫大于配天请以宣祖配天太祖配上帝至是遂用防议识者非之自张昭窦仪卒朝廷谘访故兴革立仪法皆防専焉　上尝语宰相以今嵗大稔人民亦无疾疫当与卿力行好事以答天意
　　十二月罢广南诸州采珠场
　　自是惟商船贩市　淳化中罢端州贡砚
　　立徳妃李氏为皇后
　　故淄州刺史处耘之女也
　　是嵗令外庭勿与内藏
　　诏是今内藏库月帐于内东门进外庭不得与其事上谓左右曰此盖虑司计之臣不能莭约异时用度有阙复当赋率于民尔朕终不以此自侈嗜好也
　　乙酉雍熈二年春二月禁増置寺观
　　三月亲试举人初唱名赐第
　　得梁灏以下一百七十余人诸科一百余人并唱名赐及第李昉吕防正之子皆入等上曰此并势家不宜与孤寒竞进并罢之左右言尚有遗才复试又得洪湛等七十余人诸科三百余人并赐及第
　　夏四月遣使赈江南饥
　　御史安国祥等十人
　　夏州败李继迁
　　继迁春间诈降诱杀都延检曹光实至是夏州败其党锡里族
　　宴近臣
　　宴于后苑宰相以下三馆皆与赏花钓鱼曲宴始此
　　秋七月诏按视仓粟
　　转运及长吏计支用外出粜或借贷与民及转输京师不省视而致损败者虽去官论如律
　　八月遣使按察荆浙等路
　　李承积等六人
　　九月废皇子楚王元佐为庶人
　　初廷美得罪元佐独申救之上不聴廷美死元佐遂感心疾屡为残忍不法至是坐纵火废
　　冬十月录系囚
　　上决事至日旰因谓宰相曰中外臣僚若皆留心政务天下安有不治者古人宰一邑守一郡使飞蝗避境猛虎渡江况人君能惠养黎庶申理寃滞岂不感召和气乎朕毎自勤不怠此志必无改易或云百司细故帝王不当亲决朕意则异乎是
　　十二月庚子朔日有食之
　　宋琪罢
　　坐与枢密使柴禹锡交通上不欲暴其状以琪素好诙谐无大臣体禹锡不能输诚奉公并罢之琪守本官上诏李昉等曰朕于大臣岂欲容易进退琪为宰相乃请居卢多逊旧第不避恶名与钟离意何相逺耶又曰中书枢密朝廷政令所出治乱根本系焉且天下广大卿等与朕共理当各竭公忠以副任用


　　九朝编年备要巻三
<史部,编年类,九朝编年备要>
　　钦定四库全书
　　九朝编年备要巻四　　　　宋　陈均　撰
　　太宗皇帝【起丙戌雍熈三年止癸巳淳化四年】
　　丙戌雍熈三年春正月命曹彬等分道伐契丹
　　彬克涿州田重进降飞狐灵邱二县及蔚州潘美降寰朔应三州克云州　寻命迁四州民于许汝间
　　夏五月诏班师
　　先是知雄州贺令图等上言契丹主年防国事决于其母请乘衅取幽蓟上始命彬等北伐时李惟清张鉴李至等并切谏皆不聴彬等之行也上谕以潘美之师但先趣云应卿以十万之众声言取幽州持重缓行毋贪小利彼闻大兵至必悉众救范阳不暇援山后矣彬至涿州留十余日食尽退师雄州以援供馈上闻之大骇曰岂有敌人在前而却军以援粟乎亟遣使止之彬所部闻美及重进屡捷耻不能有所攻取乃再趍涿州复以粮食不继退师至岐沟闗契丹追及之我师大败　彬等未还赵普上疏切谏曰陛下出师将以取复幽蓟今战鬬不息民疲师老臣以为克复未可期也上优诏荅之　上以诸将违诏失律作自勉诗赐近臣初议兴兵上独与枢密院计议一日至六召中书不预闻及败召枢密使王显　副使张齐贤王沔谓曰卿等共视朕自今复作如此事否上既推诚悔过显等咸愧惧若无所容宰相李昉等相率上疏言汉髙祖文帝和亲事请密谕诸微露事机庶几可弭邉尘
　　六月戊戌朔日有食之
　　选沧霸等州守臣
　　张永徳知沧州宋渥知霸州刘廷让知雄州赵廷溥知贝州廷让等皆宿乆罢节镇上欲令击敌自效故与廷溥并命　初上选杨延庆等分知诸州因谓宰相曰刺史之任最为亲民苟非其人则民受其祻者昔秦彭守颍川崇尚儒雅教化大行境内乃有鳯凰麒麟嘉禾甘露之瑞足为善政也
　　秋七月以李继隆为马军都虞候
　　初米信等军败独继隆所部成列而还即命继隆知定州及诏分屯诸军继隆令书吏尽録其诏旬日有败卒集城下不知所向继隆按诏给券俾各持诣所部上嘉其有谋故命之
　　田重进马步军都虞候
　　自张令铎罢凡二十五年不除人幽州之役惟重进之师不败故特命之上之为晋王也甞以酒炙馈重进重进拒不受使者曰晋王之赐何可拒重进曰我知陛下何晋王也卒不受上由是愈重之始终委遇焉
　　遣使赈劔州饥
　　八月契丹陷寰州
　　契丹复据云应朔等州初迁四州之民属潘美杨业以所部护送之敌兵邀击之业力战自日中至暮手刃数百人马重伤不能进遂为敌所擒业太息曰上遇我甚厚何面目求活于敌中乃不食三日而死业不知书忠烈武勇有智谋练习攻战与士卒同甘苦故士卒乐为之用其败也麾下尚有百余人业慰遣之皆感泣不肯去遂俱死无生还者上闻业死甚悼之诏削美三任赐业官锡其家粟帛録其子五人
　　冬十月授黎桓静海节度
　　命李若拙李觉赍诏往使桓拜诏尽恭燕享日以竒货异物列于前若拙一不留眄又却其私觌
　　十二月契丹冦瀛州
　　刘廷让御之战于君子馆全军败没廷让仅以身免贺令图为契丹所绐防而去令图贪功生事轻而无谋初与其父懐浦首谋北伐一嵗中父子皆败天下笑之
　　冦代州守臣张齐贤败之
　　兵薄城下神卫都校马正率所部御之众寡不敌副部署卢汉赟畏懦保壁自守齐贤选厢军二千出御之左右誓众感慨一以当百敌少却先是齐贤约潘美以并师来防间使为敌所得既而美使至谓有防令毋出师齐贤乃闭其使室中夜遣兵由城西南持帜燃炬敌见谓并师至骇而北走齐贤先伏兵掩击大败之齐贤悉归功于汉赟汉赟以捷音闻上优诏褒荅后知汉赟未尝接战罢之
　　丁亥雍熈四年春正月遣使按察川广江浙等路韩援等八人
　　契丹入冦
　　陷深忻徳易等州
　　诏寛恤邉郡
　　释溃卒之罪赡战没之家録用劳绩及死事者子孙蠲河北逋租经戎冦蹂践防给赐有差自曹彬及刘廷让等相继败覆縁邉疮痍之卒不满万人河朔震恐无复鬬志敌长驱深入掳掠士民魏博以北咸被其祻上深哀痛焉故下是诏
　　増筑河北城垒
　　时陈恕知大名府器用多取于民不时集恕怒命禽府中大豪一人将斩之叩头流血请限翌日辨其事过朞甘死不数日而功就
　　夏四月募河北义军
　　上将大讨契丹令河南北诸州募丁壮为义军京东转运李惟清三疏争之李昉等相率上言河南百姓世习农业罔知战鬬或虑人情摇动相聚为盗陈王元僖亦言愿且于河北诸州防集上纳之
　　诏陈御戎防
　　侍御史赵孚上言大略谓宜内修战备外许欢盟上嘉其言
　　并水陆发运为一司
　　五月许文臣换武
　　殿中侍御史栁开上言愿効死北邉上亦欲并用文武戡定冦乱于是开与郑宣等并换授焉
　　遣使诸路市马
　　越明年冬国子博士李觉上疏论马政略曰市马之费嵗益而廏牧之数不加者盖失其生息之理也且戎人畜牧转徙旋逐水草腾驹防牝顺其物性由是浸以蕃滋也暨乎市易之马至于中国则絷之维之饲以枯槁离析牝牡制其生性黄虺隤因而减耗宜然矣又不同中国之马服习成性食枯刍处华廏率以为常故多生息日无耗失今军伍中牝马甚多而孳息之数尤鲜者何也皆云官给秣饲之费不充又马多产则羸弱驹能食则侵其刍粟马母愈瘠飬马之卒有罪无利是以驹子生乃令齅灰而死其后官司知有此蠧于是议及养驹之卒量给赏缗其如所赐无几而尚习前今窃揣量国家所市戎马直之少者匹不下二十千往来资给赐予复在数外是贵市于外夷而贱弃于中国非理之得也国家纵未能别择牝马以分畜牧宜且减市马之半直赐畜驹之将卒増其月给俟其后纳马即止是货不出中国而马有滋也大率牝马二万而驹牧其半亦可嵗得万匹况复驹又生驹十数年间马必増倍后赵守伦复建议行之牧马颇蕃息矣
　　赐诸将阵图
　　名曰平戎万全阵图召潘美田重进崔翰等亲授之幷书将有五材十过之説以赐焉
　　秋七月置三班院
　　初供奉官殿直殿前承防悉宣徽院至是以其众多别置三班院领之
　　十二月诏以取士之职归有司
　　先是上阅试举人累日方毕宰相屡请以春官之职归于有司如唐故事乃诏嵗命春官知举
　　戊子端拱元年春正月亲耕籍田
　　上作东郊籍田诗赐近臣因曰国之上瑞惟丰年耳自累嵗登稔人无疾疫求治虽切而徳化未洽天贶至是能无惧乎
　　大赦
　　二月置司谏正言
　　改左右补阙拾遗为之上以时多循黙失建官本意故更以新名欲使举职也
　　禁献珍禽异兽
　　李昉罢
　　为右仆射先是有翟马周击登闻皷讼昉不忧邉思职但饮酒赋诗并置女乐等事于是上召贾黄中草制令切责之黄中言仆射师长百寮旧宰相之任今自工部尚书拜乃殊迁非斥责义若以文昌务简均逸为辞庶几得体上然之
　　以赵普为太保兼侍中吕防正平章事
　　普旧徳元老防正晩出骤进与普同位普甚推许之
　　皇子元僖封许王
　　上手诏戒元僖等大略谓帝子亲王先须克己励精聴卑纳谏毎着一衣则悯蚕妇毎餐一食则念耕夫至于聴防之间勿先恣其喜怒元僖尹开封御史中丞因事劾奏之元僖诉于上乞赐寛宥上曰此朝廷仪制孰敢违之朕若有过臣下尚加纠擿论罚如式驸马都尉王承衍石保吉等自镇藩入朝御史召
　　诣台参承衍等诉之上曰风宪之职朝纲在焉汝当亟往
　　诏诸路赈饥
　　申警官吏
　　上励精求理欲闻谠论患羣下莫肯自尽下诏申警之俾悉当上言振职其后上封事颇众有诏阁门非涉侥望乃许受之
　　三月求直言
　　侯莫陈利用伏诛
　　利用成都人初以左道得幸官至团练使大为奸利赵普发其事请诛之上欲贷其死普固以请且曰陛下不诛是乱天下法法可惜此何足惜哉上竟为诛之
　　夏四月复北邉互市
　　仍禁戍卒侵略累歳征行民力雕耗上颇有厌兵之意矣
　　防以郭守文为镇州都部署上面命之曰朝廷以镇定髙阳控扼往来咽喉敌若敢逾镇定汝但勿与战守文得俸禄皆市牛酒以犒军士卒之日家无余财武夫悍卒皆为流涕先是将臣以重兵戍邉者多生事致冦以守文沈静有谋略命镇常山及卒上择可继守文者黙然良乆曰刘廷翰其人也
　　罢水陆发运
　　以其事分排岸司
　　五月置秘阁
　　于崇文院分三馆书以实之淳化初诏与三馆并列从李至之请也先是求古书竒画墨迹悉集秘阁图籍之盛近世所未有也
　　三年李至请赐新额上飞白书二大字作賛及诗赐之
　　淳化二年至为秘书监进新校御书三百八十巻上因从容谓之曰人之嗜好不可不戒不必远取前古只如近世符彦卿累任节镇以射猎驰逐为乐于是近习窥测其意争献鹰犬彦卿多假借之其下因恣横扰故知人君当淡然无欲勿使嗜好形见于外则奸佞无自入焉朕平常他无所爱但喜读书多见古今成败善者从之不善者改之如斯而已矣
　　赐李继捧姓名授定难节度命招讨李继迁
　　赐姓赵名保忠命管夏银绥宥静五州初朝廷数谕继迁不肯降益侵盗邉境用赵普之议复继捧夏台故地令图之
　　闰月亲试下第举人
　　先是礼部侍郎宋白知贡举放进士程宿以下二十八人诸科百人榜既出谤议蜂起或击登闻鼔求别试上意其遗才召下第人覆试得进士马国祥以下及诸科凡七百人令枢密院用白纸为牒赐之以试中为目令权知诸县簿尉上既亲擢国祥等犹恐遗才又命王世则等召下第进士及诸科人试得合格数百人上覆试诗赋又擢进士叶齐以下及诸科凡百余人并赐及第
　　秋七月除蜀盐禁
　　八月幸国子监
　　命博士李觉讲周易之泰卦上大悦赐帛百疋
　　冬十月置四厢都指挥使
　　以范廷召孔守正为之马步军龙卫神卫四厢殿前捧日天武四厢
　　放五方鹰犬禁来献
　　以樊知古为河北两路都转运
　　都转运始此知古即若水也上赐今名
　　十一月李继隆败契丹于唐河
　　敌骑大至唐河北将入冦诸将欲以诏书从事坚壁勿战监军袁继忠独请死于敌中黄门五人犹执诏书止之定州都部署李继隆曰阃外之事将帅得专焉乃与继忠出兵拒战敌骑大溃捷音闻上降玺书褒奨赐予甚厚
　　十二月寛縁坐法
　　灵州河外寨主李琼以城降贼有司将坐其家属上曰穷邉孤垒又无援兵縁坐之法朕甚不忍行也
　　己丑端拱二年春正月诏陈备邉防
　　户部郎中张洎奏言国家自飞狐以东重闗复岭为契丹所有燕蓟以南平壤千里蕃汉共之失地利矣河朔郡县列壁相望然敌骑南驰众寡不敌咸婴城自固莫敢出战此分兵力之过也今既未能克复幽蓟宜悉聚河朔之兵建三镇鼎据而守焉又言涿州之战元戎将校各不相管辖以谦谨自任未尝赏一効用戮一叛命宜反其道又言稍举通和之防俟兵食有余然后大举幽蓟未复终不得髙卧
　　右拾遗直史馆王禹偁上言兵埶患在不合将臣患在无权请于远邉建三军军十万人使互相救援又言北戎妇人任政荒淫不法请捐厚利啗其酋长以离其心又言国家西有赵保忠折御卿宜勅此二帅以麟府银夏绥五州张犄角之势内则可倂省官吏二三千员减俸数十万以供邉用寛民赋又言举进士者或不数年致位显达一言可采宠锡动逾十万宜稍艰难选举抑儒臣而激武士又言曹彬北伐及招置义军等事大臣皆不预知望自今听朝之暇频召大臣共议邉事毋使小臣间厠又言今郡县虽多除河北备邉之外惟东至登莱西尽秦鳯南抵淮泗而已此数十州中土之根本不可不惜也望少度僧尼少崇寺观劝风俗务田农上览其奏深加赏叹赵普尤器之
　　知制诰田锡上言用间谍及委任宰相大略与禹偁奏同又言将帅非材即无威名宜精加选用既得其人不必降以阵图不须授之方略自然成功
　　吏部尚书宋琪本燕人知敌中形势亦上疏言备邉之计且曰兵防器圣人不得已而用之若选使通和弭战息民此亦防之得也疏入颇采之
　　右仆射李昉亦引汉唐故事深以屈已修好为言时论称之
　　二月以陈恕等为河北等路营田使
　　议者请为方田以限戎马恕入辞曰今之戎士皆以募致又使之服田恐其生变通判镇州裴荘度支使李惟清皆言其不便其议遂寝
　　下诏罪已寛恤邉郡
　　大略如雍熈四年之诏
　　三月亲试举人
　　得陈尧叟以下一百八十余人诸科四百余人赐宴始令三馆文臣并防赐尧叟等箴一首勉以修身谨行稽古效官之意时有中书吏人及第上令夺所授勅牒乃诏禁吏人应举
　　夏旱
　　自三月至五月録系囚遣使分路决狱是夕雨
　　秋七月以冦凖为枢密直学士
　　凖时为左正言直史馆承诏极言北边利害上器之谓宰相曰朕欲擢用凖当授何官宰相以开封府推官对上曰此官岂所以符凖者邪宰相又拟是官上沈思良乆曰且使为是官可也凖尝知巴东成安二县其治一以恩信毎期防赋役未尝出符移惟具乡里姓名掲县门而百姓争赴无稽违者
　　彗出东井
　　凡三十日上避殿减膳初上以区宇乂宁嵗时丰稔欲告谢宗庙以彗星见而止赵普奏言司天妄以妖星为合灭契丹俱是谄谀所宜审聼
　　契丹冦威虏军击败之
　　尹继伦李继隆败之于唐徐河间杀其相皮室其大将裕悦被伤遁走俘获甚众自是不敢大入冦以继伦面黒相戒曰当避黒大王
　　张洎言威虏军可废又言凡边境军垒其甲卒不满三万人者皆可废以縁边大镇诏废威虏防复之
　　八月大赦
　　是夕彗没
　　开寳寺塔成
　　所费亿万前后逾八年乃成田锡尝奏疏其言甚切有曰众以为金碧荧煌臣以为涂膏衅血上亦不怒
　　九月镇星荧惑入南斗
　　冬十月赵保忠加同平章事
　　旱
　　上减膳赐宰臣诏深自责已赵普时在告吕防正等入谢乞依汉制防免上慰勉之
　　王禹偁上言乞自乘舆服御以下百官俸料悉第减之且言臣于朝行中最贫愿首减以赎耗蠧之咎田锡上言此实隂阳失和燮调倒置上侵下之职而烛理未尽下知上之失而切谏未能奏上上及宰臣皆不悦出锡知陈州
　　令枢密録圣语
　　中书门下言所録时政縁御前殿枢密使以下先上宰臣未上所有宣谕圣语乞差枢密副使二人逐旋抄録送中书同修为一书而授史官自后副使或知院二人同掌之
　　十二月省尊号
　　上曰皇帝兼称已为不可朕欲称王但嫌与诸子同耳羣臣又上法天崇道文武皇帝诏去文武二字余许之
　　是嵗罢沿邉互市
　　庚寅淳化元年春正月赵普罢
　　普卧病上屡幸其第省问普疾笃三上表致政上不得已以普为西京留守兼中书令普既罢吕防正以寛简居相位辛仲甫从容其间政事多决于王沔沔聪察敏辨有适时材用然性苛刻不以至诚待人进退非允人多怨之
　　蓬州司法郑偘伏诛
　　坐受赇故入死罪杖杀知州通判并免官削任仍诏戒天下初囚三人被诬为刼盗偘案致死罪狱已具録事防军邵察其枉不署牍白知州杨全乞别鞫之全性悍不聴引囚抵法囚号呼不伏乃别系狱既而捕获正盗因得释逮系偘等诏狱坐其罪代还上召劳之曰汝能活吾平民深可嘉也遂迁秩赐金以旌之
　　赐江浙等路诸州书
　　荆湖福建广南并赐印本九经令长吏与众官共阅之
　　二月赈登州饥
　　登州二县饥诏赈之仍坐长吏蔽匿之罪
　　夏四月夏州败李继迁
　　防又败之于安庆泽于王庭镇
　　五月置详覆推勘官
　　刑部详覆官六贠御史推勘官二十员若诸州有大狱则乗传就鞫辞日上必亲谕曰无滋蔓无留滞还必召见问以所推事状满三嵗考殿最而斥陟之
　　铸淳化元寳钱
　　国初钱文曰宋元通寳后曰太平通寳至是改铸上亲书其文作真草行三体自后毎改元必铸以年号元寳为文
　　秋八月毁左藏金银器
　　上性节俭退食常着华阳巾布褐防縧内服惟絁绢咸屡经澣濯乗舆给用无所増益
　　冬十二月立覆奏法
　　从谢泌之请也时羣臣奉事者既可其奏皆得专达于有司颇容巧妄泌请自今凡政事送中书机事送枢宻院财货送三司覆奏而后行遂着为定制中外所上书疏亦如之
　　辛夘淳化二年春正月置内殿崇班等职
　　左右侍禁三班奉职借职
　　二月知晋州祖吉伏诛
　　坐赃杖杀
　　王化基治祖吉狱询其土豪王姓者云吾小民见州将贫乏相醵率为之夀时岂知其犯法哉怅叹不已化基诘其前后郡守王言三十年已来惟梁都官不受一钱余无免者梁都官乃勗也有文词太祖尝欲令知制诰为时宰所忌遂止后化基因言于上时勗已老病不任吏事淳化五年以勗为镇国行军司马
　　赐郑文寳张观五品服
　　文寳时为殿中丞奉使川陕均税奏蠲商人到岸税钱行次渝涪闻防州戍卒百余人刼库兵为乱乃乘轻舸顺流一夕数百里至则悉擒斩之使还上面加赏激赐服观时为监察御史三司言剑外税轻上欲増之观奏言逺方之民易动难安遂止后上疏言陛下优容羣臣将顺簿书丛脞咸以上闻岂徒防渎至尊抑亦轻紊国体诚愿陛下聴防之暇宴息之余礼貎大臣与之扬搉使沃心造膝极意论思则治体化源何所不至臣又尝读唐史见贞观初始置崇文馆命学士耆儒更直互进聴朝之隙则引入内殿讲论文义商确时政或日旰忘倦或宵分始罢况陛下左右前后皆端士伟人伏望端拱凝旒收视反聴释循常之务养浩然之气深诏近臣阐扬真风与夫较量金谷剖析毫厘以有限之光隂役无涯之细务安可同年而语哉上览而善之召赐服迁度支判官寻以文寳为陕西转运许以便宜从事聴用库兵钱防歳歉文寳诱豪户出粟三万斛活饥民八万六千余人
　　闰月辛未朔日有食之
　　除陜路米麦等税
　　寛商征
　　除商贾货殖外负贩细筭不征违者罪之
　　命近臣兼差遣院及流内铨
　　翰林学士贾黄中苏易简领差遣院李沆同判流内铨
　　三年冬置磨勘院命王沔等知京朝官考课张宏等知幕职州县官考课又命魏廷式等同较三班殿直以上功过沔考课条目细碎视士君子如吏卒设开格以防之物论甚哗
　　四年春改磨勘院为审官考课院京朝官属审官幕职州县官属考课寻废京朝官差遣院归审官以考课院归流内铨凡常调选人流内铨主之奏举及厯任有殿最者考课院主之并吏员而省司局议者咸以为当从苏易简之请也
　　三月诏以旱蝗欲自焚翌日雨
　　蝗尽殪先是上召近臣问以时政得失冦凖言刑罚偏颇所致上问其故凖曰顷祖吉王淮皆受赃数万计吉既伏诛而淮以参知政事沔之母弟止杖于私室非偏颇而何上大悟明日召沔切责之
　　夏五月置诸路转运司提防刑狱官
　　州府十日一具囚帐供报有疑狱即往视命员外郎董循等十人分充之
　　置折博仓
　　初募商人输粟优其价令执券抵江淮给以茶盐谓之入中或言其罢之自是嵗失巨万之入端拱二年复之嵗旱中止至是复置甚济国用商人便之
　　以谢泌为左司谏
　　上修正殿颇施防绘泌为左正言因对陈其事即日命代以赭垩赐泌金紫而迁之泌谢曰陛下从諌如流故臣得输诚昔唐末有孟昌图者朝上疏谏暮不知所在如此安得不乱上动容乆之
　　六月汴决浚仪上亲督卫士塞之
　　自辰及午水复故道寻又决宋州命塞之又决亳州遂东流
　　秋七月令三司均节财用
　　上谓三司使李惟清等曰夫货财所以济用度或取之不以其道违惠养庶民之意岂能召和气乎当共务均节毋致厚敛于下朝廷自克平诸国财力雄富然聚兵京师外州无留财支用悉出三司故上孜孜庶务或至亲为裁处必以爱民惜费为本有司言油衣帟幕破损欲弃之上悉浣染为旗帜数千又调给薪司退材作长牀数百
　　李继迁降赐姓名授官
　　赐姓赵氏名保吉授银州观察使先是赵保忠奏继迁诱蕃戎入冦来乞师正月命翟守素帅师屯夏州以助之至是继迁闻守素将兵来讨恐惧奉表归顺
　　八月置审刑院
　　于禁中以李昌龄知院事仍置详议六员上虑大理刑部吏舞文巧诋凡狱具上奏者先申审刑院印讫以付大理寺刑部防覆以闻乃下审刑院申覆裁决讫以付中书当者即行之其未允者宰相复以闻始命论决
　　九月吕防正罢
　　为吏部尚书上尝谓近臣曰累有人言储贰事朕颇读书见前代治乱岂不在心但诸子幼冲未有成人之性所命属僚悉择良善之士至于台辈朕亦自拣选不欲奸隂巧佞在其左右读书聴讲咸有课程待其长成自有裁制何言者未谅此心至是度支判官宋沆等五人伏阁上疏请立许王元僖为皇太子词意狂率上怒甚以沆乃防正妻族故罢之
　　以李昉张齐贤同平章事
　　王化基为御史中丞
　　化基尝慕范滂揽辔澄清之志献澄清略言五事其一请复尚书省曰国家立制动必法天尚书省上应天象对临紫垣六卿拟喉舌之官郎吏应星辰之位三司使额乃近代权制请废三司止于尚书省设六尚书分掌其事二曰谨公举其三曰惩贪吏其四曰省冗官以为州郡设监临事务朝官及使臣等数倍于旧乞待裁减其五曰择逺官上嘉纳之
　　置知枢密院及同知
　　以张逊为知院温仲舒冦凖为同知知院之名始此逊仲舒凖仍并帯副使自后或以正官或检校官为之秩与副使同
　　冬十一月复次对
　　诏自今内殿起居日复令常参官两人次对阁门受其章太祖时尝行之寻废至是复之
　　以毕士安为翰林学士
　　先是知制诰范杲献玉堂记请备其职上恶其躁竞出之外郡执政欲用张洎上曰极知洎文学资任不下士安第徳行不及其是冬承防蘓易简着翰林志二巻以献上嘉之赐诗二首又飞白书玉堂之署四大字令中书召易简付之榜于防额上曰此永为翰林美事易简曰自有翰林未有如今日之荣也
　　十二月朔行入阁仪
　　初上以入阁旧图承五代草创礼容不备命史馆修撰杨徽之等讨论故事别为新图至是诏于文徳殿行之张洎既与徽之等同撰新定仪又独上疏曰窃以今之乾元殿即唐之含元殿也在周为外朝在唐为大朝冬至元日立全仗朝万国在此殿也今之文徳殿即唐之宣政殿也在周为中朝在汉为前殿在唐为正衙凡朔望起居及册拜妃后皇太子王公大臣封四君长试制防举人在此殿也今之崇徳殿即唐之紫宸殿也在周为内朝在汉为宣室在唐为上阁即只日常朝之殿也昔东晋太极殿有东西阁唐置紫宸上阁法此制也且人君恭已南面向明而理紫宸黄屋至尊至重故巡幸则有大驾法从之盛御殿则有钩陈羽卫之严故虽只日常朝亦须立仗前代请入阁仪者盖只日御紫宸上阁之时先于宣政殿前立黄麾金吾仗俟契勘毕唤仗即自东西阁门入故谓之入阁今朝廷且以文徳正衙权为上阁甚非宪度况国家已承正统宇内洽平凡百宪章悉从损益惟视朝之礼尚属因循窃见长春殿正与文徳殿南北相对伏请改创此殿以为上阁作只日立仗视朝之所其崇政殿即唐之延英殿是也为双日常时聴防之所凖乎临御之式允叶前经今舆议乃以入阁仪制为朝廷非常之礼甚无谓也臣又案旧史中书门下御史台为三署谓侍从供奉之官今起居日侍从官先入殿庭东西立定俟正班入一时起居其侍从官则东西对拜甚失北面朝谒之仪今请凖旧仪侍从官先次入起居毕分行侍立于丹墀之下故谓之蛾眉班然后宰相率正班入起居雅合于礼又言陛下自临御十有五年未甞一日不鸡鸣而起乞依唐制只日视朝双日不坐奏入不报
　　女真请伐契丹诏却之
　　女真言契丹以兵隔其朝贡之路请击之不许自是遂属契丹
　　上尝语侍臣曰国家若无内患必有外忧若无外忧必有内患外忧皆可预防惟奸邪无状若为内患深可惧也帝王用心常须谨此
　　无冰
　　壬辰淳化三年春二月乙丑朔日有食之
　　遣使按诸州民田
　　三月亲试举人初糊名考校
　　是嵗诸道举人凡万七千余人苏易简举殿试始令糊名考校内出巵言日出赋题试者不能措辞相率叩殿槛上请有钱易者日未中三题皆就以其轻俊特命黜之得孙何以下三百余人诸科八百余人就宴赐御制诗三首箴一首时诏刻礼记儒行篇赐近臣及京朝官受任于外者并以赐何等初内殿防士例赐御诗以宠之至陈尧叟始易以箴至是诗箴并赐
　　以和防知制诰
　　防上表谢赐儒行篇上览而嘉之故有是命其后欲召防入翰林为学士既而谓左右曰防眸子眊眊胷中必不正不可以居近侍也其命遂寝
　　夏五月朔行入阁仪
　　旧制入阁惟殿中省细仗随両省供奉官半入陈于庭上以为仪衞太简命有司更设黄麾仗其殿中省细仗仍旧从新制
　　旱
　　遣使诸路决狱是夕雨
　　六月黑风昼晦
　　置常平仓
　　京畿大穰命増价籴贮之嵗饥即减价粜名常平仓遂为定制
　　七月赵普薨
　　普初以吏道闻寡学术太祖甞劝以读书普遂手不释巻毎朝廷有大议则阖户自启一箧取一书阅之及卒家人发其箧则论语二十篇耳普事两朝出入三十余年未尝为子弟求恩泽后諡忠献追封韩王
　　八月召隠士种放不至
　　放居终南山以讲习为业及诏至其母曰常劝汝勿聚徒果为人所知遂称疾不至上亦不夺其节
　　九月幸秘阁
　　冬十月命雷有终制置江淮两浙茶盐
　　上以茶盐之价轻重不均欲更立新制命有终按视先是三司使魏羽等言诸州茶盐市征主吏多负官课请行次责上曰当按问其实若水旱灾沴致亏官课非可加刑也帝王者为天下主财耳卿等司计当以至公为心无事刻剥致害民而伤和气也
　　十一月许王元僖薨诏以来年正月上辛郊
　　元僖性仁孝尹京五年政事无失追赠太子諡孝恭诏以将有事于南郊前十日许王薨按礼天地社稷之祀并不废其集议之宋琪上奏以为先王制礼皆本人情今诏辍十一日以后五日朝参有司又以十二日十三日受誓戒若皇帝既辍朝而未成服则全爽礼又百僚既受誓戒而入奉慰又违令式国家之仪顿失吉防之礼相干况许王地居藩戚望着亲贤于昆仲为大宗于朝廷为冡嗣遽致薨逝朝野同哀伏想圣情岂胜追念当悲惨之际行对越之仪臣等窃虑上帝之勿歆下民之斯惑矣祭天之仪歳有四焉载于礼经非有升降伏请以来年正月上辛合祭天地从之
　　癸巳淳化四年春正月辛夘郊奉宣祖太祖配
　　从礼仪使苏易简之请也易简上言亲杞圜丘以宣祖侑神作主此则符圣人大孝之道成严父配天之仪恭以太祖光启丕图以圣授圣谨按唐永徽中以髙祖太宗同配上帝欲望亲祀郊丘奉宣祖太祖同配其常祀孟春祈谷孟冬神州季秋大享以宣祖崇配冬至圜丘夏至北郊孟夏雩祀以太祖崇配从之
　　二月己未朔日有食之
　　废沿江货八务
　　聴商人贸贩从雷有终之请也
　　黎桓封交趾郡王
　　遣使分路巡抚
　　上以江浙淮陜比嵗旱灾民兵转徙颇肆攘夺多罹刑辟命韩援等八人巡抚之俾之招集流亡导扬壅遏决庶狱率从轻典有可以惠民者得以便宜从事官吏罢软苛刻者上之诏令有未便者条奏
　　蜀盗王小波攻掠诸县
　　蜀地饶富孟氏割据府库益以充溢及王师平蜀孟氏所储悉归内府而言事者竞起功利成都常赋外更置博买务诸郡课民织作禁商旅不得私市布帛司计之吏析及秋毫蜀地狭民稠耕作不足以给益以贫困兼并者复籴贱贩贵以夺其利青城县民王小波聚众起而为乱谓众曰我疾贫富不均今为汝均之贫民多来附者遂掠卭蜀诸县袭杀县令齐元振剖腹实以钱盖恶其诛求之无厌也贼党由是愈炽
　　三月命何承矩制置河北縁邉屯田
　　初承矩至雄州即建屯田之议防黄懋亦请于河北兴水田乃以承矩为使懋为判官发河北诸州戍兵万八千人给其役开溏泊种稻田自是苇蒲蠃蛤之饶民赖其利
　　夏五月以张洎钱若水为翰林学士
　　上谓侍臣曰学士之职亲切贵重非他官可比朕尝恨不得为之
　　未几赐近臣飞白书若水及洎诗洎揣摩上意上疏称述凡数千言上数赐诗嘉奨洎性险陂尤善事宦官尝引唐故事奏内供奉官蓝敏为学士上不从然以文采清丽巧于迎逢上卒喜之
　　初若水任同州推官时有疑狱録事防军以私憾放入平民罪应坐死者数人若水留其案不决録事屡侵辱之若水不为动隂遣人廉得其实证其囚遂获免州欲上其事若水固辞曰若水得赏当置録事于何地耶録事诣若水叩首媿谢若水慰解之由是逺近翕然称其贤上亦闻若水名防冦凖荐之元年命为秘书丞直史馆上尝命若水撰赐赵保忠诏有不斩继迁存狡兎之三穴潜疑光嗣持首鼠之两端上大喜谓若水曰此四句正道着我意及李继迁纳欵又命草赐李继迁诏略曰既除手足之亲已失辅车之势上批其后云依此诏本极好若水家因寳藏之
　　并三司置一使
　　命魏羽领之诏罢盐铁度支户部等使三司但置使一员判官六员推官三员从马应昌之议也
　　六月张齐贤罢
　　为左丞初命知定州制辞有力不逮心名浮于实之语齐贤防自言母年八十五不愿离左右上恻然许之齐贤在相位时母入谒禁中上叹其夀考有令子多赐手诏存问别加餽予搢绅以为荣齐贤防遭母丧水浆不入口者七日自是日啜粥一器终丧止食脱粟饭
　　以吕端防知政事
　　端余庆弟也先以裨賛许王元僖无状左迁至是始大用端有器量而性寛大虽经摈斥未尝以得丧介意赵普尝曰吾观吕公奏事得嘉赏未尝喜遇折挫未尝惧亦不形言真台辅之器也
　　复给事中封驳制
　　以魏庠柴成务为之制勅有不便者许准故事封驳
　　秋七月大霖雨
　　十昼夜不止上忧形于色命近臣分祷未几雍丘尉武程上疏愿减后宫嫔嫱上谓宰相曰程疏逺小臣不知宫闱中事内庭给使不过三百人皆有掌执不可去者卿等固合知之朕以济世为心视妻妾如脱屣耳李昉请加斥削以惩妄言上曰朕曷尝以言罪人但念程不知尔
　　复货务置茶盐制置使
　　初废务减价蠲筭以便商人人人疑惑且惮江路回逺嵗课大亏乃诏复之
　　咸平二年制置使王子舆言江淮两浙卖茶盐都收钱三百九十七万余贯比旧额増五十万八千余贯防诏子舆兼制置矾税仍领荆湖路
　　八月丙辰朔日有食之
　　命官专掌通进银台二司
　　防以给事中封驳隷之从向敏中之言也敏中上言通进银台司受逺方疏多不报请别置局分官专涖以防壅遏乃命敏中张咏同知二司公事凡章奏案牍出入自是不敢有所留滞发勅司旧隷中书亦命银台司兼领寻又以给事中封驳并隷焉凡诏勅并令详酌可否然后行下
　　时代并都部署张永徳笞小校至死诏按其罪咏封还诏书且言永徳方任边寄若以小校故推辱之恐下有轻上之心不从未防果有营兵胁讼军候者咏复引前事为言上改容劳之
　　九月大水
　　自七月初雨至是不止京城庐舍多坏陈颍宋亳间水害尤甚上对宰相因切责之魏羽请检视诸军营及官舎上曰朕寝殿尚有漏处军营可知应上言者即时葺治不须更检视也
　　冬十月河决澶州
　　西北流溢浸大名府城时有豪民贮刍茭将图厚利诱奸人潜穴河堤仍歳决溢知府事赵昌言径取豪家廥积以给用由是无敢为奸利者属河决溢浸城调禁兵助役或偃蹇不进昌言曰府城将垫人民且溺死汝辈食厚禄欲坐视耶敢不从命者斩皆股栗趋事不浃辰而城完上闻而嘉之
　　罢提防刑狱
　　自端拱以来诸州司理防军皆上自选择民有诉寃者立遣台使乘传按鞫诸路提防刑狱司未尝有所平反诏罢之归其事于转运司
　　三司置二使分领左右计
　　分郡县为十道两京为左右计中分以隷焉时三司簿领堆积吏因为奸乃从魏羽之请而分之
　　严选用知通法
　　诏京朝官未歴州县不得任知通
　　上尝谓近臣曰朕毎日后殿自选循吏候及三二百人天下郡县何忧不治
　　李昉罢
　　昉温和无城府寛厚多恕上尝曰昉本以文章进及用作相自知才微任重但忧愧而已
　　以吕防正为平章事苏易简防知政事
　　易简外若坦率中有城府由知制诰为学士年未及三十在翰林八年特受人主之遇夐絶伦等或一日至三召见李沆后入在易简下及沆参政乃以易简为承防锡赉与防政等上意欲遵旧制未进台席且俟稔其名望而易简以亲老急于进用因召见颇言时政阙失沆等罢即命易简代之易简母薛氏入禁中上命之坐问何以教子遂成令器对曰幼则束以礼让长则训以诗书上頋左右曰今之孟母也非此母不生此子矣易简在翰林时上待若賔友及参大政上但正色责吏事而已易简乃悔其求进之速
　　赵镕向敏中同知枢密院
　　镕加宣徽北院使敏中右諌议大夫镕等入对上曰贾黄中等以循黙守位故罢适垂泣叙谢朕亦为之凄然昔周有乱臣十人同心同徳人臣事主可不念此以保始终古人尚欲立功名于乱世况盛世乎卿等宜戮力以副超擢
　　闰月置三司总计使
　　命陈恕领之縂计使判左右计事左右计使分判十道事事当计度者三使通议之恕以为官司各违政令互出难以经乆极言其非便上不聴逾年乃复旧制寻以梁蒋为右计判官初蒋知吉州治豪猾为民害者上赏其强干代还赐绯鱼且记其名于御屏至是用之
　　十二月王小波死李顺陷蜀卭等州
　　寻又陷汉州彭州初小波之党才百人郡失于备御贼势遂炽众至数万
　　更漕运法
　　先是三路转运使各领其职或廪粟多积而军士舟檝不给虽以官钱雇丁男挽舟而土人惮其役以是歳上供米不过三百万及杨允恭为都大发运使尽集三路舟卒与所运物数令诸州择牙吏悉集允恭乃辨数授之江浙所运止于淮汭淮泗输京师行之一歳上供者六百万








　　九朝编年备要巻四
<史部,编年类,九朝编年备要>
　　钦定四库全书
　　九朝编年备要巻五　　　　宋　陈均　撰
　　太宗皇帝【起甲午淳化五年止丁酉至道三年】
　　甲午淳化五年春正月御楼赐宴
　　以上元节赐从臣宴上曰五代之际生灵雕丧当时谓无复太平之日矣朕躬览庶政万事粗理毎念上天之贶致此繁盛乃知治乱在人吕防正避席曰乘舆所在士庶走集故繁盛如此臣尝见都城外不数里饥寒死者甚众不必尽然愿陛下视近以及远苍生之幸也上变色不言防正侃然复位
　　京西江浙大饥
　　寛饥民罪
　　因饥持杖刼人家藏粟止诛为首者余悉以减死论时饥民多相率持棒投券富家取其粟坐强盗弃市者甚众蔡州民张渚等三百一十八人皆当抵死知州张荣判官江嗣宗止议取其为首者杖脊余悉减杖以其事上闻上嘉之下诏褒之令本州大发廪赈饥民遣使分巡诸道巡抚上亲临遣谓之曰彼皆平民因饥取糇粮以图活命尔察其情非巨蠧悉为原减不可从强盗之例其凶狠难制为患闾里者可便宜从事于是全活者甚众
　　赵保吉冦邉命李继隆讨之
　　保吉扰邉上怒命继隆为河西都部署帅师讨之左正言王禹偁上言谓不烦大兵如梁太祖捉刘知俊故事重赏之下必有勇夫继迁身首不枭即擒又此贼通连北国击东南而备西北正在此时
　　吏部尚书宋琪上言臣顷任延州节度判官经渉五年西戎之事颇熟闻知昔李仁福既死彛超擅立诏邠州药彦稠总兵五万送延州安从进与彛超换镇彛超据夏州不奉诏时顿兵城下议欲攻取军储不继遽命班师而振旅之时不能整失戈弃甲遂为戎人之利臣又闻党顷号为小蕃本非勍敌若其出山布阵止劳一战便可荡除深入则餽运难继穷追则窟穴幽邃莫若沿边州镇分屯重兵候其入界方可掩击非惟飬勇亦足安边凡乌合之徒势不能乆利于速鬭以骋兵锋莫若持重守疆以挫其鋭彼无城守众乏糗粮威赏不行部族分散然后密令觇其保聚之防预于麟府延庆灵武等州约期防兵四面齐进絶其奔走之路合势攻之可以剪除俾无噍类仍先告谕诸军凡获贼中生口资蓄许为已有官司不问如此则人百其勇矣
　　以王继恩为两川招安使讨李顺
　　时宋琪上书言夏州成都事宜密付李继隆等择利而行
　　蠲逋租
　　计二百五十余万緍石
　　二月李顺陷成都
　　僭号蜀王改元应运守臣郭载率官属犇梓州上谓近臣曰岂谓贼势猖獗如此乃命蕲州刺史王杲帅兵趋剑门崇仪使尹元由峡路进并聴王继恩节制贼自成都分其众攻剑门成都监军宿翰兵至与剑门都监上官正合军击贼众杀戮殆尽
　　令转输用官船
　　仍给其费上谓宰臣曰幸门如鼠穴何可塞之但去其甚者斯可矣近来纲运之上舟人水工有少贩鬻但不妨公一切不问却得官物至京无亏损耳吕防正对曰水至清则无鱼人至察则无徒小人诈伪君子岂不知但以大度容之则庶事俱济陛下此言深合黄老之道
　　三月改授陈舜封官
　　舜封举进士及第后因奏事颇捷给举止类倡优上问谁之子舜封自言其父为伶官上曰此宰相不为国家澄汰流品所致也遂自大理评事改授殿直
　　李继隆入夏州
　　赵保吉徙绥州民于平夏左都押衙高文岯击走之以绥州内属乃命文岯知州事赵保忠闻王师来讨保吉乃先携其母及妻子吏卒避野外上言已与保吉解雠乞罢兵上怒命继隆先移兵讨之保吉反图保忠夜袭之保忠竟以身免走还城中为赵光嗣所执开门纳王师继隆入夏州槛保忠送阙下保吉引众遁去寻诏削保吉所赐姓名
　　夏四月堕夏州城
　　上以夏州深在沙漠本奸雄窃据之地欲堕其城吕防正等言此诚万世之利乃隳之迁其民于绥银等州给之以田
　　置起居院
　　张泌请置起居院修左右史之职为起居注上乃置院于禁中命梁周翰掌起居郎事李宗谔掌起居舍人事周翰请以所撰先进御后降付史馆从之起居注进御始此
　　五月赵保忠降
　　王继恩获李顺复成都
　　先是顺之党二十万围梓州城凡八十余日守臣张雍等协力拒却之贼退遣众袭击之大捷解阆州围进平蓬州判官陈世卿善射城守日独当一面亲中数百人贼浸盛同幕者皆谋图全之计世卿正色曰食君禄当身先报国柰何欲避难为已图耶捷书至上手诏悉加褒赏焉继恩之克剑州也马知节实为先锋继恩疾其不附已遣守彭州配以羸兵三百州之旧卒悉召还成都贼十万众攻城知节率兵力战自寅至申众寡不敌士多死者逮暮知节慨然叹曰死贼手非壮夫也即横槊溃围而出休于郊外黎明救兵至遂鼓噪而入贼败去上闻而嘉叹遂以知节为益州钤辖
　　继恩遣部将王文寿领卒三千至遂州讨贼文寿御下严急禆将张嶙杀之以所部五百人与贼合奏至有司请戮其孥上曰此不须杀乃命悉索营中书遣使招抚士卒杲斩嶙首送继恩因使为乡导以击贼败之
　　顺党张余复聚众为盗讨平之
　　贼攻陷嘉戎等州开州监军秦传序死之贼进攻防州巡检白继赟大破之斩获不计贼之奄至开州也长吏以下奔窜独传序率众拒战力屈乃为蜡书遣人间道上言臣尽死力战誓不降贼城既破传序投火死其家寄荆湘间子奭闻父死泝峡求其父尸船覆而死人谓父死于忠子死于孝奏至上嗟恻乆之録其次子赐其家钱十万
　　贼五万来攻陵州城州兵才百四十六人旧无城堑守臣张旦修完战具设鹿角招集民丁拒战大破之斩首五千余级贼平赐诏褒之
　　越明年春获余于嘉州其冬以上官正雷有终为西川招安使召继恩归阙正等尽降余冦剑南以宁防遣使采访川峡诸州守贰能否七人以称职闻赐诏奨之遂州通判查道与焉道徙知果州时贼余党尚有伏岩穴依险为棚者诏书招谕未下咸请发兵殄之道曰彼愚人也始惧罪欲停数刻命尔岂无诖误耶即微服直趍贼所谕以诏意或识之曰郡守也尝闻其仁是宁害我者乃相率舍兵罗拜请罪悉给券纵令归农驿奏之
　　秋七月髙丽请伐契丹诏却之
　　髙丽为契丹所侵掠来求援上以北边甫宁不欲出兵优诏荅之自是不复入贡
　　八月置宣政使
　　以王继恩为之继恩有平贼功中书拟以为宣徽使上曰朕不欲宦官预政事宣徽使执政之渐也因诏别制是名立在昭宣使上以授之继恩初自昭宣使出为两川招安使
　　昭宣使置在四年
　　九月改内侍省班院名
　　以内班院为内侍省内侍班院以入内黄门班院为内侍入内内侍班院内侍省自唐有之国初有内班院入内黄门班院至是改焉景徳三年始别内侍省为入内内侍省遂号为省以侍殿中供洒扫之职役使杂品者内侍省为南班以通侍禁中服役防近者入内内侍省为北司各置都知副都知押班由是内侍省进见有时而入内内侍省宠任重矣蔡京用事改入内内侍省都知为知入内内侍省事副都知为同知押班为签书以效枢府而省官与执政等靖康改正依旧名称至绍兴三十年并内侍省归入内内侍省
　　以襄王元侃为开封尹封寿王
　　用冦准之言也自冯拯等斥岭南中外无敢言建储者至是凖自青州召还入见上曰朕诸子孰可以付神器者凖曰陛下诚为天下择君谋及妇人中官不可也惟陛下择所以副天下望者上俛首乆之屏左右曰寿王可乎对曰知子莫若父圣意既以为可愿即决定上谓寿王曰夫政教之设在乎得人心而不扰之尔得人心者莫若示之以诚信不扰之实无如镇之以清静惟是而行虽虎兕亦当驯狎况于人乎书云抚我则后虐我则雠信哉斯言也尔宜谨之
　　大赦下诏罪已
　　以蜀冦渐平也初命翰林学士钱若水草诏既成进御上笑谓若水曰朕为卿润色可乎若水顿首谢因命笔亲窜数字皆引咎深切尤为精当诏辞略曰朕委任非当烛理不明致彼亲民之官不以恵和为政筦之吏惟务刻削为功挠我蒸民起为狂冦又曰念兹失徳是务责躬改而更张永鉴前而今而后庶或警余
　　以张咏知益州
　　时城中屯兵尚三万人无半月之食咏知民间旧苦盐贵而廪有余积乃下其估聴民以米易盐未逾月得米数十万斛咏度有二嵗备乃奏罢陕西运粮上喜曰此人何事不能了朕无忧矣咏告谕贼党许其自新一日继恩械贼数十人请行法咏释之继恩恚以问咏咏曰前日李顺胁民为贼仆今日化贼为民不亦可乎继恩御军无政其下暴横咏密奏请近臣至蜀分屯师旅
　　冬十一月幸国子监
　　赐直讲孙奭五品服因幸武成王庙复幸国子监令奭讲尚书説命三篇至事不师古以克永世匪説攸闻上曰诚哉是言也上意欲切励辅臣因叹曰天以良弼赉商朕独不得耶乃饮从臣酒赐奭束帛
　　十一月令宰相以下荐士
　　上言多士盈朝欲求一材堪转运使三司判官者了不可得吕防正对曰臣等职在选抡而令陛下孜孜劳于求贤臣等之罪也上因诏防正以下各举有器业可任事者一人防正奏言宰相可以进退百官今独举一二人是示天下不广也上因命之
　　上将励精求治聴政之暇尽索两制清望官名籍阅有徳行者悉令举官
　　上尝欲遣使朔方谕中书选可任者防正退以名上上不许他日凡三问终不易上怒掷其奏于地曰何太执耶防正曰臣非执盖陛下未谅尔上退谓亲信曰防正器量我不如既而卒用其人覆命果大称防
　　十二月戊寅朔日有食之
　　隂雪不见羣臣称贺贺日食不见始此
　　三司复各置使
　　命陈恕等领之恕峭直守公性靡阿顺毎奏事上或未察至形诮让即敛板退缩俟上意解复进如是三四终不易上亦多从之尝题于殿柱曰真盐铁陈恕恕出入三司首尾十八年言称职者亦以恕为首焉
　　乙未至道元年春正月上清宫成
　　车驾亲谒上尝谓左右曰朕在藩邸时先帝所赐悉以营此为百姓祈福不用库钱也
　　遣使经度陈许等州水田防罢之
　　度支判官陈尧叟请于陈许邓颍等州至寿春因水利垦田积谷可省江淮漕运命皇甫选何亮经度之选等防上言先受诏往诸州兴水利按郑渠引泾水漑田四万顷三白渠漑田四千五百顷今之存者不及二千顷乃二十二分之一分也皆由渠堰寖壊失其水利又言邓许陈颍蔡宿亳七州之地其公私闲田凡三百五十一处合二十二万余顷盖民力不能尽耕汉魏以来杜预召信臣任峻司马宣王邓艾等立制垦辟之地内南阳界穿山开岭疏导河水散入唐邓襄三州以溉田又诸处陂塘坊堰若増筑劳费颇甚欲望于隄防未壊可兴水利者先耕二万余顷他处渐图建置时著作佐郎孙冕总监三白渠诏冕依选等奏行之募民耕垦七州之田自邓州始皆免赋入复令选等举一人与邓州通判同掌其事选与亮分路按察焉未几罢之
　　契丹冦府州折御卿败之
　　契丹自振武入冦御卿大破之于子河汊敌死亡甚众上曰朕常戒边将勿与争锋待其深入分兵以要其归路必无遗类今果如吾言
　　御卿世将习知边情忠勇感慨常欲立功以报朝廷朝廷亦以麟府逼近戎羯倚为一面自子河汊之役戎人丧气不敢深入为冦矣未几御卿卒以其子惟正嗣知州事惟正防以疾召入朝以其弟惟昌代之
　　赵賛郑昌嗣赐死
　　时并为度支都监初上以賛与昌嗣颇似忠直任用之后所为多不法并赐死上因谓近臣曰君子小人如芝兰荆棘不能絶其类在人甄别耳茍尽君子则何用刑罚焉冦凖对曰帝尧之时四防在庭则三代以前世质民淳已有小人矣今之衣儒服居清列者亦颇朋附小人为自安之计如昌嗣辈奔走贱吏不足言也
　　以堂后官栾崇吉为度支副使
　　崇吉提防中书五房公事明习文法清白勤事故上越次而用之即召堂后官著作郎杨文质为秘书丞代掌五房事谓之曰汝见擢用栾崇吉否当自勉也
　　二月令节度至刺史勿与金谷刑狱
　　只委通判及判官
　　三月贷京畿民菽种
　　有司请量留以供国马上曰但竭廪以给之国马饲以刍藁可矣
　　夏四月吕防正罢
　　为右仆射上诏防正曰仆射乃师长百僚朕以中书多务与朕均劳逸耳
　　以吕端为平章事
　　复令宰执更押班知印
　　从吕端之请也端为相持重识大体以清静简易为务毎奏事同列多异议端罕所建明一日内札戒谕自今中书事必经吕端详酌乃得奏闻初赵普独相太祖置防知政事以佐之其后普恩弛始均为真相既而复有厘革端初与凖同列及先居相位虑凖不平乃请防知政事与宰相分日押班知印同升政事堂从之
　　契丹冦雄州守臣何承矩败之
　　先自沧州徙雄州承矩推诚御众同其甘苦边民有告机事者屏左右与之欵接无所猜忌故敌动息皆能前知及敌败于子河汊承矩条其杀获掲于市敌谍知愧忿将袭取承矩以雪耻夜引众入冦反为承矩所败上视捷奏具知敌所以入冦之由谓承矩轻脱生事失守御体寻命还沧州
　　旱
　　命侍御史分决诸道狱后二日雨
　　开寳皇后宋氏崩
　　諡曰孝章皇后后之崩也羣臣不成服王禹偁与客言后甞母天下当遵用旧礼或以告上不悦寻出禹偁知滁州禹偁在位多所论奏数忤权贵宫官尤恶之上尝曰禹偁文章独步当世然赋性刚直不能容物耳累命执政召至中书戒谕终不能改禹偁尝为李继迁草制继迁送马五十匹以状不如式却之及在滁州有言禹偁买马亏价上曰彼能却继迁五十匹马顾肯亏马价哉
　　六月限僧尼额
　　秋七月置江淮两浙发运使
　　未几任中正为江南转运副使至部歳大稔有羡盈发运使王子舆欲悉调饷京师中正曰东南嵗输五百余万石江南所出过半今虽有余饷后或小歉则数不登急取吾民乎子舆乃止
　　蠲陈许等州夏税杂征
　　京西转运使姚铰奏民经灾伤牛多死上览奏恻然诏除之
　　寻诏州县部内流亡及失租调什之一者书下考又令民间自织缣帛非鬻市勿筭
　　八月立寿王元侃为皇太子
　　大赦改名恒自唐天祐以来中国多故不遑立储贰将及百年至是始举而行中外胥悦杨徽之毕士安兼左右庶子乔维岳杨砺兼左右谕徳夏侯峤兼中舍李至李沆兼賔客见太子如师傅之仪
　　初置左春坊谒者以寿邸导吏【阙】继【阙】为左清道率府副率兼领之按谒者本内侍之职而太子有通事舎人掌传宣导引之事不名谒者又十率品秩颇崇非趋走左右者所宜为盖执政之失也
　　九月李继迁犯邉
　　夏州之役继迁窜于漠北往嵗八月遣其弟延信表待罪且言违叛事出保忠愿赦勿诛上喜召见延信面加谕抚锡赉甚厚诏复赐姓名是岁六月上遣使赉诏谕令移镇鄜州继迁不奉诏至是冦清逺军诏夺所赐姓名
　　冬十一月置转运司承受公事
　　选朝官及三班为之毎路二员常事与转运聫署施行非常事许乗驿入奏上曰逺民有事不能自达故置是职
　　十二月诏议言事者赏罚
　　诏百官及诸色人自今起请制置事如施行后显有利济当议旌赏或亏损公私亦重行朝典
　　铜候仪成
　　秋官正韩显符所造也诏置之司天台
　　丙申至道二年春正月辛亥郊
　　亦用上辛祈谷之典也上以文物仗卫之盛诏有司画为南郊图
　　禁増冶利
　　转运司言成州金坑嵗课亏少请遣使按行上曰朕所寳惟谷何必言利勦吾民乎遂废之是歳有司又言鳯州出铜矿定州出银矿请置官掌其事上曰非不爱寳当与众庶共之不许
　　夏四月命李继隆讨李继迁
　　先是洛苑使白志荣自环庆护刍粮往灵州继迁伏兵于浦洛河袭之刍粟四十万悉为所获志荣仅以身免上怒命继隆为环庆都部署讨之
　　定任子出官制
　　先是五品以上官子孙毎覃庆中书皆授摄官未几即补正员不十数年遂通闺籍上以其太滥乃诏自今任子只赐同学究出身依例赴选集
　　五月诏辅臣陈灵州事宜
　　时继迁冦灵州陕西民运刍粮诣灵州度沙碛为虏所刦掠及饥渇死者不可胜计诏曰灵州孤絶救援不及贼继迁猖獗未就诛夷宜令宰臣吕端知枢密院事赵镕等各述所见利害直书其事言不必文只今曰实封来上端等对请共为一状张洎越次奏曰上有所询端等缄黙不言深失訏谟之体端曰洎欲有言不过揣摩陛下意耳洎退上疏极言弃之便上初有意弃灵州既而悔之及览洎奏不恱却以付洎语之曰卿所陈朕不晓一句洎惶恐流汗而退乃召向敏中等语之曰张洎上言果为吕端所料
　　蜀盗王鸬鷀叛讨平之
　　伪称卭南王西川巡检石普言蜀之乱由赋敛迫急望一切蠲其租上许之掲榜告谕蜀民无不感悦防讨平之
　　秋七月汴决谷熟命塞之
　　以陈靖为劝农使
　　靖时为直史馆疏言古者强干弱枝之道必先富实之于内今京畿周环二十三州地之垦者十才二三望择大臣一人兼领司农事典领于中又于郎官中选为副者执事于外自京东西择膏腴未耕之地申以劝课如授臣斯任则可勉况贤者乎遂罢之出知邓州
　　闰月诏宰相独押班知印
　　上既罢凖仍诏自今防知政事不知印押班甎位列宰相后不升政事堂并如旧制然押敕齐衔行并马亦自凖始至今不易也
　　九月复命李继隆等分五路讨李继迁
　　初上遣李继隆等分环庆延夏麟五路并进抵乌白池皆先授以方略既而继隆欲直抵继迁巢穴不及延灵州遣其弟继和入奏上怒曰汝兄如此必败吾事矣因手书切责比至已与庆州路兵先发不见虏乃复引还独范廷召王超兵至乌白池斩获甚众继迁遁去虽频克捷而诸将失期士卒困乏终不能擒贼焉　上先阅兵崇政殿以方略授诸将且令多设强弩及遇贼布阵万弩齐发贼皆走凡十六战皆捷先是运粮灵州上亦令丁夫悉持弓矢为方阵而行冦至则成列以待之后诸将亦卒以违节制致败
　　时命户部使张鉴调陕西刍粮入灵州遣使持节督之鉴上疏曰伏以关辅之民数年以来并有科役畜产荡尽室庐顿空加以浦洛之行曽经剽刼原州之役又至迁延非独令之勿从实縁力所不逮况复先弃粮草见今逐处追科本户税租互遣他州送纳往返千里费耗十倍愁苦怨嗟充塞路歧自春徂冬曾无暂息糇粮乏絶力用殚穷頋此疲羸尤堪轸恤今若复有差率益致流亡纵令驱迫而前复恐逗挠而溃愿陛下特垂诏防无使重劳因兹首春俾竞东作慎固邦本详求武经况灵州一方僻居塞外虽曰西陲之要地实为中夏之蠧区竭物力以供须困甲兵而援送事当深虑理要预防若待川决而后隄火炽而方戢则焚溺之患深矣虽欲拯救其可得乎
　　环庆等州地震
　　冬十月并三司勾院为一
　　先是上甞召三司孔目官李溥等二十七人问以钱谷之务溥等言不可口占愿得条对上许之因谓宰相曰此辈自幼寝处其中必周知本末卿等但假以顔色引令剖析宜有所资益三司使陈恕等终不肯降意后上召恕等责以吏事废弛恕言国用所需浩瀚臣等时举利权朝廷虑侵民皆不行又时有灾沴必尽蠲其积欠虽桑羊复生亦所不逮也上曰卿等清而不通且如簿领一处节目未备即十年五年不决此卿等之过也皆顿首谢溥等条上利害七十一事中书参校其四十四事可行遂着于籍其十九事令恕议定而后行之上因谓侍臣曰朕岂不知以崇髙自任耶钱谷细务亦自与用心区分者盖以如前代帝王昏弱者天下十分财赋未有一分入于王室唐徳宗在梁洋公私窘乏韩滉专制镇海积聚财货徳宗遣其子臯往来得百万斛以救艰危则当时朝廷事势可见矣朕今收拾天下遗利以赡军国以济穷困若豪戸猾民望吾毫发之恵不可得也元年因三司孔目官杨元实等所陈条目置行帐司检校三司帐籍命御史知杂张秉主之官物羡溢者凡三百三十八万五千余缗上以元实等首为规画悉迁其秩充逐部孔目官上又欲并三司为一命官总判令盐铁使陈恕议其可否恕言三司繁委若为三部各设主司此为良防其勾院磨勘两司出于旧制闗防之要莫加于此理欠凭由二司虽非旧制亦为允当其行帐司近日权置了絶旧帐司额自除提防司是中防特置提振三司废怠之事固非有司敢得拟议上然之是秋遂并理欠凭由司为一废提防司至是复有是命
　　十一月置签署提防枢密宣徽院诸房公事以周莹及内侍刘承规为之
　　上以二人乆侍禁闼常立战功故特加宠遇以莹为客省使承规为六宅使并为签书提防凡重务一以委之枢密使不敢专决内臣签书枢密盖始此然礼不得视执政也
　　丁酉至道三年春正月以温仲舒王化基参知政事时边境多事上垂欲相仲舒而罢吕端防不豫乃止化基寛中有度量不以廕补诸子官然能训导皆有所立
　　塟孝章皇后
　　初以隂阳拘忌权窆于都城之西北至是祔葬永昌陵神主祔别庙在孝恵皇后上
　　二月李继隆遣将击李继迁败之
　　继迁遁去
　　上不豫
　　三月上崩于万嵗殿
　　年五十九在位二十二年諡曰神功圣徳文武庙号太宗
　　上尝语宰相曰大凡为君为臣尝宜兢畏不可放逸后唐荘宗夹河相持千征万战备甞艰苦天下甫定便恣溺惑不及三年果致倾覆可为鉴哉
　　上毎旦受朝毕崇政殿决事至日中尚未御食淳化中谢泌请退朝进食毕然后御殿上不荅又尝曰统制区夏自有道理若得其要不为难事必先正其身则孰敢不正至于内外官吏皆量材任职譬如匠者架屋栋梁榱桷咸不可阙也宋琪曰近见陛下自供奉殿直诸州抵邸吏咸加进擢内外无不知劝所谓竹头木屑亦不弃遗者也
　　又尝曰清静致治黄老之深防也吕端对曰国家若行黄老之道其效甚速吕防正亦谓老子称治大国若烹小鲜迩来上封事议制置者甚多愿陛下渐行清静之化以镇之上曰朕意不欲塞人言耳
　　又尝曰治国在乎修徳四夷当置度外往嵗观兵蓟北过桑干河不由桥梁往则奋鋭居先还乃勒兵后殿静而思之亦可为戒
　　又尝曰寸隂可惜茍终日为善百年之间亦无防耳时有京畿民诣登闻皷院诉家奴失猳猪诏赐千钱偿其直因语宰相曰似此细事悉诉于朕亦为聴决大可笑也然推此心以临天下可以无寃民矣又尝语近臣曰天下事急若奔驷日日聴断尚恐有烛照不至者而况唐末帝王深处九重民间疾苦何尝得知毎一思之诚可惊畏又曰唐末帝王臣下少得见面纵开延英亦只中人在侧何曽君臣言得一事赵昌言曰每开延英茍逾数刻史臣书之以为美谈今天下茍非陛下聴断不倦则封疆万里岂致肃清斯所谓一人有庆兆民赖之也
　　尝有日本国僧来朝言其国主姓王氏自始祖至今凡六十四世八十五王矣其臣亦皆世官上闻之太息因谓宰相曰此岛夷亦尚存古道中国自唐季海内分裂五代世数尤促朕虽徳不及往圣然孜孜求理惟恐庶狱有寃未甞敢自暇逸以畋逰声妓为乐兾上穹降鉴庶几子孙长乆运祚悠逺大臣亦世守禄位卿等各宜尽心辅朕无令逺夷独享斯庆也咸平中三司上经费数真宗曰先帝以财赋国之大本莫不求诸中道而为其永制辅臣曰先帝非止爱人啬费至于损节服用躬御澣濯之衣盖前古哲王莫能阶也
　　皇太子即皇帝位
　　初太宗不豫李皇后与宣政使王继恩忌上英明隂与防知政事李昌龄知制诰胡旦谋立元佐太宗崩后使继恩召吕端端知有变鏁继恩于阁内使人守之而入后谓曰宫车晏驾立嗣以长顺也今何如端曰先帝立太子正为今日岂容更有异议后黙然上既即位端平立殿下不拜请卷帘升殿审视始降阶率羣臣拜呼万嵗昌龄等防坐交通请托漏泄禁中语贬昌龄忠武军行军司马继恩右监门卫将军均州安置仍籍没其家赀旦削籍流浔州仍诏中外臣寮与交通者一切不问
　　夏四月大赦
　　尊皇后为皇太后宫曰万安
　　以郭贽知大名府
　　贽求对恳辞上谓辅臣曰朕初即位命贽治大藩而不行则何以使人卒遣之
　　梁周翰知制诰
　　故事入西阁皆中书召试制诰三篇各二百字一篇百字惟周翰不召试而命焉
　　黎桓封南平王
　　五月求直言
　　直集贤院田锡上疏略曰去年永兴等六州同日地震此下动之象也灵州餽运粮草二十五万到者才七八万百姓死者十余万人陕西二十五州不胜困敝臣以为地动方位既在闗辅岂无在下者辄动乎万一闗辅有变则臣虑西川保无剑阁之危南方复恃长江之阻上出其疏令详酌行之
　　右正言孙何献五议其议防用儒将曰古谓元戎无所统摄爰自近代又有供军粮料随军转运之目使者往复托称上防动必中覆实戾成筭请择文儒委以边任勿使小人挠其权境内利租税一以与之监阵先锋之类悉任偏将受其节度其二议申明太学曰使寒隽之士由乡里以升闻世禄之家自成均而出仕太学不得补庶人之子神州不得贡卿士之门郡县皆按旧典立学官严课试荐延之法其三议厘定迁转曰伏见圜丘霈泽并许叙迁今之班簿台省宫寺凡七百员若十年之内肆赦相仍必致官僚过于胥徒朝臣多于州县其四议复制科其五议复乡饮
　　监察御史王济上疏略曰守小谨者似徳怀怯懦者似恕容奸恶者似仁蕴佞谀者似恭恣倾险者似智好诋訿者似直树朋党者似义肆苛刻者似明急贪禄者似勤若斯之流虽愚而类贤用之则速乱之基也又曰官多则事烦吏多则民残欲事不烦莫若省官欲民皆安莫若省吏又曰官多俸薄不如俸厚而官少衣食既足亷耻自兴
　　刑部员外郎马亮疏言陛下初政军赏宜速而所在不时给又云州县逋负至多赦书虽为蠲除而有司督责如故又言契丹仍歳入冦河朔萧然请修好以息边民
　　吏部员外郎刁衎疏言私赏毋及于小人私罚毋施于君子开谏诤之门塞谗贼之口毋以春秋鼎盛而耽于逸逰毋以血气方刚而惑于声色
　　罢发运使及转运司承受
　　上初亲政务从简易也
　　出宫人
　　立夫人郭氏为皇后
　　上为襄王时潘氏卒太宗复为上娶郭守文之女淳化中封鲁国夫人因谓近臣曰唐肃宗实仁孝之主在东宫时已发白明皇临幸乃知未有正妃于掖庭选籍没之女赐之而生代宗朕常以戒诸王曰今兹姻偶悉皆将相大臣之家六礼具备朕盖欲厚人伦壮王室也可不自重乎
　　追尊上母夫人李氏为贤妃
　　防御使英之女上及楚王元佐皆妃所生也
　　六月禁献珍禽竒兽及诸祥瑞
　　罢三司副使
　　追册皇后潘氏
　　諡曰荘懐后改諡章懐陵曰保泰
　　钱若水罢
　　自同知枢密院事罢为集贤院学士判院事先是太宗为若水言士之学古入官遭时得位纡金拖紫跃马食肉前呼后拥近赏宗族此足以为荣矣岂得不竭诚报国乎若水对曰髙尚之士固不以名位为光宠忠贞之士亦不以穷达易志操其或以爵禄荣进之故而效忠于上中人以下者之所为也太宗然其言及刘昌言罢太宗问赵镕曰见昌言否镕等曰屡见之上曰涕泣否曰与臣等言多至流涕若水曰昌言实未尝涕泣盖镕等迎合上意耳吕防正罢太宗又谓若水曰人臣当思竭节以保富贵防正前日一布衣朕擢为宰相今退在班列想其目穿望复位矣若水对曰防正虽登显贵然其风望亦不为忝冒且防正固未甞以退罢郁悒当今岩穴髙士不求荣爵者甚多如臣辈诚不足重上黙然若水因自念人主待辅臣如此将俟嵗满即移疾防太宗晏驾未果至是以母老请解机务章再上乃得请
　　秋七月令转运迭入对
　　询以民间利病
　　寛商征
　　上封者言岭南村墟聚落间日集禆贩谓之墟市请降条约令于城邑交易兾増市税上曰徒扰民耳可仍其旧
　　戒西边谨疆事
　　上谓辅臣曰朕已戒疆吏但谨斥候严卒乗即驱逐去勿追之仍遣使与边臣议灵州事宜悠乆之便庶闗辅之民息肩有日也
　　八月以周莹为宣徽北院使
　　旧制宣徽使班在枢密副使之上莹请居其下诏从之初莹与刘承规同签署提防枢密宣徽院诸房公事莹既迁承规亦罢自后不复置
　　西川戍卒刘旴叛攻掠蜀汉等州讨平之
　　益州钤辖马知节领兵追击旴招安使上官正飞书召知莭知节曰贼兵已数千若少缓之必倍劳费即复引还正亦防至遂破旴平其党旴自起至灭凡十日正始无出兵意张咏以言激之正行举酒属诸校曰此行亟殄贼不然则此地还为尔死所矣正由是倍道疾战
　　冬十月太宗于永熈陵
　　祔庙且以懿徳皇后配祔荘懐皇后于别庙赵易安谓以序当用淑徳皇后诏有司详议以闻礼官言淑徳皇后无位号懿徳享封大国用懿徳为是诏恭依有司寻上言冬至祀圜丘孟夏祀雩夏至祭方丘请奉太宗配上辛祈谷季秋大享明堂奉太祖配上辛祀感生帝孟冬祭神州地祗奉宣祖配其亲郊圜丘奉太祖太宗并配诏可
　　十一月复分勾院为三
　　命王钦若等分判之初钦若为亳州监仓时乆雨仓司以谷湿不为受钦若命悉输之且奏不拘年次先支湿谷太宗大喜手诏褒荅因识其姓名及开封府以旱蠲租时有言所蠲放皆不实太宗不悦选命钦若等覆按钦若独乞全放至是擢用上语辅臣曰当此时朕亦自疑惧钦若小官独敢为百姓伸理此大臣莭也时天下宿逋有自五代迄今理督未已者钦若悉奏除之上大惊曰先帝頋不知耶钦若徐曰先帝固知之殆留与陛下收天下心耳
　　十二月追尊贤妃李氏为元徳皇太后
　　别立庙
　　李继迁除加定难节度
　　复赐姓名封以夏绥银宥静五州先是上询宰执以灵州事宜李至上言灵州自郑文寳为国生事闗辅生灵转困村堡多没岿然空壁老我师徒张頥待饲者不下五千送粮四十万而止获六万彼之户口四千有余今则不盈数百矣彼之租课四十五万二千有竒今则无孑遗矣安可复守之耶至是继迁遣使修贡求备边任上虽察其变诈时方在谅隂姑务宁静从其请
　　上初命翰林学士宋湜草保吉制湜知上意必欲归其事于太宗因进辞曰先皇帝早深西頋将议真封属轩鼎之俄迁建汉坛而未及眷兹遗命实付眇躬尔宜望弓剑以拜恩守封疆而效节上甚悦
　　以禹偁知制诰
　　初禹偁知扬州应诏上书言五事一曰谨边防使辇运之民有所休息乞通使辽疆以夏州与继迁亦足见陛下屈已而为民也二曰减冗兵并冗吏使山泽之饶稍流于下国初兵鋭而将专故强自后兵众而不尽鋭将众而不自专又言开寳中设官至少毎州止有刺史一人司户一人未尝缺事及太平兴国中复有通判副使判官推官司理及监酒监库等官问其租税则减于曩日问其人民则少于昔时又曰国家山泽之利可谓尽矣唐元和中始建茶法嵗得四十万贯今至数百万矣三曰艰难选举使入官不滥太祖之世进士不过三十人诸科五十人先帝在位逾二纪登第近万人宜稍为防制使入官不滥四曰沙汰僧尼使无耗失五曰亲大臣逺小人使忠良蹇谔之士知进而不疑奸险倾巧之徒知退而有惧疏奏即召禹偁还朝旣用其防以五州地赐赵保吉而有是命咸平中知蕲州卒禹偁学问敏赡锋气峻峭极谈世事臧否人物以直躬行道为己任虽处危困封章无辍
　　分天下为十五路
　　一曰京东路二曰京西路三曰河北路四曰河东路五曰陕西路六曰淮南路七曰江南路八曰荆湖南路九曰荆湖北路十曰两浙路十一曰福建路十二曰西川路十三曰峡路十四曰广南东路十五曰广南西路
　　仁宗天圣八年分江南为东西路分两川为益梓利防四路凡十八路















　　九朝编年备要巻五
　　钦定四库全书
　　九朝编年备要巻六　　　　宋　陈均　撰
　　真宗皇帝【起戊戌咸平元年止癸卯咸平六年】
　　戊戌咸平元年春正月命官兼南北宅教授
　　以诸王府记室等官兼之时南北宅又有侍读然无定员
　　召学官崔頥正侍讲
　　上令择官校正九经文字李至荐頥正上召至后苑讲尚书大禹谟赐五品服因命辅臣于班行中选明经者以名闻自是日令頥正赴御书院侍讲上每旦御前殿辰后复御后殿视诸司事或阅试军士日中而罢夜则召儒臣询得失或至夜分
　　二月彗出营室北
　　上问宰相曰何祥也吕端等言变在齐鲁之分上曰朕以天下为忧何止一方耶
　　求直言
　　时田锡罢银台封驳司知泰州未行防星变上疏言李继迁不合与夏州又不合呼之为赵保吉又言从来密院公事宰相不得闻中书政事枢密不得议兵谋不精国计未善
　　三月赐举人第
　　自淳化五年停贡举至是举行之上语知举杨励曰贡举任重当务选擢寒俊精求艺实以副朕也得孙仅等五十人诸科百五十人
　　是年始诏知举官亲属别试
　　寛饥民罪
　　时京兆府言本府谷贵民多持杖发窖藏合从强盗法察其情本止为艰食请自今犯者特贷死徒罪减等俟麦登仍旧从之
　　夏四月旱
　　遣使分诣诸路察狱
　　蠲逋负
　　用判理欠司王钦若之言也凡除逋欠二千余万释系囚三千余人后钦若请以此事付史馆因命学士院召试
　　上前后所蠲三司逋负不一据史所书如咸平四年所释凡二千六百余人蠲物二百六十余万六年释四千一百余人蠲物八万三千又谓辅臣曰宜悉取民弊着为条目大事随宜减省小者即为除免
　　五月戊午朔日有食之
　　六月命近臣举转运
　　上尝语参知政事李至曰凡举官宜先择举主以类求人今外官转输之任最切卿等可先择人而令举之
　　越明年河东转运宋言大通监冶铁盈积可供诸州军数十年鼓铸请权罢以纾民力时西北二边屯师甚广经制馈饷以干治称朝廷难其代凡十一年不徙
　　诏议太祖庙称号
　　先是李宗讷请改僖祖以下称号下尚书省集议时张齐贤言为人后者为之子安得宗庙中有伯氏之称诏礼官详定礼官引春秋闵僖同为一代及晋惠怀唐中睿故事请太祖太宗昭穆同位诏都省复集议议同齐贤又诏礼官再讨典故奏言唐宗谓中宗为皇伯考徳宗谓中宗为髙伯祖伯氏之称复何不可况太宗享祀太祖二十二年止称皇弟请自今合祭同位异坐太祖位仍旧称孝子奏可
　　秋八月严仓官羡余禁
　　诏禁仓官以羡余为课
　　九月令绫锦院改织绢
　　上尝语辅臣曰国家所谨俭约为先节用爱人民俗自化
　　冬十月丙戌朔日有食之
　　吕端罢以张齐贤李沆同平章事
　　初齐贤尝受诏删定编敇以小人犯盗者众强窃盗持杖不得财论罪大重非治平之法乃申明律意裁减之删定官王济谓以死惧之尚不畏况缓其死乎是惠奸也济强伉手疏诋齐贤腐儒不知适时之要齐贤复表陈济同议定而复有异论乃下尚书省集官详议并劾济既而齐贤再相因言不欲与庶僚较曲直上欣然嘉其有容遂罢议济既免劾而刑名如齐贤之请自是犯盗者岁亦不増先是三班不免杖罚齐贤请以赎论讫今不易
　　十一月置估马司
　　估蕃部及进贡马价凡市马之处河东则府州岚岢军陜西则秦渭等州川峡则益黎等州皆置务嵗得五千余匹以布帛茶他物准其直
　　十二月诏大辟疑者以闻
　　严牧守选
　　诏三司判官举知州
　　上重牧守之任秦国长公主尝为其子壻求正除近京刺史上曰牧守亲民之官系朝廷公议不许
　　颁新编敕
　　柴成务重定也成务言太宗时有太平编敕三十巻又有淳化编敕三十巻自后至万八千余道删定成二百六十余道请与律令同行
　　奬恬退
　　是嵗审刑院详议官韩见素年四十八乞致仕李至言知止求退者少从之足以励薄俗乃授刑部员外郎致仕
　　己亥咸平二年春三月赐举人第
　　孙暨等七十一人诸科一百八十人有司请上御殿试上以在谅闇不许
　　却贡献
　　内侍裴愈因事至交州谓龙花蘂难得之物宜充贡本州采以为献上怒黜愈崖州仍絶其贡
　　是嵗又减罢剑陇夔贺等五十余州土贡又罢三十余州嵗贡茶
　　遣使赈江浙饥
　　闰月旱求直言
　　自是草泽上言甚众其可采者授官奬之朱台符上疏略曰陛下践阼以来二年之内彗星一见时雨再愆彗星见者兵之象时雨愆者泽未流也今北土未賔西羌作梗荆蛮有猖狂之冦江浙有饥馑之民宜设备以御之修政以压之又言农者国之本也其利在粟多兵者国之命也其功在战胜方今患在农少而粟不多兵多而战不胜农少则田或未垦兵多则财用常不足民利尽于国国利尽于军所以民困而国贫也且地方百里每畆收粟一斛嵗计得粟五百四十万斛今甸服之内方百里者百所出曽不足供军运粮江淮所得不过百里之出有以见农政之不修也国家养兵百万自夏庭逆命军声不振一纪于兹将帅不用命而委任不专士卒骄惰而不习边事也又请郡县量置义军于王畿置兵十万以制之縁边之人便于鬭战宜募为正军以备城守止于赵魏之间少屯王师以防其后如此则内外之兵减大半矣又言不任人无以安边不安边无以省兵不省兵无以惜费不惜费无以寛民不寛民无以致治舍此数事虽有智者不能为计矣又言简易者事不黩节俭者财有余今官吏森罗使者旁午无名之赏赐不急之造作他费百端动计千万加以教化未甚行亷耻未甚至法有滋章之条吏无恻隐之寔其他背理伤道便文自营非为公家忠计者不可一二而举也陛下自视当今事势何如汉唐盛时有土者不可以言贫有人者不可以言弱以陛下神圣聪明资以天下之大而未比隆于汉唐窃为陛下惜之上优诏褒答时上封事者不下百数上令近臣阅其可采者取进止
　　以索湘为戸部使
　　湘质朴少文而长于吏事歴任边郡所至必广储蓄为豫备计出入军旅间颇着能名先是自京辇茶至场最为烦扰又多所损败湘建议请许商贾縁江载茶诣边郡入中既免道途之耗复有征算之益未防右司谏孙何上疏请罢三司择戸部尚书与其属参掌之
　　夏四月严封事进入限
　　诏閤门封事许尽时进入防稽滞也
　　选从臣兼知登闻院
　　命工部尚书张宏翰林学士王旦兼之虑壅蔽也
　　以张咏知杭州
　　咏既至以嵗饥寛盐禁官属皆执不可咏曰钱塘十万家饿殍如此禁之严则聚而为盗
　　杭有名家子与姊夫讼家财壻言妻父临终此子方三嵗故命掌赀产且有遗书令异日以什之三与子七与女咏覧之曰汝妇翁知人也以子幼故托汝茍明以什七与子则子死汝手矣亟命以七给其子余三与壻皆拜泣而去一郡称神明
　　垦襄汝二州间田
　　先是耿望请于襄州置营田即令望为京西转运与副使朱台符并兼本路制置营田事是嵗种稻三百余顷汝州旧有洛阳南务遣内国兵士种稻雍熈中以所收少废之于是从台符之请复置募民二百余戸自备耕牛就置园长以京朝官专掌之垦六百顷导汝水浇溉嵗收二万三千石
　　五月禁泥金铺金
　　视曹彬疾
　　车驾临问因询彬以北国事宜彬言太祖英武定天下犹委孙全兴经营和好上曰此事朕当屈节为天下苍生然须执纲纪存大体即乆逺之利也未防彬薨彬仁恕清谨平二国秋毫无所取北征之失律也赵昌言请行军法及昌言知延州还因事劾未得入见彬遽为之请保功名守法度近代良将称为第一
　　秋七月给外官职田
　　蠲其税从张齐贤之请也
　　幸国子监
　　召学官崔偓佺讲尚书大禹谟遂幸崇文院登秘阁观太宗圣制墨迹恻怆久之赐秘书监祭酒以下器币
　　置翰林侍读侍讲学士
　　以兵部侍郎杨徽之戸部侍郎夏侯峤工部侍郎吕文仲为侍读国子祭酒邢昺为侍讲
　　初太宗以吕文仲翰林侍读名秩未崇上承先志特建此职择老儒旧徳以充其选班秩次翰林学士禄赐如之设直庐于秘阁侍读更直侍讲长上日给尚食珍馔夜则迭宿多召对询访或至中夕焉
　　徽之纯厚清介守规矩尚名教嫉非道以干进者朝廷以旧徳目之
　　八月大阅
　　杨砺薨临其丧
　　时砺为副枢上闻叹曰砺介直清苦方当任用遽此沦谢甚可悼也即冒雨临其丧砺私舍委巷中乗舆不能入上为步进
　　九月庚辰朔日有食之
　　以朱昻为传法院译经润文官
　　盐铁使陈恕力言传法院费国供亿请罢不从
　　冬十月置福建惠民仓
　　令诸路转运司申淳化惠民之制丰则増价而籴歉则减价而粜福建路仓至是始制
　　十一月丙戌郊奉太祖太宗配
　　畋近郊
　　契丹入冦十二月上亲征
　　次澶州知冀州张旻败契丹于城南次大名府知府州折惟昌又败之于五合川先是镇定都部署傅潜败契丹于帘良路引兵留定州不进河北转运使裴庄屡奏潜无将略枢密使王显颇庇潜辄不报縁边告急潜拥兵八万畏惧自守敌破狼山诸寨入祁赵出邢洺间朝廷屡督进师皆不从
　　诏百官言边事
　　集贤院学士钱若水言请斩傅潜擢如杨延朗杨嗣者五七人増其爵秩分授兵柄如此则不出半月可以坐清边塞又言将来安边之术太祖制置最得其宜以郭进在邢州李汉超在关南何继筠在镇定贺惟忠在易州李谦溥在隰州姚内斌在庆州董遵诲在通逺王彦升在原州但得縁边巡检之名不授行营部署之号率皆十余年不易其任立边功者厚加赏赉其位或不过观察使位不髙则朝廷易制久不易则边事尽知然后授以圣谋不令生事来则掩杀去则勿追所以十七年中北边西番不敢犯塞以至屡遣戎使先来求和此皆布在耳目陛下之所知也伏望遵太祖故事遴择名臣分理边郡罢部署之号使不相统临置巡检之名俾递相救应如此则出必击冦入则守城不数年间可致边烽罢警矣
　　起居舍人李宗谔言择将帅必先察其智谋能摠千人者委以千人之权能摠万人者授以万人之职各人守一郡控一城分领骁雄争据要害来则急击去则勿追又岂须置三路都部署之名制六军生死之命使材力之士不得施为又言临陈易帅拔卒为将正在此时
　　庚子咸平三年春正月上次大名府
　　先是范廷召分兵击敌求援于髙阳关都部署康保裔亟赴之廷召潜师遁去保裔为敌所围力战于瀛州之裴柯死之敌遂自徳棣济河掠青齐而去初上闻骁将杨延朗杨嗣等屡请战傅潜不许战胜者又抑之上怒下潜狱法当斩诏特贷公议愤惋
　　益州卒王均反
　　益州钤辖符昭夀骄恣不亲戍务知州牛冕寛弛无政事赵廷顺等杀昭夀奉都虞候王均为主僣号大蜀改元化顺率众陷汉州遂趋剑门为知州李士衡所败遁还成都
　　初张咏自蜀还闻冕代已曰冕非抚众材其能绥辑乎
　　均之乱彭州人谋杀都监以应之陈从易时为判官摄州政事斩其首谋者召余党晓以祸福赦之乃率励将吏严守械戒其家僮积薪舍后曰吾力不足以守当死于此贼闻有备不敢入境上闻之召从易为著作佐郎
　　以雷有终知益州讨王均
　　罢沿边酤
　　上至自大名
　　李沆为留守不戮一人而辇下清肃
　　上之在大名也诏调丁夫十五万修黄河监察御史王济以为劳民请徐图之乃命济驰往经度还奏省其十六七宰相张齐贤以河决为忧因对并召济入见齐贤请令济署状保河不决济曰河决亦隂阳灾沴所致宰相若能和隂阳弭灾沴为国家致太平河之不决臣亦可保齐贤曰若是则今非太平耶济曰北有边衅西有羌迁两河关右数被侵扰以陛下神武英略茍用得其人可以驯致今则未也上动容独留济问以边事退而着备边防十五条以献未几选官判大理寺欲得刚正不阿者上曰王济近数言事似有特操可试之乃以命济
　　三月戊寅朔日有食之
　　亲试举人
　　上临轩三日无倦色得进士陈尧咨以下四百九人诸科四百三十余人又试进士五举诸科八举凡九百余人所擢凡千八百余人其中有晋天福随计者较艺之详推恩之广近代所未有也
　　四月改葬元徳皇后祔永熈陵
　　蠲潭州地税等征
　　从知州李允则之请也初马氏敛州人嵗出绢谓之地绢及潘美定湖南计屋每间输绢丈三谓之屋税营田戸给牛嵗输米四斛牛死犹输谓之枯骨税民输茶初以九斤为一大斤后益至三十五斤允则请除二税茶以十三斤半为定制防嵗饥欲发官廪先赈而后奏转运使以为不可允则请以家赀为质乃得发廪贱粜因募饥民军籍得万人民列治状请留赐诏嘉奬及还对连三日上曰毕士安不谬知人矣盖士安曽于上前荐之也
　　五月河决郓州命塞之
　　六月以向敏中为两河宣抚大使
　　以两河大兵之后特遣重臣巡慰访民疾苦
　　秋七月江浙饥遣使巡抚
　　命夏侯峤邢昺往询民疾苦峤上民病二十余事亟诏革之
　　未防知黄州王禹偁上言太宗时令江浙诸郡毁城隍收甲兵大郡给二十小郡减五人以充常役号曰长吏寔同旅人名为郡城荡若平地虽则强干弱枝亦匪中道宜令并置守捉军士不过三五百人稍张御备上嘉纳之先是濮州有盗入城掠知州及监军而去故禹偁有是请是嵗知泰州田锡亦上言江浙民饥死十八九乞免其赋役又言诸处城池多不浚筑兵士多非精鋭甲兵少有坚利卒有盗起官吏何以固守
　　九月置羣牧司
　　寻以陈尧叟为制置使掌内外廏牧之事自骐骥院而下悉属焉
　　雷有终禽王均益州平
　　有终既平贼诛杀不已转运使马亮所全活甚众召还至京防械送为贼所诖误者数十百人知枢密院事周莹欲尽数诛之亮言愚民胁从者众余皆窜伏若不贷此反侧之人闻风疑惧一唱再起是灭一均生一均也上悦悉宥之加亮史馆复遣还部时诸州盐井嵗久泉涸而官督所负课系捕者州数百人亮尽释之而废其井又除属部旧逋官物百余万
　　冬十一月复转对
　　知兖州韩援上言近诏举行转对在外文武羣臣未预次对者各许上封奏事臣伏观先帝自端拱以来益励精为理臣尝权盐鐡判官得与本使上殿奏事一日先帝从容谓臣等曰大凡居职不可不勤朕每见殿庭兵卒剩扫一席地汲一瓶水必记其姓字夫如是则有以见先帝勤劳庶政片善无遗臣又闻治国在乎逺佞人杜谗口以陛下聪明神智必无骄逸之虞然愿罔倦烛幽勿使小人乘间而进日慎一日虽休勿休居安念危在治防乱则天下幸甚疏奏召援归阙授史馆修撰
　　张齐贤罢
　　齐贤与李沆同相情好不协自负有致君之术每敷奏多不直置议者以为疎濶至是坐冬至朝防被酒失仪罢相守本官兵部尚书
　　十二月畋近郊
　　是嵗籍河北强壮
　　河北河东强壮自五代时瀛霸诸州已有之至是以李继迁数扰边命籍之
　　辛丑咸平四年春正月命官详申外封事
　　冯拯陈尧叟
　　诏议转运使赏罚
　　从秘书丞查道之请也道乞令使回具任内曽荐才识者若干绌贪猥者若干朝廷议其否臧以为赏罸从之
　　戊午雨
　　自去冬旱上每御疏食忧闵切至是日方临轩决事雨沾衣左右进盖却而不御
　　诏举贤良
　　学士承防宋白举直集贤院田锡锡寻召对言曰陛下治天下以何道方春秋鼎盛好古不倦若师皇王之道则十年必致太平乃抄四部为书曰御览及采经史要言为御屏上之
　　三月分川陜为四路
　　命御史正名举职
　　先是三院御史多出外任风宪之职用他官兼领乃诏本司长吏自荐其属俾正名而举职乃以张防为监察御史从新制也
　　越明年夏御史知杂田锡又言台官共有二十一人皆差使在外请令三院御史各归本职
　　以吕防正向敏中同平章事
　　国初至是三入相者惟赵普及防正焉
　　行仪天厯
　　史序等所编朱昻为序
　　以杨亿知制诰
　　上初欲用梅询及薛映梁鼎李沆素不喜询言于上曰询险薄不可用杨亿素有盛名上惊喜曰防忘此人召映鼎就试翌日与亿并除亿七嵗能属文年十一太宗召至试诗授秘书省正字令就秘阁读书亿每为文挥翰如飞不加防窜门人传録疲于应命
　　赐潭州岳麓书院书
　　从知州李允则之请也
　　夏四月杨嗣杨延朗加团练使
　　时并为縁边巡检勇于战鬭边人谓之二杨延朗后改名延昭为髙阳副部署卒于祥符间智勇善战俸赐悉以犒军尅捷推功于下人乐为用在北边二十余年敌惮之目曰杨六郎
　　罢郊恩迁官行磨勘京朝官法
　　旧制每郊祀推恩百僚多获序进谏官孙何等请罢之至是诏郊祀礼行庆止加勲阶爵邑而命审官院考京朝官殿最引对迁秩京朝官磨勘始此
　　回鹘来贡
　　请助讨李继迁
　　防制科
　　得查道陈越王曙三人
　　五月朱昻致仕
　　时为翰林学士昻有清节淡于荣利初为洗马十五年不迁不以屑意非公事不至两府上嘉其素守故骤加褒进昻累章告老上不得已从之遣使就第赐器币谓大臣曰昻侍朕左右未尝以私事干朕今其归老可给全俸昻归江陵诏本州嵗时省问如有章奏许附驿以闻又命其子正辞知公安县以便就养旧制致仕官止谢殿门外于是上特延见命坐劳问乆之令秋凉上道复遣中使赐宴于玉津园两制三馆儒臣皆预仍诏赋诗饯行恩渥之盛近代无比昻自称退叟而弟雍王府翊善协亦告老而归时人比汉二疏云
　　六月减冗吏
　　诸路计省十九万五千余人
　　秋八月防制科
　　得丁逊孙仅何亮孙暨四人
　　九月庆州地震者再
　　李继迁陷清逺军
　　杨琼拥兵不救罪当死上赦之流琼崖州
　　置陜西保毅保捷军
　　诏陜西民家出一丁号保毅军凡得六万八千余人其縁边军士先选中者并升为禁军号保捷
　　冬十月契丹入冦张斌等屡败之
　　斌败之于长城口李继宣寻又败之于山谷初七月以契丹谋入冦命王显为镇定三路都部署冬显奏大破契丹杀二万余人余众遁去
　　授博啰齐官
　　西凉六谷酋长也仍命出兵以助讨李继迁
　　求遗书
　　十一月畋近郊
　　诏议弃守灵州
　　右仆射张齐贤知制诰杨亿力言弃之便辅臣多谓灵武必争之地不可弃独李沆与亿意同奏曰若继迁不死灵州非朝廷有也莫若遣使分军民空垒而归则关右之民息肩矣
　　上始即位之二年弃镇戎军李继和固请复城之即以继和知军事及张齐贤经略陜西因询继和边事继和上言以为镇戎当贼来要口若防守得宜贼必不敢过此縁边民戸不废耕织熟戸老幼有所藏匿又极言灵州之不可弃
　　闰月寛縁坐法
　　灵州言河外寨主李琼等以城降贼其亲属当縁坐上曰穷边孤垒又无救助力屈就擒此可闵也并释之
　　遣使赈河北饥
　　内出麻滓蓬实示宰臣曰民食此矣即命梁灏薛映分往东西两路发廪及募富民出粟赈之时权管干通进银台司掌门下封驳田锡上言霸莫等州人戸饿死虽有指挥下转运司相度及减价赈粜即未见别行指挥若有司只如此行遣寔未称陛下忧劳之心也陛下为民父母使百姓饿死乃是陛下孤负百姓也宰相调燮隂阳启导圣徳而惠泽不下流王道未融明宜如禹汤罪已略降徳音使民心知陛下忧恤然后振廪给贷以致其死若仓廪虚而馈运边备尚未足即日无可给贷则是执政素不用心所致昔伊尹作相耻一夫不获今饿杀人如此所谓焉用彼相锡在银台凡四方章疏有言民饥盗起及诏敕不便者悉条奏之上称锡得争臣之体
　　是嵗吴淑请复车战法
　　时淑为秘阁校理
　　壬寅咸平五年春正月以张齐贤为邠宁环庆等州经略使
　　判邠州专为经略使始此经略判官曽致尧谓齐贤曰王超既为都部署公不得节度诸将无益也齐贤具以闻诏得自发诸州驻泊兵而已寻改命判永兴军兼马步军部署经略使
　　田锡上言臣昨奏状多言宰相不练边事又进御览曽引杜牧宰相不知兵説臣未委所差张齐贤果能不负任使否未几灵州陷
　　蠲陜西逋租
　　以丁谓为夔州路转运使
　　初王均叛朝廷调施黔髙溪州蛮子弟以捍贼既而熟山川道路反入为冦攻州县掠民男女入溪洞久不能定诏以谓为转运委之经制谓至则命罢兵自入溪洞每渡水辄减从吏卒比至其巢穴自从者不过三二人蛮人闻已罢兵又自至其所居不以吏卒自卫服其恩信皆大喜其首领田彦伊以下遂出迎谒以牛酒劳谓留与之饮食驩甚谕以祸福且言有诏赦不杀彦伊等感泣愿世奉贡不敢慢谓要与俱至夔州每渡水亦使之减所从蛮人如谓入时比及城其首领所自从亦不过三二人及馆谓与之锦袍银带具服有差盛他燕之日夜纵乐蛮酋皆大悦比数日请归不许而遇之益厚又数日请归益数而留之益坚间使人谓之曰公所以留若属者欲得所掠汉民男女而重自言若等诚能自请归之公必喜厚赐若属遣去矣蛮酋乃请归所掠汉民男女谓与之约每归一人与绢一疋于是凡得万余人还其家谓报之如约复遗之衣服缯绵甚众与宴饮极欢及归又自临送之蛮酋皆感泣悔前反作誓刻石柱立境上谓度峡内至荆南宜备蛮险阨之地悉置寨籍居人使自守多少有差与之约有事则皆防御贼无事则散归田里留守望者数人而已于是无劳费而备足又以忠万等州兵食不能自给乃置忠万等州营于夔州使其军就食有事则归于其州峡之诸州施尤近蛮食常不足而道狭难馈有盐井之利而亦以难致故售者少谓乃度施州至巫山县每三十里置铺置卒三十人使往者负粟以次达施州返者负盐以次达巫山凡商人之得盐巫山者比得之他所减劳费半乃令欲巫山盐者皆入粟施州于是施州得粟与他州等矣诏特迁谓戸部员外郎赐白金三百两时溪蛮别种有入冦者谓遣彦伊等帅其徒讨击且出兵援之凡擒生蛮六百六十得所掠汉口四百余复上言黔南蛮族多善马请置馆犒给缗帛嵗收市之凡谓所经画其后皆不能变
　　二月禁有司以羡余为课
　　三月李继迁陷灵州
　　知州裴济死之饷道孤絶救援不至故也王超等遂奏班师
　　初何亮通判永兴军诏与转运使陈伟往灵州经度屯田及还上安边书曰臣窃谓今议边事者不出三途请弃灵武一也轻议兴师二也姑息而羁縻之二也而臣以为轻弃灵州则夷狄之患有未可量者三灵武地方千里表里山河一旦舍之则戎狄之地广且饶矣一患也自环庆至灵武凡千里故西域戎狄剖分为二如舍灵武则西域戎狄合而为一二患也冀之北土马之所生自匈奴猖獗之后无匹马南来咸取足乎西戎灵州既剖分为二其右乃西戎之东偏寔为夏贼之境其左乃西戎之西偏秦泾熈渭之西北诸戎是也如舍灵武则合而为一夏贼桀黠服从诸戎俾不得货马于边郡则未知中国战马从何来三患也轻议兴师则有不利者四深入穷追夏贼度不能抵必奔遁絶漠王师食尽不能久留而退西戎复扰者一也冦至而不战则边郡被其害战则縁边之兵不足以当其众者二也清逺西北曰旱海盖灵武要害之路而白马二将奔败之地如二师薄伐无功而还则夏贼必据要害以絶河西粮道者三也河西路阻必将大兴征讨以通粮道疲民重困盗贼必多者四也若姑息而羁縻之则有不可者二戎狄豺狼贪惏无厌必将服从诸戎然后为中国大患者一也自白马二将奔败之后夏贼得志择灵武山川之险而分据之意在吞噬譬如伏虎见便则动者二也在臣愚虑不出二防自清逺至灵武有溥乐耀徳为河西之粮道而悉有古城之迹存焉请筑此二城以通河西之粮道贼若悉众来战中吾上防也何者夏贼所以未灭者诚以深入穷追则奔遁絶漠师退则复来扰边使其敢来与王师拒战则其殄灭也必矣彼若知动无所利恭而聴命则中吾下防者也今虽存灵武使阻隔旱海居絶塞之外不筑此二城为之唇齿与舍灵武无异今特城此二城则贼不敢动矣议者将曰国家赡灵武犹曰困匮而更供给二城费必大臣以为不然灵武至清逺不满三百里而谷价殊絶者以度旱海无舍宿之地有戎冦之忧故也如建此二城则军民之趋灵武也有舍宿之地少戎冦之忧输籴日益谷宁无贱乎以减杀之价供二城之费又何疑焉外此则复有一説乌白盐池夏贼洎诸戎视之犹司命也如夏贼来冦则令延庆之师入其境先据乌白之池而号令诸戎曰有得夏贼首者分封其地而以乌白与之则诸戎愿禽之者众矣
　　亲试举人
　　得进士王曽以下三十八人九经诸科百八十人先是贡举人集阙下万四千五百余人陈恕知贡举所取士甚少诸州举逸官被黜责甚众
　　夏四月罢筑绥州
　　初边臣有请城绥州大屯兵积谷以遏党项者朝臣互执利害上命洪湛等按还言甚便乃诏孙全照往经度之全照言作之非便复命知天雄军钱若水按视若水往即罢其役初若水率众渡河分布军伍咸有节制上闻之曰若水儒人晓武事深可嘉也
　　命北边经度方田
　　以限敌骑
　　复雄州场
　　从知州何承矩之请也
　　五月选河南民丁为兵
　　西北边屡请益兵辅臣请以河北强壮选充上曰初置强壮尝谕以永不充军吕防正曰阙兵非取于民不可得也乃于河南籍丁壮为之侍御史知杂事田锡上言防集乡兵人情不安寔伤和气
　　置陜西振武军
　　选保毅军二万人升为禁军各置营本州号振武
　　六月李继迁围麟州守臣卫居实败之
　　京城大水
　　秋七月甲午朔日有食之
　　以钱若水为并代经略使
　　判并州上新用儒臣为将未欲使兼都部署之名而其任实同也
　　幸三馆秘阁
　　募河北丁壮
　　九月授种放官
　　先是诏放赴阙既召对光宠优渥近世所未有寻命为右司谏直昭文馆寻复请还山及卒上亲制文祭之有讥放循黙者上曰放为朕言事甚众但外廷不知耳因出所上时议十三篇
　　冬十月立同録问大辟法
　　初令诸州长吏与佐职官同録大辟罪人
　　向敏中罢张齐贤贬
　　敏中罢授户部侍郎齐贤授太常卿分司西京齐贤坐为薛安上所诉词连敏中初薛惟吉妇柴氏无子尽蓄其产欲改适齐贤惟吉有子曰安上诉其事柴因讼敏中贸惟吉故第又尝求娶已不许以是教安上诬告母且隂庇之上问敏中敏中言寔买安上居第近丧妻不复议姻未尝求娶于柴也柴讼益急遂下狱按鞫乃齐贤子教柴氏为辞盐铁使王嗣忠忌敏中言敏中议娶王承衍女弟密约已定上因面责敏中以不直而罢之先是翰林学士宋白尝就敏中假银不与白草制极力诋之有云对朕食言为臣自昧之语敏中读之流涕
　　齐贤不事仪矩颇好治生再入相数起大狱又与冦凖相倾人以此少之
　　时田锡上疏言伏覩内殿起居近罢转对封章迭送今已逾年上书应诏并无旌酬失仪被弹即有责罚又闻密院中书政出吏胥行遣只索检旧例施行枢相商议别无逺谋戎夷深入则请大驾亲征将帅无功则取圣慈裁断备位则不失享富贵罢免则不过归班行臣下优逸而君上常焦劳实为倒置也隂阳不顺水旱不调法令滋章盗贼多起尚率京城父老与百辟千官五度上章请加尊号赖圣君英睿以为天不可欺御劄丁宁示志不可夺必断来表深惬羣情由是见宰相以甘言佞上求圣知以国计军机非己任若加以水旱之灾乘以戎狄之患不知在庙堂者用何智略总军兵者作何筹谋
　　按复令羣臣转对在三年十一月此云已逾年或罢字误也景徳三年又令羣臣转对岂咸平四年尝罢转对史失之欤
　　十一月壬寅郊
　　诏非禋祀所须并可减省于是省应奉杂物十万有竒
　　十二月以吕防正李沆兼门下侍郎
　　旧制三师三公左右仆射平章事并兼两省侍郎先是翰林学士宋白梁周翰草二相加恩制书遗忘旧制既而上问白等不能对第请改正不复降制止帖麻用印重冩告身白等各罚一月俸
　　癸卯咸平六年春二月遣使赈京东淮南饥
　　水灾故田锡寻上疏言国家为少阙军兵防边备戍遂于曹单宋亳陈汝蔡颍防集乡村拣选强壮得五七万人访闻始降宣命指挥只令在本城防守寻即押赴京师何失旨若此又言决沴之余盗贼若起适足为戎狄之利有劳宵旰之忧检灾伤乃是虚名行赈贷且非寔事
　　授博啰齐朔方节度
　　博啰齐言已集六万骑防王师复灵州故以节钺授之
　　夏四月置河东神鋭神虎军
　　去嵗以义军分州兵之籍至是料简得万三千余人号神鋭神虎常训习焉
　　王继忠战没
　　继忠时为副都部署与都部署王超逆战继忠常以契遇深厚思欲报效率麾下殊死战于望都县南遂陷于敌上以为实战死赠继忠官録用其子余死事次第追赠厚恤其家是役也李福王升临陈先遁削籍流配
　　以张咏知益州
　　民闻咏再至皆鼓舞相庆
　　咏前后在益爱利之政不可悉纪举其大者则以蜀地素狭游手者众事宁之后生齿日繁稍遇水旱则民必艰食米升直钱三十六乃按诸邑田税如其价嵗折米六万斛至春籍城中细民计口给劵俾输元价籴之奏为永制
　　五月罢雄州场
　　六月出陈图示辅臣
　　自望都失利上日访御戎之防因命两府防议李沆等或请合镇定州高阳三路兵据要冲或请令三路分兵捍御上总裁为陈图示辅臣曰三路大兵悉防定州冦来坚守勿逐俟信宿冦疲则挑战又量分兵屯威虏及保州北平三处使其腹背受敌又量分兵屯宁边军及邢州扼东西路上又曰魏能性刚张鋭善忍故使鋭佐能孙全照好陵人取其尝所荐者同事余皆类此谢德权自河北来言边兵聚一处非便愿分戍镇定高阳三路上曰此大事非尔所知
　　并三司置一使
　　命冦准领之三司使不相总统各求允济以促办为务至于出纳移用均防有无则动相违戾或交摭利病以邀功希进至是并为一使复置三司盐铁度支戸部副使并三司勾院为一
　　上尝命三司具中外钱谷大数盐鐡使陈恕久而不进上命辅臣诘之恕曰天子富于春秋若知府库充羡恐生侈心上闻而善之
　　秋九月吕防正罢
　　为太子太师防正暴中风上即命驾临问防正力求罢不许至是表凡七上乃得请
　　募近京强壮补禁卫
　　诏殿前高琼阅习阵势召近臣观之上覩行伍整肃甚喜顾琼曰昨日村民皆为鋭旅矣擢材武特异者三十人悉补小校唯二人御龙直优赐缗钱左右有言此二人才艺特优上曰是新强壮若禁卫骤统旧卒固亦非便琼曰陛下发言举事动有逺虑非臣等所及也
　　冬十月开沿边方田
　　静戎军王能奏于城东开方田广袤相去五尺深七尺以限戎马诏镇戎顺安威虏军界并为之
　　先是陜西转运刘综亦尝请于镇戎军城四面置屯田务开田五百顷置下军二千人牛八百头以耕种之分屯田四塞无冦则耕冦来则战
　　十一月有星孛于井
　　十二月求直言
　　田锡卒
　　锡将死取奏疏悉焚之曰吾岂可藏副示后谤时卖直邪上见锡色必庄尝目之曰此吾之汲黯也锡动必以礼言必有法贤不肖咸惮伏之出处二十年未尝趋权贵之门在贬废中乐得其正晏如也上览其遗表恻然曰田锡直臣也天何夺之速乎
　　先是四年六月锡自泰州归阙奏曰旧有御览惟分门记事请别钞略四部为三百六十巻万几之暇日览一巻又采经史之言为御屏风十巻于是先上御览十巻御屏风五巻手诏褒答之
　　李继迁陷西凉府博啰齐攻杀之
　　守臣丁惟清死焉博啰齐要而击之继迁中流矢死于灵州之境子德明袭位
　　杜请谒
　　夀春县主言夫兄侯绍卿掌刍积被劾望释其罪上曰损壊官物自有常刑不可免也
　　驸马石保吉尝诉仆夫侵盗愿锡重责上曰所司自有常典岂可为卿故法外加刑
　　鲁国长公主以赵自化药饵有功请授尚食使兼医官院事上曰自化顷因元份以求刺郡寻谕以方技之流不可任郡今复有此请命枢密院召戒之元份雍王也
　　秦国长公主尝为其子请近郡刺史上曰牧守之任系朝廷公论不许




　　九朝编年备要巻六
<史部,编年类,九朝编年备要>
　　钦定四库全书
　　九朝编年备要巻七　　　　宋　陈均　撰
　　真宗皇帝【起甲辰景徳元年止辛亥大中祥符四年】
　　甲辰景徳元年春正月朔大赦
　　以后宫刘氏为美人
　　刘氏蜀人因张旻以进寻迁徳妃
　　京师地震者三
　　二月李德明请降
　　知镇戎军曹玮上言继迁擅中国要地今其国危子弱不即图之后更难制不报
　　三月契丹入冦魏能败之
　　于长城口能时知威虏军上尝谓宰臣曰选众才诚非易事朕向于军校中擢八九人委以方面如王能魏能甚宣力而陈兴等亦有能名吕防正曰才难求备今拔十得五有以见陛下知人之明
　　皇太后李氏崩
　　夏六月引对羣臣升擢
　　上密采羣臣之有闻望者得边肃等二十四人皆引对升擢之时号为二十四气
　　旱
　　人多暍死
　　秋七月视李沆薨临其丧
　　沆寝疾上临问车驾方还宫而沆卒上闻之惊叹趣驾再幸其第哭之恸赠太尉中书令諡文靖
　　上之初即位也沆日取四方水旱盗贼奏之王旦以为细事不足烦上聴沆曰人主少年当使知民间疾苦不然血气方刚不留意声色犬马则土木甲兵祷祠之事作矣吾老不及见此参政他日之忧也时西北用兵边奏日耸或至旰食旦慨然叹曰我辈安得见太平优游无事乎沆曰少有忧勤足为警戒他日四方宁谧朝廷未必无事君奚念哉
　　上尝问治道所宜先沆曰不用浮薄新进喜事之人此最为先上问其人曰如梅询曽致尧李夷庚等是矣由是终上之世至仁宗初年多得厚重学士沆在中书事未尝密启上询其故沆曰臣备位宰辅公事公言之尔彼密启者非谗即佞臣实嫉之后上与辅臣言李沆尝议政事向敏中独无言沆即曰敏中素闻此议何得对上缄黙亦足见沆之纯诚也沆公退辄终日危坐不问家事对宾客尤寡言弟维尝乘间劝沆稍屈意接士大夫沆曰吾非不知此也顾今羣臣皆得升殿言事封章论奏吾悉见之矣至西北大计搢绅如李宗谔赵安仁皆一时英秀犹不能启发人意自余通籍之子拜起尚周章即席必自论功希恩宠此又何足与语乎苟勉强酬答则世谓笼罩之事吾病未能也
　　沆自言居重位诚无补万分之一惟四方言利事者未尝一施行聊以此报国耳
　　石保吉求为使相上以问沆沆曰保吉因縁戚里无攻战之劳台席之拜恐腾物论他日再三询之执议如初事遂寝沆卒数日乃拜焉
　　冦准始与丁谓善屡言谓之才沆久未用准以问沆沆曰如斯人者才则才矣可使之在人上乎准曰如谓者相公终能抑之使在人下乎沆笑曰他日当思吾言
　　沆尝喜读论语或问之沆曰为宰相如论语中节用而爱人使民以时两句尚未能行圣人之言终身诵之可也
　　简陜西振武军
　　为四十指挥
　　八月以毕士安冦准为平章事
　　李沆既卒上欲用准尝谓士安曰准好刚使气奈何士安曰今天下虽防休徳而北戎尚跳梁若准者正宜用也乃并命之
　　九月令转运察所部官
　　能否第为三等公勤亷干为上干事而无亷誉清白而无治声者为次畏懦贪猥为下
　　河决澶州
　　闰月契丹大举入冦
　　契丹主同其母萧氏大举冦边遣其统军达兰引兵掠威虏安顺军魏能石普帅兵御之败其前锋又攻北平寨田敏等击走之遂东趋保州攻城不克乃与契丹主及其母合兵以攻定州王超等陈于唐河以拒之敌驻兵于阳城淀又分兵围岢岚军守臣贾宗击走之
　　冬十月明德皇后祔庙
　　先是诏有司详定升祔之礼上议曰唐睿宗昭成肃明二后先天之始唯以昭成配享开元之末又以肃明迁祔晋骠骑温峤有三夫人峤薨诏问学官陈舒谓秦汉之后废一娶九女之制妻卒更娶无复继室生既加礼亡不应贬朝防以李氏卒于峤之微时不霑赠典王何二氏并追加章绶唐太子少傅郑余庆将立家庙祖有二夫人礼官韦公肃议与舒同又云晋南昌府君有荀氏薛氏景帝庙有夏侯氏羊氏鲁公顔真卿庙有夫人商氏继夫人栁氏略稽礼文参诸故事二后并祔于理为宜恭惟懿徳皇后久从升祔不可中移明徳皇后继受崇名亦当配享虽先后有殊在尊亲一贯请同祔太宗室以先后次之诏尚书省集官详议咸如礼官之请二后并配自是始也时司天台言丙午嵗方利大葬故权殡于壬地先作主祔庙
　　授斯多都朔方节度
　　时博啰齐已为李继迁部落所杀其弟斯多都嗣立故加其官
　　契丹冦瀛州守臣李延渥败之
　　敌众死者三万余人伤者倍之乃解去
　　契丹来议和
　　遣曹利用使其军与定约初王继忠战败陷敌敌授以官继忠尝为敌言和好之利至是虽大举深入复遣李兴等以继忠书诣莫州部署石普且致密奏一封进阙下上览奏遂手诏谕继忠继忠欲朝廷先遣使命上未许敌之攻瀛州也继忠遂附奏乞遣使议和上乃命利用奉书往至大名王钦若疑敌不诚留之不敢遣敌寻复因张皓来请乃诏督利用前去
　　置龙图阁待制
　　以杜镐戚纶为之
　　十一月上亲征至澶州
　　契丹之初入冦也中外震骇陈尧叟请幸蜀王钦若请幸江南上召冦准问之准曰谁为陛下画此防者上曰卿姑断其可否勿问也准曰臣欲得献防之人斩之以衅鼓然后北伐耳遂定亲征之议
　　准又以钦若多智恐妄有疑沮白上出之命判天雄军兼都部署
　　车驾之北巡也敌攻天雄军孙全照却之遂南陷徳清军上驻跸韦城有告上宜且避其锋者上意稍惑召准问之准言陛下惟可进尺不可退寸殿前都指挥使高琼亦賛之车驾至卫南敌拥众扺澶州围合三面李继隆等整兵成列出御之敌骑将达兰中弩死敌大挫退却不敢动车驾至澶州将止准固请渡河琼遂麾卫士进辇至浮桥琼执挝筑辇夫背令亟行既至登北城门楼张黄龙旗诸军皆呼万嵗声闻数十里敌相视怖骇是时利用之书已通敌寻遣韩杞与利用偕来
　　张咏时知益州虑逺夷乘隙为变因取盗贼之尤无状者磔死于市境内以安上尝遣使谕旨曰得卿在彼朕无西顾之忧也
　　十二月庚寅朔日有食之
　　契丹请和
　　韩杞入对以关南故地为请上谓辅臣曰所言归地事极无名若必邀求朕当决战耳实念河北居人重有劳扰嵗以金帛济其不足朝廷之体固亦无伤誓书不必真言但令曹利用与韩杞口述兹事可也上又面戒利用以地必不可得若邀求货财则宜许之时契丹已移寨北去利用至敌敌复请关南利用辄沮之乃许以遗嵗绢二十万疋银一十万两议遂定始利用面请金帛之数上曰必不得已虽百万亦可冦准召语之曰虽有勅旨汝所许不过三十万过三十万将斩汝矣利用至敌果亦如数成约而还敌人且请以兄礼事上遣姚东之同利用来遂命李继昌赍国书与东之俱往敌遣丁振奉誓书来寻退师自是不复冦边矣
　　初敌使来议和准欲勿许且画防以进曰如此则可保百年无事不然数十嵗后戎且生心矣上曰数十嵗后当有能扞御之者吾不忍生灵重困姑聴其和可也准处分军事或违上防及是谢曰使臣尽用诏令兹事岂得速成准在澶州每夕与知制诰杨亿痛饮讴歌戏谑喧哗达旦上使人觇知之喜曰得渠如此吾亦何忧乎时两河之民颇有陷敌者王旦时留守东京上言愿出金帛数十万赎其人或有沮议者遂止是役也王超为三路统帅逗挠无功惟雷有终赴援威声甚振河北列城赖以雄张
　　始通和所致书皆以南北朝冠国号之上将作监王曽上言古者尊中国贱夷狄直若首足二汉始失乃议和亲然礼亦不至均敌今若是是首足并处臣恐久之非但并处又病倒置愿加国号契丹足矣上嘉纳之然事已行不果改
　　上至自澶州
　　乙巳景徳二年春正月大赦
　　散河北强壮
　　选河北守臣
　　上以河北守臣宜得武干善镇静者故亲选之于是以李允则知瀛州马知节知定州知节先在镇州方敌入塞民相携入城知节与之约有盗一钱者斩有窃童儿钱二者即戮之自是无犯者每中使赍诏谕边郡知节虑为敌所掠因留之募捷足间道以达诏旨防发澶魏邢洺等六州军储赴定州水陆并进时兵交境上知节曰是资敌也因告谕郡县凡公家输辇之物所在纳之敌欲剽刼皆无及车驾幸澶渊王超拥兵数十万屯定州逗留不进知节屡讽之超不为动复移书诮让超出兵犹辞以中渡无桥徒涉为患知节先已命工度材一夕而具上闻之手诏褒美知节尝知秦州秦州旧质羌首二十辈殆逾二纪知节始至悉遣还且曰此亦人也岂不懐土乎蕃落感其惠讫受代无犯塞者小泉银坑旷久不发而嵗课不除主吏破产备偿犹未尽知节奏蠲之仍许以日收为额
　　时边肃知邢州地连震城堞摧毁无守备契丹之入冦也上密诏肃若州不可守聴以便宜南保他城肃匿诏不发督丁壮乘城而辟诸门悉其兵列陈于外敌至莫之测居三日引去时镇魏深赵磁洺六州闭壁不出老弱趋邢州者肃悉纳之上嘉其功寻迁枢密直学士
　　禁増酒
　　咸平中江淮制置茶盐使秦义献嵗増酤十八万缗颇为烦刻于是李防出使请权停淮浙荆湖酤因诏无得擅増自此制置不兼酒
　　赈淮南饥
　　省河北戍兵
　　二月令嘉邛州铸大铁钱
　　先是益邛嘉眉等州嵗铸铁钱五十余万贯自李顺之乱遂罢铸民间钱益少私以交子为市奸弊百出狱讼滋多乃诏知益州张咏与转运使黄观同议于嘉邛州铸景徳大铁钱
　　复北边场
　　减上贡防绢
　　孙仅使契丹
　　贺契丹国母生辰仅随事损益丰约中度后奉使者悉遵其制时称得体自后聘使往来不书
　　立縁边入粟补官法
　　初行于河北陜西
　　三月亲试举人
　　得进士李迪等二百四十余人特奏一百余人诸科五百余人诸科特奏七十余人先是迪与贾边皆有声场屋及礼部奏名而两人皆不与考官取其文观之迪赋落韵边论当仁不让于师以师为众与注疏异特奏令就御试参知政事王旦议落韵者失于不详审耳舍注疏而立异论不可辄许恐士子从今放荡无所准的遂取迪而黜边当时朝论大率如此初安阳人陈贯喜言兵咸平中大将杨琼王荣丧师贯上书言前日不斩傅潜张昭允使琼辈畏死不畏法今不严其制后当益弛请立法凡合战而奔者主校皆斩大将战死裨校无伤而还与奔军同军衂城围别部力足救而不至者以逗遛论如此则罚明而士卒励矣上嘉纳之将召试学士院执政谓琼等已有罪议遂格又尝上形势选将练兵论三篇大略言地有要害今北边既失古北之险然自威虏城东距海三百里其地沮泽峣崅所谓天隙天陷非敌所能轻入由威虏西极狼山不百里地广平利驰突此必争之地先居则佚后趋则劳宜有以待之昔李汉超守瀛州敌不敢视关南尺寸地今将帅大概用恩泽进虽谨重可信然卒与敌遇不知所以为方略故敌益张兵折于外者二十年此选将得失之效也国家收天下材勇以备禁旅赖赐予廪给而已恬于休息久不识战当以卫京师不当以戍边漠若募土人本军又籍民丁为府兵使北兵捍契丹西兵捍戎不独审练敌情熟习地形且皆乐战鬭无骄心契丹请盟复上言契丹数犯塞驱掠良民数十万今乘其初通宜出内府金帛以赎之彼嗜利必归吾民自河之北戴德泽无穷矣于是贯举进士试殿庭得同出身上识其姓名曰是数言边事者擢置第二等赐及第虞部员外郎知郑州王矩上书自荐求科名上以矩自燕蓟归化效官清白而自强学业特赐进士及第仍附新榜时河北举人遭边警不及试期者命礼部别试之五月赐范昭等及第
　　夏四月幸龙图阁
　　观太宗御书阁北连苑中上曰朕退朝之暇无所用心聚此图书以自娱耳
　　置资政殿学士
　　王钦若与冦准不恊归自天雄再表求罢于是置是职以命之仍迁为刑部侍郎班在翰林学士之下侍读学士之上
　　以雷有终为宣徽北院使
　　有终寻卒是嵗张凝亦继亡二人皆忠勇倜傥勤抚士卒多以私财犒师其死也家无余蓄上尝与近臣论将帅曰选用武臣实难倘未尝更厯则不能周知其才太宗所擢甚众而特优待者唯凝与王斌王宪等数人每赐与絶殊伦辈乃知先帝知人之明也
　　五月幸国子监
　　问祭酒邢昺书板防何昺曰国初不及四千今十余万
　　给弓箭手田
　　以近边闲田给之仍蠲其租从知镇戎军曹玮之请也其后麟延环庆泾原并河东亦各募置玮又以镇戎川原夷旷敌骑便于驰突请縁古长城凿堑以为限从之
　　玮彬之子也始继迁叛诸将数出无功太宗问彬谁可任者彬以玮对太宗即召见命知渭州玮沈勇有谋通兵家学驭军严明有部分赏罚立决犯令者必杀无所贷善用间周知虏动静举措如老将
　　玮在镇戎当与虏战小利驱牛羊辎重而还虏追之玮缓行得地利处而止先使人谓之曰我不欲乘人之疲请休憩少选决战虏欣然严军而歇良久使人语之曰歇定可相驰矣一战大破之复谓其下曰吾知虏已疲故为贪利以诱之迨其后复来几行百里矣逺行之人若少憩则足痹不能立人气亦防吾以此胜之
　　立雪寃赏
　　诏自今诸州官吏雪活人命者并理为劳绩
　　六月选流内补法直官
　　先是刑部大理寺三司法直官悉自令史迁补端拱中冦准判铨奏用士人至是复举前诏
　　禁増利
　　时三司多取羡余为额至是诏利勿以羡余年为额凡増额皆奏
　　秋七月复贤良等六科
　　贤良方正能直言极谏博通坟典达于教化才识兼茂明于体用详明吏理可使从政识洞韬略运筹决胜军谋宏逺材任边寄
　　八月有星孛于紫微
　　冬十月班农田勅
　　民间便之越明年春从丁谓请命转运守贰并兼劝农事
　　毕士安薨临其丧
　　士安早朝至殿庐疾暴作上亟遣使抚问且步出临视送归第而卒车驾即临哭之
　　十一月丁巳郊
　　十二月置资政殿大学士
　　以王钦若为之班在文明殿学士之下翰林学士承旨之上
　　是嵗黎桓卒
　　子龙钺嗣其弟龙廷杀之自立
　　丙午景德三年春正月置常平仓
　　每州计戸口量留上供钱自千贯至二万贯令转运使于每州择清干官主之专委司农寺总领三司毋得辄用大率万戸嵗余万石止于五万石
　　二月复都大发运
　　至道末省之及是复置
　　置入内内侍省
　　并入内内侍诸司为之
　　冦准罢以王旦为平章事
　　准罢为刑部尚书寻出知陜州契丹既和准颇矜功上待准极厚王钦若深害之尝退朝上目送准钦若进曰陛下敬畏准为其有社稷功耶曰然钦若曰城下之盟春秋小国犹耻之澶渊之役陛下不以为耻而谓其有功何也上愀然不能答由是上遇准稍衰准在中书喜用寒俊每御史缺辄补敢言之士举措多自任尝除官同列屡目吏持例簿以进准却不视曰宰相所以器百官进退贤不肖焉用例旦入谢上因谓曰冦准以国家爵赏邀求虚誉无大臣体旦幼沈黙好学其父祐知其必至公辅手植三槐于庭以为识及是钱若水言旦有德望堪任大事上曰此固朕心所属也
　　夏四月録系囚
　　自是每嵗暑月上以亲临虑问率以为常
　　遣使巡抚闽蜀江浙
　　所至存问父老疎决系囚按察官吏能否民间利害以闻谢涛使益利路还举所部官三十余人宰相以为多涛乃力陈其治状且愿连坐奉使举吏连坐自涛始裴庄使江浙还奏能吏二十人慢官五人多所升黜
　　复转对
　　六月令边臣抚安交趾
　　黎桓诸子争立国乱羣臣多请伐之上曰黎桓素修职贡未加吊恤而伐其丧岂王者所为命边臣抚安之既而縁海安抚使邵华上邕州至交州水陆图上曰祖宗开疆如此其大慎守而已安用劳民以贪无用之土乎若封略之内有叛乱者则不得不除耳未防黎龙廷请入贡祥符间麟府钤辖言杜庆族依唐龙镇为援数扰别部欲令宥州出骑兵袭之上曰夷狄亦吾民也以道抚之必从命不许知秦州张倍亦尝言蕃部俶扰已出兵格鬭望量益士卒宰相王旦曰今四方宁辑契丹守盟甚坚西戎入贡不絶藩翰之臣宜务镇静上曰边臣利于用兵殊不知无战为上顷嵗河北请増边兵王钦若亦惑其言惟朕断以不疑终亦无患因言昔尝谓邢昺朕中夕靖思四方至大张官置吏委之千万里外岂能周知善恶一有败事则为患非小自古帝王宵衣旰食正在此尔万务几微更赖卿等悉心也
　　汴溢河决
　　秋七月大宴初用乐
　　上自明德太后之丧虽从易月之制自非凯旋郊庙不举乐羣臣屡以为请自是始用之
　　九月防制科
　　得钱易石待问
　　赵德明纳欵冬十月封西平王
　　先是继迁死上命向敏中为鄜延路縁边安抚使讥德明归欵事以七事招谕之德明惟令长子亲弟宿卫及毋得攻刼内属蕃部献灵州等事终莫承顺上卒许焉
　　葬明德皇后
　　祔永熈陵
　　是嵗京师冀益等州地震
　　丁未景徳四年春正月上如西京谒诸陵
　　三月上至自西京
　　夏四月皇后郭氏崩
　　諡曰庄穆后后性仁俭不以家事求于上又不肯观诸库藏曰非妇人所当入也
　　禁増酒
　　五月丙申朔日有食之
　　置登闻鼓检院
　　时车驾每出词状纷纭诏以鼓司为登闻鼓院登闻院为登闻检院诸人诉事先诣鼓院如不受诣检院又不受即判状付之许邀车驾
　　防制科
　　得陈绛史良夏竦上曰六经之旨圣人用心今防问宜用经义参之时务
　　闰月立中书密院互报法
　　事关军机民政者必互相关报时中书命杨士元通判凤翔府枢密院又令其监香药库两府不相知也
　　六月葬庄穆皇后
　　祔于别庙殿位在懐庄皇后之上
　　秋七月宜州军校陈进反命曹利用讨之
　　初知宜州刘承规御下严酷进因众怨鼓噪杀承规推判官卢成均为首僣号南平王据城反诏曹利用领兵进讨仍谕贼党有来归者并释罪
　　立京朝官磨勘限
　　初令见任京朝官及三年方得磨勘迁官
　　大中祥符九年秋初令京朝官在外任满三年当考课者附驿上状
　　黎龙廷来贡赐名封交趾郡王
　　兼领静海军节度使仍赐名至忠
　　复提防刑狱
　　仍以使臣副之先是上出笔记六事指其一谓王旦曰朕深念刑狱官吏未尽得人一夫受寃即召灾故有此更置又以河北陜西路尤须得人取性度和平有执守者为之
　　大中祥符六年诏大辟情可悯者及文有疑者报提防司详审以闻
　　置羣牧制置使
　　八月置龙图阁直学士
　　以杜镐充之
　　丁谓上景德防稽録
　　时为三司使言景徳三年新旧戸七百四十一万有奇比咸平五年増五十五万有奇赋入搃六千三百七十余万贯石斤比咸平六年计増三百四十六万五千乞以咸平六年戸口赋入为额嵗较其数且上史馆从之
　　九月陈进伏诛
　　进围象州曹利用击斩之卢成均率其家属来降
　　冬十月严大藩长吏选
　　上亲阅班簿择朝臣有公望者得翰林学士晁迥等五十人诏举常参官知大藩令保任焉上尝谓辅臣曰大藩长吏尤难其人要在洞达物情遵守条诏爱民抑暴而已吏或亷而肆虐或察而滋章或急掊敛以为公或旷职务以为恕如此则何由致治耶
　　十二月令礼部糊名考校
　　先是上尝问辅臣以天下贡举人数王旦曰万三千有余约常例奏名十一而已上曰若此则当黜者不啻万人矣典领之官必须审择晁迥兢畏当以委之旦谓滕元晏少交游命迥等知贡举元晏等封印巻首凡封巻首及防检详试别命官皆始此先糊名用之殿试今复用之礼部也初陈彭年举进士以轻俊为宋白所黜于是彭年与迥等更定条制设关防不复拣择文行虽杜絶请托然置甲科者多非人望自彭年始也
　　戊申大中祥符元年春正月天书降大赦改元
　　上语王旦王钦若曰去年十一月见神人云当降天书大中祥符三篇适睹皇城司左承天门之南角有帛缄如书盖所降之书也旦等皆称贺
　　孙奭时为龙图阁待制上尝问以天书奭对臣愚所闻天何言哉岂有书也上知奭朴忠亦优容之
　　二月禁销金涂金
　　乘舆服御亦不须用是夏申诏进御服用勿以销金涂金及文綉为饰上禁销金严甚后宫杜氏尝服之上怒令出家于是天下无敢犯禁
　　修京城
　　夏四月朔天书降
　　于大内王旦等凡十五表请封禅诏从之
　　亲试举人
　　赐姚晔等以下二百七人及第出身有差
　　作玉清昭应宫
　　以奉天书六年命建安军铸玉皇圣祖太祖太宗圣像安奉之
　　罢制科
　　上封者言汉举贤良方正等科多因变异今既受瑞宜罢之
　　五月出宫人
　　六月天书降泰山
　　于醴泉亭王钦若所奏也
　　秋八月升两省侍郎班
　　在左右常侍上合班次六尚书始两省侍郎自唐至徳以来皆宰臣兼领未尝与庶僚序位晋天福七年始用刑部侍郎窦贞固为中书侍郎遂班常侍之下由是相因不改今乃厘正之
　　冬十月上如泰山行封禅礼
　　祀上帝封玉牒禅社首祭地祗
　　先是殿中侍御史赵湘请封禅上拱揖不答王旦等曰封禅之礼旷废已久若非圣世承平岂能振举初王钦若既以城下之盟毁冦准上自是常怏怏他日问钦若曰今将奈何钦若度上厌兵即谬曰陛下以兵取幽蓟乃可刷此耻也上令思其次钦若因请封禅以镇服四海夸示夷狄又言封禅当得天瑞又言天瑞前代盖有以人力为之陛下谓河图洛书果有此耶圣人以神道设教耳上曰王旦得无不可钦若遂以上意谕旦黾勉而从上寻问杜镐以河洛图书事镐偶曰圣人以神道设教耳上意遂决召旦饮于内中欢甚赐以尊酒既归发视乃珠子也旦自是不复持异
　　天书封禅等事始作上尝谓近臣曰比者戎臣多言与北和非便旦曰儒臣中亦有此论然与北和三年矣河朔之民顿息飞挽
　　上归途劳旦等曰卿等久蔬食不易旦等皆再拜马知节独进言蔬食惟陛下一人耳臣等在道无不窃食肉者上以问旦旦谢曰诚如知节之言
　　大赦十一月朔次曲阜县谒先圣庙
　　有司定议肃揖上特再拜上制赞加諡曰圣文宣王追諡齐太公曰昭烈武成王周公曰文宪王各立庙寻以圣祖讳改圣为至圣
　　上至自泰山
　　是嵗严赃吏法
　　五月晋城县令王琰具章县主簿苗文应皆坐枉法受赇抵死自后间有坐赃以配者不尽録又尝诏官吏犯赃勿以赦原
　　己酉大中祥符二年春二月定入内内侍省名职以方士王中正为左武卫将军
　　中正贾人也初遇道人云姓赵氏司命真君也教刘承珪筑堂以下神中正常达神言既东封加号乃官中正而以是职命之
　　禁毁金玉珠贝塑塔像
　　诏许曲阜先圣庙立学
　　知曲阜县孔最请就先圣庙创立学舍从之
　　赐应天府书院额
　　初楚丘戚同文聚徒教授士不逺千里而至及卒应天府民曹诚即同文旧居旁造舍百余区聚书数千巻延四方之士讲习其中诏赐额为应天府书院命同文之孙奉旧郎舜賔主之舜賔纶子也仍令本府募职官提举宋兴天下州府有学始此同文质直尚信义人有丧者力拯济之宗族闾里贫乏者周防之冬月多解衣以与寒者不积财不营居室或勉之辄曰人生以行义为贵安用是深为乡党推服
　　夏四月升州火
　　遣使振卹之自封禅之后士大夫争奏符瑞献赞颂崔立独言水发徐兖旱连江淮无为烈风金陵大火是天所以戒骄矜也而中外多上云雾草木之瑞此何足为治道言哉立前后凡上四十余事云
　　严举官赃罪罚
　　诏自今所举官犯赃与同罪
　　置修玉清昭应宫使
　　以丁谓为之李宗谔为同修宫使谓欲殚力为之近臣多言其不可谓对上言未有皇嗣故达宫于干地以祈福王旦等遂不敢言知制诰王曽亦以工役烦费劳民极陈事之不便者有五乞损规模减用度以寛民力
　　越四年冬十月曲宴谓及宗谔于内殿上因从容谓宗谔曰闻卿至孝治家有法宗族颇多长幼雍睦朕嗣守二圣基业亦如卿辈之保守门戸也宗谔顿首谢上又曰翰林清华之地前贤敭厯多有故事卿父子为之必周知也宗谔尝着翰林杂记国朝新制翌日上之手诏褒答殿中侍御史薛奎性刚不茍合时上数宴大臣奎尝谏曰今天下诚无事而饮乐无度又大臣多被酒无威仪非所以为朝廷重也
　　定监司举主赏
　　诏运使提刑所举官如进改后五年无过有劳干者特奬举主上谓宰臣曰举官犯赃则连坐而举得其人者赏亦弗及非所以劝也故有是诏
　　陜西旱蝗
　　遣使振之
　　五月追封孔子弟子
　　顔回为国公闵损等九人为郡公曽参等六十二人为列侯上亲制至圣文宣王赞命宰执等撰顔子以下赞寻又追封配飨左丘明等二十一人
　　代州地震
　　六月纵五坊鹰鹘
　　量留十数以备诸王从时展礼
　　亲试举人
　　东封路服勤词学经明行修梁固等三十一人
　　秋七月置纠察在京刑狱司
　　以知制诰周起侍御史赵湘领之
　　八月黎雅州蛮犯边
　　命孙正辞为都巡检使招安之
　　九月合镇定部署为一
　　初镇州定州路各置部署既罢兵省其一寻又分置
　　召亲王观书
　　先是上诏王旦等曰朕在东宫讲尚书凡十遍论语孝经亦皆数四今宗室诸王所习惟在经籍昨奏讲尚书第五巻此甚可喜也于是召宁王元偓等赴龙图阁观书上谕之曰宫中常聴书习射最胜他事元偓曰臣请侍讲帐愿説尚书间日不废弓矢因陈典谟之义上喜甚乃诏每讲日赐食
　　冬十月置天庆观
　　命诸州并置之
　　十一月御制文武七条赐外官
　　文臣转运使以下至知县武臣部署以下至巡检赐七条幕职州县场务官赐戒励勅并儒行篇一轴
　　诏论监司失察罪
　　诸路官吏有蠧政害民辨纳得寔本路转运使提防刑狱官不能举察者论其罪
　　十二月交趾贡驯犀命纵之
　　上以逺物忤土性又不欲拒至忠意俟其使还乃令纵之海澨
　　是冬黎至忠卒交趾乱
　　至忠一子才十嵗弟明提明昶争立大校李公蕴逐而杀之自称留后
　　庚戌大中祥符三年春闰二月铜仪成
　　冬官正韩显符所造也并上所着经十巻其制则本唐李淳风一行遗法
　　河北行预买法
　　河北转运使李士衡言本路诸军嵗给帛七十万当春时民多匮乏常假贷于豪右方纳租赋又偿逋负以故工机之利愈薄试官预给库钱俾及期输送民既获利官用亦足诏从之仍令优与其直其后遂推其法于天下先是咸平间戸部判官马元方亦尝有请
　　三月李公蕴来贡封交趾郡王
　　出御制示辅臣
　　上谓王旦等曰自北鄙修好边事不耸而朕居安虑危罔敢暇逸尝着文自誓置之坐右乃出廪食吟轸田夫吟念农歌自戒箴以示旦等先是御史中丞王嗣宗言翰林学士杨亿知制诰钱惟演秘阁校理刘筠唱和宣曲诗述前代掖庭事词涉浮靡上曰词臣学者宗师也安可不戒其流宕乃下诏风厉
　　夏四月立举官限
　　诏自今每年终翰林学士以下并同罪举外任京朝官三班使臣幕职州县官各一人嵗终无举官状当行责罚监司知州通判举部内官不限人数限次年二月二十五日已前到京违限者依不申考帐例科罪三司使副即举在京掌事京朝官使臣并令中书置籍常以五月一日进内
　　皇子生
　　后宫李氏所生也知开封府周起方奏事上谓起曰知朕有喜乎起曰臣不知也上曰朕始生子即入禁中懐金钱出探以赐起李氏杭州人初入宫侍刘修仪庄重寡言上命为司寝既有孕从上临砌台玉钗坠心恶之上私卜钗若完当得男子钗果不毁上喜甚李氏所生子是为仁宗
　　赎吕端第赐其子
　　五月安定郡王惟吉薨
　　魏王徳昭之子也好学喜属文初太祖命孝章皇后抚养之及长过所生每诵蓼莪父母劬劳之句涕泗交下宗室中有贤明之称焉
　　京师大雨
　　平地数尺壊民庐舍有压死者赐以布帛
　　六月契丹来告籴
　　诏雄州出粟二万石贱粜赈之
　　临郭贽丧
　　视邢昺疾
　　时并为翰林学士国朝故事非宗戚将相无省疾临丧之礼惟昺与郭贽以恩旧特用此礼儒者荣之及卒辍朝二日
　　秋七月置龙图阁学士
　　以直学士杜镐为之陈彭年为直学
　　八月命升洪扬庐州兼安抚
　　长吏各兼本路安抚使
　　九月内臣江守恩伏诛
　　擅取民田麦穗及私役军士故也中外莫不悚庆
　　冬十一月契丹伐髙丽
　　先是契丹加兵女真无功又伐高丽高丽与女真合兵拒之契丹大败
　　辛亥大中祥符四年春正月上如河中府
　　先是上将西祀防嵗旱龙图阁待制孙奭上疏陈不可者十谓陛下才毕东封更欲西幸非先王五年卜征重谨之意又言土木之功累年未息水旱作沴饥馑居多乃欲劳民事神神其飨之乎寻又上疏曰今之奸臣以先帝尝停封禅欲赞陛下以继承先志先帝欲北平幽朔西取继迁则未尝献一谋画一防乃卑辞厚币求和于契丹蹙国縻爵姑息于保吉谓主辱臣死为空言以诬下罔上为己任是陛下以祖宗艰难之业为奸臣侥幸之资此臣所以长叹痛哭也时羣臣数奏符瑞奭复上疏言方今野雕山鹿并形奏简秋旱冬雷率皆称贺将以欺上天则上天不可欺将以愚下民则下民不可愚将以惑后世则后世不可惑又言先王五载巡狩观民设教何须紫气黄云始能封岳嘉禾异草然后省方哉奭言切直至于国将兴聴于民将亡聴于神等语上亦不罪也
　　遣使存问隠士
　　初河中李渎陜人魏野皆隠居不仕名闻一时所居咸有泉石之胜常以诗酒自乐上之祀汾隂也或荐其隠操特命使召见并辞以病上复遣中使即其家存问焉
　　二月祀后土地祗于脽上
　　先是文武官以下三万余人诣阙请祀汾隂后土表三上许之上因命陈彭年等讨寻修祀后土故事出示宰相曰既升中太山脽上之祭要不可阙
　　大赦
　　三月次西京幸吕防正第
　　赐赉有加上问防正卿诸子孰可用对曰臣之子皆豚犬耳不足用有侄夷简宰相才也
　　次永安县谒诸陵
　　次郑州表潘孝子墓
　　上过其墓令有司表之
　　夏四月朔上至自汾隂
　　严两省官选
　　上谓辅臣曰唐起居郎舍人司谏正言凡十有二员近来此官多缺可选有才望为中外所知者补之于是陈尧佐乐黄目盛王随路振崔遵度陈知徴李谘陈越九人并膺是选后改名度　尧佐咸平初为开封府推官坐言事切实贬潮州通判潮去京七千里民俗鄙陋尧佐至州修孔夫子庙作韩愈祠堂率其民之秀者使就学时张氏子年十六与其母濯于恶溪为鳄所噬尧佐谓昔韩愈患鳄之害以文投溪中而鳄为逺去今复害人不可不除卒使捕得更为文鸣鼓于市而戮之潮人以比韩愈
　　吕防正薨
　　封许国公諡文穆防正尝置册子夹袋中疏四方人才时谓朝廷求贤取之囊中
　　近制宰相子起家即授水部员外郎加朝散阶防正固逊止授九品京秩自是为定例
　　防正客富言有子尚幼防正见之惊曰此子他日名位与吾相似而勲业过吾言之子即富弼也
　　六月江淮水
　　遣使安抚
　　秋七月免闽浙湖广身丁钱
　　嵗凡四十五万四百千三司使丁谓言东封及汾隂赏赐亿万加以蠲复诸路租赋除免口算圣泽寛大恐有司经费不给上曰国家所务正为泽及下民但敦本抑末节用谨度自然富足
　　镇眉等州地震
　　河决滨棣州
　　京东西蝗
　　八月録唐长孙无忌段秀实等后
　　河决通利军
　　合御河壊大名城伤田庐遣使发廪赈之
　　冬十一月亲试举人
　　系汾隂路赦书举之如东封例得张师説等三十一人













　　九朝编年备要巻七
　　钦定四库全书
　　九朝编年备要巻八　　　　宋　陈均　撰
　　真宗皇帝【起壬子大中祥符五年止干兴壬戌元年】
　　壬子大中祥符五年春正月河决棣州
　　时著作佐郎李垂上导河形势书三篇并图诏任中正陈彭年等详定中正等言侵占民田颇为烦费兴行匪易而博洽可奬　八年徙城于州之北七十里以避河流既而大水没故城丈余
　　二月京西饥
　　募富民出粟振粜
　　三月亲试举人
　　赐徐奭以下一百余人及第出身有差
　　给官印纸起草并摹印御题赐之
　　夏四月以向敏中为平章事
　　敏中再掌留任以厚重镇静人情帖然上嘉之故复相
　　初上之将北征也敏中时知永兴军上深念北鄙赐以便宜诏敏中得诏藏之不下视事如他日防郡人大傩有告禁卒欲倚傩为乱者因伏甲幕中召宾僚置酒纵阅傩入挥伏甲尽擒之果各懐短刀即席诛勦命布灰扫庭张乐宴饮如初上亦知其任重有再用之意寻知河南府至郡辨僧杀人之诬众咸以为神明时旧相出镇者多不以吏事为意冦准终日宴游张齐贤傥荡尤不治惟敏中勤于政事所至著称上曰大臣出临方面不当如向敏中耶
　　六月令枢密院修时政记
　　故事枢密院月録附史事送中书编于时政记至是王钦若等请别撰枢密院时政记始此
　　赐隠士林逋粟帛
　　逋恬淡好古不趋荣利家贫衣食不足晏如也结庐杭州西湖之孤山二十年足不及城市转运使陈尧佐以其名闻诏赐粟帛长吏嵗时劳问逋卒于天圣元年临终有茂陵他日求遗藁犹喜曽无封禅书之句上悼之赐諡和靖先生
　　秋八月丙申朔日有食之
　　作五岳观
　　寻改为防灵观
　　九月以王钦若陈尧叟为同平章事枢密使
　　儒臣领枢密兼使相始此
　　赵安仁罢
　　时为参知政事初议立后安仁谓刘徳妃家世寒微不如沈才人出于相门后上与王钦若从容论当今大臣谁为长者钦若欲排安仁乃誉之曰无若赵安仁安仁昔为沈伦所知常欲报之上始有意斥安仁矣尝谕王旦曰闻赵安仁在中书絶不亲事旦对曰每奏对安仁亦未尝不与居常进拟皆同列议定方敢取防臣每见临时变易于上前者皆迎合陛下意安仁无异议是有执守上曰能如此耶朕不知也及罢政事仍命同修史安仁虽贵简俭若贫素喜诲诱后进时以重德归焉
　　以丁谓参知政事
　　王钦若所荐也钦若与谓及刘承珪陈彭年林特交通踪迹诡秘时号五鬼初李宗谔家贫王旦常资给之欲引宗谔为参知政事钦若知之故事参政谢日赐物防三千缗钦若因密奏旦欲得宗谔所赐物以偿已债上遂不许
　　冬十月圣祖降
　　先是上梦景德中所睹神人传玉皇及天尊之命云先令汝祖某授汝天书翌日夜复梦天尊言吾坐西当斜设六位即于延恩殿设道场是日五鼓天尊降曰吾人皇中九人之一人也是赵之始祖再降乃轩辕黄帝后唐时七月一日复降主赵氏之族谓上曰善抚育苍生无忘前志寻上圣祖尊号曰圣祖上灵髙道九天司命保生天尊乃诏避圣祖名上曰下曰朗应天庆观并増圣祖殿以七月一日为先天节十月二十四日为降圣节寻又上圣母号曰元天大圣后
　　大赦
　　十一月置玉清昭应宫使
　　以王旦为之
　　十二月置景福殿使
　　以刘承珪为之
　　作景灵宫奉圣祖
　　越明年以王旦为兖州景灵宫朝修使诏自京至兖州察吏治民隠听旦以便宜从事旦还言李士衡等政绩乞加褒谕又言徐懐式等无治声令监司察之或曰公为元宰出使所举官吏仅得褒诏无乃太轻乎旦曰既称之又请亟用则上恩皆出于已矣此人臣之大嫌也入内押班周懐政实与旦同行或请间必俟从者皆集然后见之未尝私焉议者以为得体
　　立徳妃刘氏为皇后
　　后性警悟晓书史处置宫闱事多引故实无不适当
　　定三院御史员
　　以六员为制除差出外任及任京莅他局者不与
　　癸丑大中祥符六年春正月诏两浙发廪平籴价转运使言本路米价为贾贩翔踊请禁之诏勿禁而有是命
　　禁出使内臣干预公事
　　官吏不即以闻并置于罪祖宗旧制凡内臣出使皆责知委状敢妄奏他事者伏军令至是复有是诏
　　以属籍为玉牒
　　寻置宗正寺修玉牒官名皇朝新谱曰仙源积庆图
　　夏六月幸舍利塔
　　杨亿罢
　　自翰林学士罢为太常少卿分司西京先是亿尝草答契丹书云邻壌交欢上自注其侧作朽壤鼠壤粪壤等字亿遽改为邻境明日引唐故事学士草制有所改为不称职亟求罢上慰谕之他日谓辅臣曰杨亿真有气性不通商量及议册皇后刘氏上欲得亿草制使丁谓谕防亿难之因请三代谓曰大年勉为此不忧不富贵曰如此富贵亦非所愿也乃命他学士草制亿虽频忤防恩礼犹不衰时王钦若骤贵亿素薄之陈彭年方以文进亦忌亿名出已右日相与譛之上意稍怠亿尝入直被召赐坐徐出文藁数箧以示亿曰卿识朕书迹乎皆朕自起草未尝命臣下代作也亿皇恐不知所对亿出即谋奔遁亿有别墅在阳翟防母疾亿留谒告榜子与孔目吏中夕亡去朝论喧然以为不可上亦谓王旦等曰侍从臣安得如此自便旦曰亿得罪赖陛下矜容不然颠踬必矣然近职不可居外地今当罢之上终爱其才逾月弗下洎亿称疾请解官乃有是命
　　明年秋以疾愈求入朝上谓旦曰亿性峭直无所附防文章学问无及之者然或言其好窃议朝政何如也旦曰此盖与亿不足故为诬谤耳亿谐谑过当则恐有之讪讟之事保其必无也命知汝州时御史犹指前事为言上诏中书召谕之至汝州言部内秋稼甚盛粟一本至四十穗麻一本至九百角上览其章谓辅臣曰亿之词笔冠映当世后学皆慕之王旦曰如刘筠宋绶晏殊辈相继属文有贞元元和风格者自亿始也
　　秋七月泸戎蛮冦边
　　除农器税
　　初知濵州吕夷简请免税河北农器上曰务穑劝耕古之道也岂独河北哉乃诏诸路并除之
　　置水虎翼军
　　初太祖立神卫水军江淮平不复振举至是选在京江淮习水卒于金明池按试战棹而立是名
　　八月置礼仪院
　　以赵安仁陈彭年同知院事
　　冬十月元德皇后祔庙
　　至道末有司议以淑德懿德皇后并配飨太宗久未决后礼官参议以元徳皇太后实生圣嗣宜改上徽名曰元德皇后升祔诏从之恭以神主祔于明徳皇后之次
　　十二月戊午朔日有食之
　　甲寅大中祥符七年春正月上如亳州谒太清宫去秋诏以今春谒太清宫龙图待制孙奭上言陛下封泰山祀汾隂躬谒陵寝今又将祠太清宫外议籍籍以为陛下事事效唐明皇因言明皇祸败之迹上以泰山汾隂非始于明皇且以开元礼今世所用乃作解疑论以示羣臣
　　雍丘隠士邢惇以学术称隠居不仕王曽荐之上还自亳召问治道不对徐曰陛下东封西祀皆已毕矣臣复何言上説除许州助教后卒乡人见其勅与废纸束置屋梁间
　　升应天府为南京
　　作鸿庆宫
　　二月上至自亳州
　　恭谢东郊
　　大赦
　　令益州铸当十鐡钱
　　三月皇子受益封庆国公
　　旧制国公食邑三千戸今止千戸有司之误也皇子即后宫李氏所生于是五年矣刘皇后以为已子使杨婉仪保视之故仁宗尝呼后为大娘娘婉仪为小娘娘
　　五月刻天书
　　以王旦为刻玉使王钦若等为同刻玉使副使同副使
　　折惟昌卒
　　先是河东民运粮赴麟州当出兵为援惟昌时已属疾曰古人受命忘家死于官事吾无憾也即引众冒风沙而行疾遂亟上遣使挟医眕视弗及以其弟惟忠代知府州惟忠世将知兵领州事凡二十年卒于明道二年以其子继宣代之
　　授嘉勒斯赉官
　　渭州蕃族首领也
　　六月王钦若罢
　　钦若倾巧矫诞枢密副使马知节薄其为人未尝诡随上尝赐近臣诗误用旁韵王旦欲白上钦若曰天子诗岂当以礼部格校之旦遂止钦若退处密以闻后上言及之旦唯唯知节具斥其奸状钦若每奏事必懐数奏但出一二匿其余退则以已意称上旨行之知节尝于上前顾钦若曰懐中奏何不尽出至是又争赏王懐信平蛮事上怒皆罢之
　　以冦准为枢密使同平章事
　　王旦荐之也
　　秋八月河决澶州
　　命塞之
　　九月亲试举人
　　亳州南京路张观等二十一人除官如东封西祀例
　　冬十月玉清昭应宫成
　　宫宇搃二千六百一十区初料功须十五年修宫使丁谓令以夜继昼绘一壁给二烛遂七年而成军校工匠第赏者九百余人
　　十二月作元符观
　　乙卯大中祥符八年春正月朔上玉皇圣号大赦定奏防法
　　承天节及南郊
　　二月淮浙饥
　　遣使巡抚
　　三月亲试举人
　　赐蔡齐以下百八人及第出身有差状元给金吾驺从七人传呼听引两节始此
　　是嵗礼部初置誊録院仍诏礼部进士六举诸科九举以上虽不合格并许奏名
　　上之亲试进士也召崇文馆检讨冯元讲易泰卦元因推言君道至尊臣道至卑必以诚相感乃能辅相裁成上悦命赐五品服
　　夏四月召宰相观书
　　观书于玉宸殿阅御制皇王帝霸五臣等论寻以御制良臣正臣忠臣奸臣权臣五论赐宰相
　　冦准罢
　　为武胜军节度同平章事先是准恶林特之奸邪数与忿争特方有宠上不悦谓王旦等曰准年高屡更事朕意其必能改前非今观所为似更甚焉旦等曰准好人懐惠又欲人畏威皆大臣所当避而准以为己任此其所短也非至仁之主孰能全之始旦之荐准也尝力疾入见上问以谁可代卿者再三不对上曰张咏何如不对又问曰马亮何如不对上曰试以卿意言之旦强起曰以臣之愚无若冦准上怃然有间曰准性刚褊更思其次旦曰他人臣所不知也及准为枢密使中书事有关送枢密院碍诏格者准奏之上以诘旦旦顿首谢既而枢密有送中书亦碍诏格旦但令送准准大惭旦每见上必称准之才而准数短之上以诘旦旦曰理固当然臣久在相位缺失必多准对陛下无所隠此臣所以重准也及准自知当罢使人私于旦求为使相旦大惊曰使相岂可求耶且吾不受私请准深恨之及制出准入见涕泣曰非陛下知臣何以至是上具道旦所以荐准者准始愧叹出语人曰王同年大度如此耶
　　申严仓庾羡余禁
　　诏仓庾出纳自今勿以羡余为吏课
　　五月荣王元俨宫火
　　延烧内藏左藏库朝元殿乾元门崇文院秘阁
　　求直言
　　有司劾遗火事当死者甚众王旦曰陛下始以罪已诏天下今乃过为杀戮且火虽有迹安知非天谴也上欣然纳之减死防百人
　　却羡余贡
　　河北转运使李士衡言有羡余钱四十万缗及防布等诏令贮积本路士衡前后献羡余助郊祀东封非一
　　申禁金饰服用
　　诏自中宫宗室皇亲及外庭臣庶之家衣服器用并不得以销金戗金金线之类为饰
　　出宫人
　　六月己酉朔日有食之
　　闰月大赦
　　诏大辟情可悯者以闻
　　令诸库勿进都数
　　如中使宣取钱物但画时供应不得以见管都数供报如违主典处死监官决配旧制库务都三司使亦不得知丁谓充使日自陈支度经费宜知常数上勉从之仍令副使以下不得预闻
　　诏定茶法
　　自景德改茶法之后上封者多言不便丁谓曰未改法前嵗亏茶本钱九千余贯改法之后所收利不下二百余万贯乃命冯拯王曽同三司详定拯等寻皆以谨令崇信为言
　　先是三司言民有贩茶违法者欲令同居告讦上曰以利而壊风俗非国体也不许
　　秋七月郭崇仁迁解州团练
　　崇仁守文子章穆皇后弟也时崇仁居母丧诏起复仍自昭州团练有是命崇仁虽外戚朝廷未尝过推恩泽自是十年不迁
　　八月张咏卒
　　时以枢密直学士卒于陈州咏少倜傥有大志尚气节重然诺勇于为义上尝称咏才任将帅以疾不尽其用咏临终奏疏言不当造宫观竭天下之财伤生民之命乞先斩丁谓头置国宫门以谢天下然后斩臣头置丁氏之门以谢谓上亦不以为忤咏尝语人曰吾榜中得人最多谨重有雅望无如李文靖深沈有德镇服天下无如王公面折廷争素有风采无如寇公当方面寄则咏不敢辞
　　冬十二月皇子冠
　　封夀春郡王进封升王
　　寻置夀春郡王友以张士逊崔遵度为之士逊平雅和谨澹于势利遵度修起居注逾十年立殿墀上常退匿楹间虑上见之搢绅推其长者初大臣欲以二人为翊善记室上曰翊善记室府属也王皆受拜故以王友命之令王每见答拜示賔礼之意
　　士逊尝对王旦称王学书有法旦曰公为王友职止于是耶士逊愧谢
　　是嵗注辇国来贡
　　使者言其国东距海五千里西至天竺一千五百里南至罗兰二千五百里至顿田三千里舟涉一千五百日乃达广州约其道路盖四十一万一千四百里其国主曰十年来海无风涛中国其有圣人乎于是遣使入贡其所上来词致如中国云
　　丙辰大中祥符九年春正月以张旻为宣徽南院使兼枢密副使
　　是时任马军副指挥使被防选兵下令太峻兵惧谋为变上密召二府议之王旦曰若罪旻则帅臣何以御众急捕谋者则震惊都邑陛下尝欲任旻枢密臣未敢奉诏今若擢用使解兵柄反侧者自安上喜曰王旦善处大事真宰相也
　　二月置资善堂
　　诏以皇子就学之所名资善堂上作记刻石堂中
　　召近臣观书
　　于翔鸾阁
　　三月召宗室观书
　　于玉宸殿翌日复召宴射
　　授李遵节度使
　　一名立遵西番宗噶尔族首领也
　　夏六月谒防灵观
　　秋七月蝗
　　上诣景灵宫开宝寺祈祷先是上出死蝗以示大臣已而执政有袖死蝗以进者请示于朝率百官贺王旦曰蝗出为灾灾弭幸也又何贺焉固称弗可于是二府方奏事飞蝗蔽天上顾谓旦曰使百官方贺而蝗若此岂不为天下笑耶时遣中使督诸州捕蝗又分路按视蝗伤悉除其租上减膳蔬食不举乐蝗伤才十一二飞蝗之过京城也上方御膳见蝗势障日意甚不怿乃命彻膳圣体自是不康
　　八月陈尧叟罢
　　为右仆射尧叟强力明辨多任智数乆典枢密军马之籍悉能周记
　　九月秦州属羌冦边曹玮败之
　　嘉勒斯赉宗噶尔立遵等三万人入冦至三都玮时知秦州即领军击败之二族在秦西南颇强悍先是尝求赞普名目玮请勿许朝廷犹以为保顺节度玮曰我狃遵矣先为之备乃诱致其蕃部以弱之于是有三都之捷其后又破灭诸羌二族以穷孤逃入碛中玮斥境陇上置十塞自是秦人乃安
　　先是翰林学士李迪召对龙图阁草诏书上徐谓迪曰曹玮在秦州屡请益兵未及遣遽辞州事边将谁可代玮者对曰玮知嘉勒斯赉欲窥关中故请益兵为备非怯也且玮有谋诸将皆非其比陛下重发兵岂非将上玉皇圣号恶兵出宜秋门耶今关右兵多可防其羡益发赴玮上因问关右兵几何对曰臣向在陜西以方寸小册书兵粮数备调发今犹置佩囊中上令自探取目内侍取纸笔具疏某处当留兵若干余悉赴塞下上顾曰真所谓颇牧在集中未几嘉勒斯赉果犯边秦州方出兵复召问曰玮战克乎对曰必克及捷书至上谓迪曰卿何料之审也廸曰嘉勒斯赉大举入冦使谍者声言以某日下秦州防食以激怒玮玮勒兵不动坐待其至是则以逸待劳臣用此知其决胜也
　　禁贡瑞物
　　冬十一月石普抵罪
　　普时知许州上言日当食又言嘉勒斯赉隂报曹玮请以臣所献阵图付玮可使必胜也初上方崇符瑞普请罢天下醮设嵗可省缗钱七十余万以赡国用遂忤上意于是上益怪普言逾分而王钦若谓普欲以边事动朝廷又言日食不验除名配贺州普倜傥有胆略两平蜀盗大小数十百战人服其勇
　　以李及知秦州
　　玮自知秦州迁为秦州都部署上问王旦谁可代玮者旦荐及众谓及虽重厚非守边才及至秦州有禁军白昼掣妇人银钗于市及方观书立命斩之观书如故声誉达京师杨亿以告旦旦曰是固当斩乌足为异政乎旦之用及者其意非在此也以及之重厚必能守玮规模而已及性清介所治简严喜慰荐下吏而乐道人善后知杭州不事燕游一旦冒雪出郊众谓当置酒召客乃独造林逋清谈至暮而归居官数年未尝市吴物比去惟市白乐天集
　　召近臣观书
　　于龙图阁
　　丁巳天禧元年春正月朔上玉皇圣祖宝册
　　寻出圣祖金宝牌给京城寺观天下名山
　　恭谢南郊
　　大赦
　　两浙提刑范应辰上言奸凶之辈密料赦期发其宿憾或挺刀杀人或纵火焚舍寻亦除罪又配为卒伍皆给衣粮是何异赏人为盗者耶
　　先是上尝谓宰相曰为国之要在乎赏当其功罚当其罪不任情于其间则赏罚必当惩劝必行万方必理和气必生自然天地降祥四方无事以此思之可不戒乎
　　二月増谏官御史员
　　诏别置谏官御史各六员不兼他职月须一员奏事或有急务聴非时入对三年则绌其不胜任者寻以刘为右正言刘平为监察御史鲁宗道为右正言皆用新诏也
　　李公蕴封南平王
　　召冯元侍讲
　　讲易于宣和门北阁待制查道李虚已李行简预焉自是听政之暇率以为常因数访大臣能否而行简无怨昵必尽称道其长人推其长者
　　陈彭年薨临其丧
　　涕泗良久时为参知政事彭年敏给强记好仪制刑名之学素奸謟号九尾狐张齐贤在相位彭年尝求为理寺详断官一见輙不可曰此人在朝必乱国政或疑齐贤过甚后乃服其知人
　　夏五月以仍嵗旱蝗遣使分路安抚
　　时诸路百三十州皆言蝗蝻食苗遣内臣督州县分捕先是上谓宰相曰去嵗旱蝗秋稼不稔今春时雨未降朕夙夜惊惧未尝暂忘岂非政令有爽天意因思茶盐条禁颇为峻刻或行之已乆难于遽改削其尤不便民而伤于厚敛者可也
　　右正言鲁宗道上言今天下亲民之官孜孜于民政者十不一二宜妙选英哲委以亲民之任上曰谨择牧宰实朝廷之急务也
　　先是龙图阁待制张知白上言亦谓朝廷每除牧伯皆避命致诉比遣外任多是累贬之人风俗不澄实由于此因求补外职不许
　　秋七月王旦罢
　　为太尉兼侍中昭应宫使旦以疾求解故也聴五日一赴起居旦后恳请去不已上曰朕觉体中不佳方欲以大事托卿而卿疾如此奈何因命皇子出拜旦言皇子盛徳必能任陛下事遂荐可为大臣者十余人其后不践两府者独凌防李及
　　薛奎常为江淮发运辞旦旦云东南民力竭矣奎退曰真宰相之言张士逊为江西转运旦谓曰朝廷利至矣故士逊所至未尝敢求利
　　散监牧马
　　时仍嵗旱蝗向敏中言国家监牧马数万广费刍粟若令出卖散于民间缓急取之犹外廐耳从之
　　八月以王钦若同平章事
　　先是上欲用钦若王旦言祖宗朝未尝使南方人当国虽古称立贤无方然必贤士乃可上遂止钦若尝语人曰为王子明故使我作相晚却十年
　　九月李迪参知政事
　　上尝忧旱蝗嵗用不给迪曰祖宗置内藏正欲复西北故土及支凶荒上曰当出金帛数百万借三司迪曰天子于财无内外何必曰借上悦迪又言陛下东封时敕所过无伐木除道即驿舍或州治为行宫才令加涂塈而已及幸汾亳土木之役过往时百倍今旱蝗之灾殆天意以儆陛下也上曰卿之言然有误朕为此者
　　王旦薨临其丧
　　赠太师中书令諡文正
　　旦寻以冬至日葬先是太常礼院言宰相出殡当辍视朝王旦以是日葬望准礼例中书言其日皇帝已有诏不受朝贺遂不下辍朝之命议者谓其日当罢百官拜表之礼时王钦若与旦不协故抑之
　　旦性冲澹寡欲奉身至薄所居陋甚将死不为宗戚求官咸平初旦闻李沆之言固未深信及亲王钦若丁谓等所为谏则业已同之欲去则上遇之厚乃叹曰李文靖真圣人祥符以来每有大礼辄奉天书以行常悒悒不乐既寝疾遗令削发被缁盖悔其前之为也论者谓旦得君言聴谏从安于势位而不能以正自终或比之冯道云
　　旦居相位王曽等尝乘间谓旦曰曽等在政府每见奏事其间亦有不经上览公但批防行下恐人言之以为不可旦但逊谢而已一日曽等以前説闻于上上曰朕尝谕旦小事一面专行卿等当谨奉之曽退谢旦曰上之委遇非曽等所及知也
　　中书尝请以知制诰盛度权知开封府上曰可更问王旦旦时属疾在告中曰度必不乐此任既而度果不愿处繁剧上曰王旦铨量才品极当岂可不问也有日者上言宫禁事被诛并得朝士占问简尺上欲案之旦曰此人常情且语不及朝廷不足究治因自取旧所占书进曰臣贱时不免为此必以为罪愿并下事遂寝既而大臣复欲因是挤其所不快者力请究治上令就取则已悉焚之矣
　　赵徳明尝以民饥上表乞粮数百万羣臣皆请降诏责之旦曰臣欲诏徳明云已敕三司在京积粟百万可遣众来取上喜从之徳明受诏再拜曰朝廷有人契丹请嵗给外别假银币上以问旦旦曰东封甚近欲以此要朝廷耳乃请于此给三十万内各借三万契丹得之大惭
　　宦者刘承规病求节度使上谕旦旦曰陛下所守者祖宗故典典故所无不可听也当问诸有司翌日上复言之旦曰若如所请后将有求为枢密使者矣此必不可上乃止承规卒犹追赠焉承规即承珪也边肃尝坐赃贬向敏中谓旦曰边同乆责已乆牵复可乎旦曰为近臣坐赃岂得更陞进耶敏中语数及之旦曰必欲用须旦死可也至是始以赦叙复上尝召李行简命为太子中允致仕防政穆子也冲澹不乐仕进上特召对而命之初召行简使者不知所止上令问旦旦匿名迹逺权势后史官修真宗寔録得内出奏章乃知朝廷士多旦所荐
　　冬十月诏灾沴不以闻者论罪
　　十二月诏治河勿调丁夫
　　以役兵充
　　戊午天禧二年春正月宴宗室
　　于资善堂
　　振河北饥
　　诏发廪及漕江淮米十万石振之
　　宴从臣
　　及夀春郡王府官属于资善堂出御制恤黎民等歌赐夀春郡王
　　二月京西饥
　　三月修京城
　　夏四月作祥源观
　　有言拱圣营真武祠侧涌泉瘳疾者诏建祥源观任布上言不宜以神怪愚俗刘亦言前世传圣水者皆诡妄并不报
　　六月彗出北斗
　　秋七月大赦
　　以天文示变故也
　　以李士衡为三司使
　　上作寛财利论赐之士衡方进用王钦若害之防上论时文之弊钦若因言路振文人也然不识体李士衡父诛死而振为赠告乃曰世有显人士衡以故不大用
　　八月立升王受益为皇太子
　　赐名祯寻赐以元良箴
　　谒太庙日有左右珥黄云捧日
　　大赦
　　冬十月诏定茶法
　　因左谏议大夫孙奭之请也奭言茶法屡改非示信之道即诏奭与三司裁定务从寛简未几奭出知河阳事遂止奭初自密州还时方置天庆等节天下节设斋醮张燕费广奭请裁省浮用不报遂复出其居朝廷盖不周嵗云
　　十一月召近臣观书
　　于太清楼
　　天禧三年春二月河南府地震
　　三月戊午朔日有食之
　　亲试举人
　　赐王整以下一百四十人及第出身有差
　　元年鲁宗道言进士诗赋不近治道诸科对义但以念诵为工乃申明前诏进士兼取论防诸科能明经者别与考较
　　天书降干祐山夏四月迎入内
　　冦准镇永兴朱能为都巡检使能好造符命托神灵而外附准至是准奏天书降干祐山中盖能使为也上迎奉焉羣臣无敢言者孙奭时知河阳上言朱能奸憸小人天下皆知能所为独陛下一人不知耳乞斩能以谢天下上亦不之责
　　以夏守恩刘美为四厢都指挥使
　　守恩为捧日天武四厢美为神卫龙卫四厢时上不豫中宫预政故守恩进用也
　　国朝殿前司捧日天武马军司龙卫步军司神卫谓之上四军各有左右厢每厢各有都指挥使厢各三军每军五指挥一军又各有指挥使一员都虞副之捧日天武龙卫神卫又有第四军处所退年髙者无节都指挥使止有都虞殿前司又有神勇宣武骁骑各上下军军十指挥又有宁朔骁胜各十指挥虎翼左右各五军军十指挥并有都指挥使都虞马军司则有云骑武骑各十指挥步军司则有虎翼左右各五军军十指挥每军各有都指挥使一员都虞副之每遇大礼后各以次补迁凡军校迁至军都指挥使又迁则遥领刺史又迁为厢都指挥使遥领团练使员溢即从上落军职为正团练使刺史之本任或为他州部署钤辖其老疾若过失者为御前忠佐马步军都军头副都军头军头司甚者出为外州马步军都指挥使
　　复命台谏兼他职
　　右正言刘判三司戸部勾院监察御史刘平章頴兼盐鐡度支判官或言等兼他职执政盖不欲其专任言也谏官御史于是复兼他职
　　六月王钦若罢
　　钦若恩遇衰人有言其受金又与道士蓄禁书者往来故罢
　　河决滑州
　　灌澶濮郓济至徐州入淮
　　以李允则知镇州
　　允则在雄州十四年治城垒不辍契丹以为疑诏诘之允则奏言初通好时不即修治他日复安敢动乎允则又纵竞渡以寓水战列畦垄植榆栁地益险阻当时边臣鲜能及常燕军中而甲仗库火允则作乐行酒不辍副使请救不答少顷火熄命悉瘗所焚物密遣吏持檄瀛州以茗笼运器甲不浃旬其数已完人无知者枢密院请劾不救火状上曰允则必有谓姑诘之对曰兵械所藏儆火甚严方燕而燔必奸人所为舍燕救焚事或不测一日民有诉为北人殴伤而遁者允则不治与伤者钱二千众以为怯逾月幽州以其事来诘答以无有盖他谍以殴人为验比得报以为妄乃杀谍
　　以冦准同平章事
　　准之始召也将行其门有劝准者曰公若至河阳称疾坚求外补此为上防倘入见即发干祐天书之诈斯为次也最下则再入中书为宰相尔准不怿揖而起既至遂拜平章事时丁谓为参政事准甚谨尝防食羹汚准须谓起拂之准笑曰参政国大臣乃为官长拂须邪谓甚愧之由是倾诬自此萌矣
　　秋八月大赦
　　以天书再降干祐县也
　　马知节卒
　　时以彰徳军留后卒于湘州知节慷慨以方畧自任又能好书賔友儒者所与交善必一时豪杰年十八监彭州兵马以严饬见惮如老将性刚直敢言无避不肯少有卑屈尝与王钦若争论上前退见王旦词色犹怒甚曰知节几欲以笏击死之但恐惊动君相尔东封以后上每出幸必以知节为都部署许以专杀知节部分严明未尝辄戮一人
　　大防道释大安殿
　　凡万三千余人先是建道场上亲临视赐以药银大钱
　　京东河北水
　　遣使安抚
　　冬十一月除犯酒麯铜鍮等死刑
　　辛未郊
　　十二月富州蛮纳土诏却之
　　庚申天禧四年春正月以曹玮为宣徽北院使镇国留后签署枢密院
　　签署兼藩镇始此
　　二月江淮浙利路饥
　　遣使安抚
　　滑州决河塞
　　是役凡用兵夫九万人上亲制碑纪之
　　三月益梓路饥
　　遣使安抚
　　向敏中薨临其丧
　　敏中端厚多智善处繁剧识大体密静逺权门无私谒诸子不令厘务虽当大事若已不与焉谨于采纳不妄推荐当时以重德目之
　　夏四月大风昼晦
　　分江南转运为东西路
　　杨亿复翰林学士
　　初亿自汝州还乆之不迁或问王旦曰杨大年何不且与旧职旦曰大年顷以轻去上左右人言可畏赖上保庇之今此职欲出自清衷以全君臣之契耳逾六年乃复入禁署
　　亿卒于是冬亿性耿介坦夷重交游崇尚名节然评品人物善恶太明人多怨之亿文章为时宗名闻外夷后赠礼部尚书諡曰文
　　冦准罢
　　为太子太傅莱国公先是准为枢密使曹利用副之准素轻利用议事有不合者辄曰君一夫尔岂解国家大体耶于是丁谓与利用共排准又翰林学士钱惟演亦附谓时上不豫政事多中宫所决谓等交通诡秘其党日固刘氏宗人横于蜀上以皇后故欲赦其罪准请必行重失后意谓等因媒蘖之准尝请间言皇太子人望所属愿传以神器丁谓小人也不可以辅少主上然之既而准被酒漏言谓等惧力请罢准上不记与准初有成言可其奏
　　六月河复决滑州
　　亲试举人
　　御崇政殿亲试礼部奏名举人命官覆试如常例授三班奉职者九十二人借职者十三人余补诸州上佐文学自奉职至殿侍悉免逺使与家便差遣
　　秋七月以李迪为平章事
　　冯拯枢密使同平章事
　　钱惟演言拯纯和与冦准不同故也上欲加拯吏部尚书参知政事将草制误召杨亿故事参知政事舍人草制枢密使同平章事学士草制因以枢密使命拯于是枢密院领使凡三人上徐觉其误惟演遂劝迁曹利用丁谓迁中书
　　丁谓平章事曹利用加同平章事
　　皆用钱惟演之言也
　　内侍周懐政伏诛冦准贬
　　授太常卿准既罢上所以待准者犹如故丁谓等益惧防周懐政伏诛准乃逺贬初懐政尝与上谋以太子监国出告准及准以谋泄罢相谓等因疎斥懐政懐政谋杀谓等复相准奉上为太上皇传位太子而废皇后召杨崇勲等谕之崇勲诣谓第告变曹利用入奏令卫士执懐政讯鞫具引伏斩之懐政既以谋逆伏诛有欲并责太子者上意惑之李迪从容奏曰陛下有几子乃为此计上大悟
　　准之贬也上初命与小州谓辄云与逺小州迪言向者圣旨无逺字二人忿鬬盖始此朝士与准亲厚者谓必斥之杨亿尤善准始谋以太子监国属亿草制亿夜屏左右为之辞至自起剪烛中外无知者既而准以被酒漏所谋获贬谓召亿至中书亿惧甚不知所为谓素重亿徐曰谓当改官烦公为一好词尔亿乃稍安
　　谓等并发天书事诏捕朱能能杀使者叛逸众溃穷蹙自杀准坐能叛再贬道州司马准至道州晨具朝服如常时起楼读书每賔至言笑自若若初无廊庙之贵者三绌皆非上本意嵗余上忽问左右曰吾目中乆不见冦准何耶左右莫敢对上崩乃贬雷州
　　九月大赦
　　冬十月初只日视事
　　中书门下言机务清简请依唐制只日视事双日不坐从之
　　十一月建天章阁
　　以藏御制
　　编圣政録
　　命钱惟演等取时政记中盛美之事别编之
　　丁谓李迪罢谓复相
　　谓既擅权至除吏不以闻迪语同列曰迪起布衣十余年位宰相有以报国死且不恨安能附权臣为自安计乎谓欲以林特为枢密副使迪争之因诟谓引手板欲击谓谓走得免及入对斥言谓奸邪愿同下宪司置对又言冦准无罪罢斥朱能事不当显戮又言钱惟演谓之姻家愿与惟演俱罢政柄曹利用冯拯亦相朋党时上怒甚欲付御史台利用拯曰大臣下狱不惟深骇物聴况丁谓本无分竞之意乃各降秩一级罢相谓知河南府迪知郓州制书未出谓入对乞留因赐坐左右欲设墩谓顾曰有旨复平章事乃更以杌子进于是复视事仍诏迪即时赴郓州谓始传诏召刘筠草复相制筠不奉诏乃更召晏殊筠既自院出遇殊殊侧面不敢揖盖内有所愧也先是上久不豫语或错乱尝盛怒语辅臣曰昨夜皇后以下皆之刘氏独留朕宫中迪进曰果如是何不治之后适在屏间闻其言由是恶迪迪所以不留亦上不豫中宫意也
　　两府防议资善堂
　　诏合取防事如故自余常事委太子与两府防议施行讫奏初议欲令太子总军国事丁谓以为不可曰即日上体平朝廷何以处此迪曰太子监国非古制耶力争不已迪既罢出故有是诏
　　十二月严内侍传防覆奏法
　　发京师常平仓
　　以谷贵减其直
　　御承明殿
　　上不豫力疾御殿赐宰相手书谕以辅导储贰之意
　　辛酉天禧五年春正月上疾愈
　　幸启圣院
　　寛罪系
　　诏天下犯死刑者逓减流以下释之
　　遣使抚京东水灾
　　宴近臣承明殿
　　二月审刑院奏刑措
　　亲试举人
　　赐天下酺
　　三月赐京东西民租
　　以水灾赐租十之五
　　夏四月客星出轩辕
　　五月虑囚
　　犯死刑者逓减有差
　　秋七月甲戌朔日有食之
　　冬十一月以丁谓为译经使兼润文
　　十二月置同勾当三馆秘阁以内侍皇甫继明为之咸平中命内臣刘崇超监馆阁图籍至是丁谓改曰勾当公事内臣遂与大学士同职矣
　　壬戌干兴元年春二月大赦
　　移南郊恩赏先此颁行
　　上崩于延庆殿
　　年五十五在位二十六年諡曰文明章圣元孝庙号真宗
　　皇太子即皇帝位尊皇后为皇太后
　　杨淑妃为皇太妃军国事权取太后处分遵遗制也丁谓欲去权字王曽曰政出房闼斯已国家否运称权尚足示后且言犹在耳何可改也谓乃止曽又言尊礼太妃遽须他日议之不必载遗制谓拂然曰参政顾欲擅改制书耶曽复与辨而同列无助曽者亦止时中外汹汹曽正色独立朝廷赖以为重曽援东汉故事请五日一御承明殿太后坐左皇帝坐右垂帘聴政既得防而谓独欲皇帝朔望见羣臣大事则太后与上召对辅臣决之非大事悉令雷允恭传奏画可曽曰两宫异处而柄归宦者祸端兆矣谓不聴盖谓不欲令同列预闻机密故潜结允恭白太后卒行其意
　　大赦
　　百官进秩丁谓加司徒冯拯司空曹利用左仆射并兼侍中任中正王曽钱惟演并加尚书张士逊加侍郎曽谓谓曰中书令至谏议大夫平章事其任一也枢密珥貂可乎今以数十年旷位之官一日除授得无公议乎谓不聴
　　冦准李迪曹玮窜黜
　　准雷州司戸迪卫州团练副使玮知莱州连坐者甚众皆丁谓之谋也王曽疑责太重谓熟视曽曰居停主人恐亦未免耳盖曽尝以第舍假准也曽踧然遂不复争谓恶准迪必欲置之死地遣中使赍勅往以锦囊贮剑掲马前既至道州准方与郡官宴饮中使入传舍久之不出问所以来之故不答上下皆皇恐不知所为准神色自若使人谓之曰朝廷若赐准死愿见勅书中使不得已乃授勅准从録事参军借緑衫着之拜于庭升阶复宴饮至暮乃罢使至郓州迪闻其异于他日即自裁不殊或馈之食中使辄不与迪客邓余怒曰汝杀我公我必杀汝从迪至卫州不离左右迪由是获全或语谓曰迪若贬死公如士论何谓曰异日好事书生弄笔墨不过曰天下惜之而已
　　三月定视朝及讲读日
　　中书请自禫祭后只日于崇政殿或承明殿视事双日如先帝故事前后殿皆不坐诏双日虽不视事亦宜召近臣入侍讲读
　　作受命宝
　　曰皇帝恭膺天命之宝命王曽书之
　　夏四月限伎术官
　　中书言旧制翰林医官图画琴棋待诏转官止光禄寺丞天禧四年乃迁至中允赞善洗马同正请勿逾此制虽特恩即至国子博士而止
　　六月内侍雷允恭伏诛丁谓罢
　　用王曽之请也初司天监邢中和言山陵上百步法宜子孙允恭擅移皇堂事觉伏诛
　　初王曽以计绐同列请独对直言谓包藏祸心令允恭移皇堂于絶地太后大惊欲并诛谓冯拯为之请乃止行降黜故事宰相罢相皆降制时亟欲行止召当直舍人草词仍榜朝堂布谕天下谓所坐但私庇允恭不忍破其妄作未必真有祸心也然天资险狡多隂谋得政嵗久要不可测虽曽计倾之而公论不以为过也林特等八九人皆坐谓党落职补外谓寻贬崖州司戸坐尝教女道士刘徳妙托道君言祸福也诸子并勒停三弟悉降黜诏臣寮有曽与谓往来者一切不问
　　始谓命宋绶草冦准责词绶请其故谓曰春秋无将汉法不道皆证事也绶虽从谓指然卒改易谓本语不纯用及谓贬绶犹当制即草词曰无将之戒旧典甚明不道之辜常刑罔赦朝论快焉
　　谓初逐准京师为之语曰欲得天下宁当拔眼中丁欲得天下好莫如召冦老不半嵗谓亦贬道出雷州准遣人以一蒸羊逆之境上谓欲见准准拒絶之闻家僮欲报仇即杜门使纵博度谓行逺乃罢
　　秋七月以王曽为平章事
　　王旦尝语其家人曰王君介然他日德望勲业甚大且曰王君昨让防灵观使颇拂上防而进对详雅词直气和了无所慴我自任政事几二十年每遇上意稍忤则防缩不能自容以是知其伟度矣
　　吕夷简鲁宗道参知政事
　　宗道真宗时为正言多风闻弹奏上稍厌之一日自讼于上前曰臣在谏列而谏奈何以数厌之上悦其忠御笔题殿壁曰鲁直后权判流内铨患铨格烦密及知吏奸状多厘革之
　　宗道刚正疾恶少容遇事敢言不为小谨尝就饮酒肆使者至令以寔告曰饮酒人之常情欺君臣子之大罪真宗以为忠实可大用尝以语太后太后识之于是并夷简皆首防拔擢
　　钱惟演枢密使
　　惟演旧位王曽上曽既入相惟演亦加枢使故事枢密使必加检校官惟演但以兵部尚书充使有司失之也未几冯拯言惟演以妹妻刘美实太后姻家不可与政遂罢之
　　八月太后同御殿垂帘
　　用王曽议也同御承明殿百官来贺太后哀恸令内侍宣谕曰上春秋长即当还政
　　冯拯为首相欲蹑丁谓故迹曽晓以祸福且逆折之拯不敢肆自是事一决于两宫
　　初谓定太后称予谓败中书与礼仪院参议每下制称予而便殿处分称吾太后诏止称吾寻以太后生日为表宁节
　　冬十月葬真宗于永定陵
　　祔庙以庄穆皇后配
　　始丁谓请名陵曰镇陵及谓贬冯拯谓三陵皆有永字故易曰永定陵然永定乃县名也宣祖陵止名安陵又不知翼祖已名定陵于是复追改翼祖陵为靖陵议者讥拯不学当时无正之者
　　天书皆从葬用王曽吕夷简之议也
　　寻以李沆王旦李继隆配飨庙庭
　　时上虽用以日易月之制改服临朝宫中实行三年之丧
　　十一月李士衡罢
　　自三司使出知相州士衡屡以足疾求罢太后谕之曰先帝称卿全晓金谷以比髙颎刘晏宜少安于位及是固请而有是命
　　以刘筠为御史中丞
　　先是三院言事皆先白中丞筠始令台属各举纠弹之职
　　给先圣庙学田
　　判国子监孙奭言知兖州日于文宣王庙建立学舍以延生徒自后从学者不减数百人臣虽以俸钱赡之然常不给自臣去郡恐渐废散请以杨光辅为兖州讲书仍给田十顷以为学粮从之诸州给学田始此
　　初御讲筵
　　御崇政殿西阁召翰林侍读学士孙奭龙图阁直学士兼侍讲冯元讲论语侍读学士李维晏殊与焉初诏双日御经筵自是虽只日亦召侍臣讲读王曽以上新即位宜近师儒故令奭等入侍上在经筵或左右瞻瞩或足敲踏床则奭拱立不讲每讲体貎必庄上亦为竦然改聴未几召辅臣观奭讲论语上亲书唐贤诗以分赐焉自是每召辅臣至经筵多以御书赐之
　　国子监罢防补官
　　国子监旧用近臣及宿儒典领近嵗颇任贵游子弟之初任者至是始命冯元同判国子监仍诏自今毋得差补防京朝官







　　九朝编年备要巻八
<史部,编年类,九朝编年备要>
　　钦定四库全书
　　九朝编年备要巻九　　　　宋　陈均　撰
　　仁宗皇帝【起癸亥天圣元年止癸酉明道二年】
　　癸亥天圣元年春正月议省浮费置计置司
　　从三司使李谘之请也自宋兴而吴蜀江南荆湖南粤皆号富强相继降附太祖太宗因其蓄藏守以恭俭简易方是时天下生齿尚寡而养兵未甚蕃任官未甚冗佛老之徒未甚炽外无夷狄金缯之遗百姓亦各安其生不为巧伪放侈故上下给足府库羡溢承平既久户口嵗増兵籍益广吏员益众佛老夷狄蠧耗中国县官之费数倍昔时百姓亦稍纵侈而上下始困于财矣谘言戍兵虽未可减宜裁省浮费盐铁判官俞献卿亦言今天下谷帛日耗稻苗未生而和籴桑叶未吐而和买自天禧以下日甚一日宜与大臣议救正之上纳其言乃命中丞刘筠与三司取景徳一嵗用度校天禧中所费省其不急者又诏三路军储出于山泽之利比闻移用不足遂置司领以枢副张士逊防政吕夷简鲁宗道
　　至道末天下两税嵗收谷二千一百七十万石钱四百六十万贯绢一百六十二万疋它物不预焉上供钱一百六十九万贯绢一百七十万疋金一万四千两银三十七万两又利所获总一千一百万贯皆有竒凡邦国内外举一嵗之费钱一千六百万贯金一万四千两银六十二万两绢三百三十万疋粟二千一百九十万石刍二千二百万围一嵗举京城给文武官及诸司人奉钱四万五百贯粮五十四万石骑军一嵗给钱六十八万贯禄粟一万四千石粮一百一十八万石步军一嵗给钱七十一万贯粮一百八十二万石皆有竒大抵若此而亦有盈缩焉天禧末天下总收钱二千六百余万贯总费钱二千七百一十余万贯谷帛之数不与焉
　　国家三嵗一亲郊祀计五百余万贯景徳郊祀七百余万东封八百五十余万祀汾隂上寳册后又増二十万
　　至道中两京诸州酒嵗铜钱一百二十一万余贯天禧末増至七百七十九万余贯鐡钱不与焉其他卖麴及关市津渡等税率増倍之
　　盐有二类引池为盐曰陜西解州解安邑两池煑海为盐曰京东河北淮南两浙福建广南凡六路煑井则川陜四路至道末颗盐钱七十二万余贯末盐钱一百六十三万余贯
　　钱有铜鐡二等铜钱四监在饶池江建四州至道中嵗铸八十万贯景徳末至一百八十三万贯大中祥符后铜坑多不发天禧末铸一百五万贯鐡钱三监在卭嘉兴三州嵗铸总二十一万贯铜钱行于天下鐡钱止于川陜
　　产金有商饶歙抚四州及南安军产银有桂阳开寳龙焙三监又五十一在饶防信建等州
　　京东淮南水
　　遣使安抚
　　三月行祟天厯
　　行贴射茶法
　　初茶法屡更然不能无弊上诏三府大臣经度乃命李谘与刘筠校歳入登耗更定其法至是因请罢三説行贴射茶法以淮南十三场本息并计其数罢官给本钱使商人与园户自相交易一切定为中估而官收其息然必辇茶入官随商人所指而与之给劵为騐以防私售故有贴茶之名
　　夏四月罢礼仪院
　　令近臣举官充台谏
　　翰林学士至三司副使知杂御史各举太常博士以上堪充谏官御史者一人
　　五月行邉郡入中刍粮见钱法
　　亦从李谘之请也旧法商人入粟邉郡算请茶与犀象缗钱虚实三估至用十四钱易官钱百及谘变法以实钱入粟实钱售茶二者不得相为轻重既行而商人果失厚利怨谤蠭起
　　秋七月罢广东进异花
　　天圣六年又诏温鼎广等州嵗贡柑不得以贡余为名饷遗近臣
　　八月芝生大安殿
　　召辅臣观之御史鞠咏言陛下新即位河决未塞霖雨害稼宜思所以应灾变臣愿陛下以进忠良斥邪佞为国寳以训兵农积仓廪为天瑞草木之怪何足尚哉
　　先是钱惟演自河阳赴亳州因朝京师意圗入相咏言惟演奸险尝与丁谓为婚姻缘此大用后揣谓将败恐并得祸因力攻谓若遂以为相大失天下望太后遣内侍赍奏示之惟演犹顾望不行咏语谏官刘随曰若相惟演当取白麻庭毁之惟演闻之亟去
　　九月冯拯罢
　　拯气貌严重宦者或传诏至中书不延坐以病去位寻薨
　　以王钦若同平章事
　　钦若时知江宁府先是太后有复相钦若意上尝为飞白书王钦若字太后因取字缄置汤药合遣中人赍以赐且口宣召之钦若再相以上初临政谓百官叙进皆有常法为叙进图以献冀便省览然亦不能大用事如真宗朝矣
　　闰月冦准卒于雷州
　　初太宗常得通天犀命工为二带其一命以赐准及是遣人取自洛既至后数日沐浴具朝服束带北面再拜呼左右趣设卧具就榻而没诏许归道出荆南公安县人皆设祭于路折竹植地挂纸钱焚之逾年枯竹尽出笋因为立庙号竹林冦公祠
　　冬十月禁江南诸路巫邪
　　江西俗尚鬼为巫觋以惑民病者不服药而听命于神虽欲饮食若曰神未许则宁忍饥以待故病人多死凡已之所资假神而言无求不可时夏竦知洪州索部中得一千九百余家勒令还农毁其淫祠且以上闻故诏禁之
　　严赃吏法
　　知涟水军邓余庆等四人坐赃决配岭南后不尽录寻诏犯入已赃毋入亲民
　　置益州交子务
　　初蜀人以鐡钱重私为劵谓之交子以便贸易富民十六户主之其后富者资稍寡不能偿所负争讼数起祥符末薛田为转运使请官置交子务以权其出入议久不决至是始诏置务官主之
　　录行义
　　时江州言义门陈蕴年八十家同居二百年食口二千有行义补本州助教
　　六年追号江南防士史虚白冲靖先生
　　甲子天圣二年春三月赐举人第
　　宋郊叶清臣郑戬以下及诸科凡四百八十余人赐及第出身有差先是上封事者言经学未究经防乞于本科问策一道对者纰缪上以执经肄业不善为文特命取其所长用广仕路并不黜落国朝策擢髙第者自清臣始郊与弟祁俱以词赋得名时奏祁第一太后不欲弟先兄乃擢郊第一祁第十
　　夏四月
　　秋八月幸国子监
　　谒文宣王退召直讲马符讲论语又阅七十二贤賛述观东序礼器圗因问待制马元三代制度元悉引经以对上嘉叹之因幸武成王庙
　　冬十一月丁巳郊
　　先是上谕辅臣曰郊祀重事令礼官草具其仪朕欲先于禁中习之
　　纳皇后郭氏
　　先是故兼中书令郭崇孙女及左骁卫上将军张美女同被选入宫上欲立张氏而太后雅意属郭氏而以张氏为美人
　　乙丑天圣三年春正月
　　夏四月以刘煜知河南府
　　煜先代郡人后魏迁都因家河南唐末五代之乱衣冠旧族世系多无所考惟刘氏自十二代祖北齐中书侍郎环隽以下仕者相继至煜十一世皆河南而世谍具存煜知开封府尝独召见太后问曰知卿名族欲一见卿家谱恐与吾同宗也煜曰不敢它日数问煜无以对因伪风仆而出乃免
　　六月泾原属羌冦邉
　　赵士龙等死之遣使体量安抚陜西
　　秋八月蠲责益州举人馆劵
　　初益州举人自张咏为守以来皆给馆劵至京师及是三司移文乃责偿于吏知州薛田以为言上曰汉贡士续食施于郡国今独不能行之于逺方耶悉蠲之
　　冬十月以王钦若兼译经使
　　十一月罢贴射茶入中复用三説法
　　初李谘贴射茶法行之期年豪商大贾不能轩轾为轻重而论者谓邉籴偿以见钱恐京师府藏不继争言其不便防江淮制置司言茶有滞积壊败者焚弃之朝廷疑变法之弊谘等因条上利害且言干兴用三説法东南缗钱售八万三千而京师实入缗钱五十七万邉储刍二百余万围粟凡三百万石天圣用新法东南缗钱十五万五百而京师实入缗钱増一百四万邉储刍増一千余万围粟増二百余万石二府大臣亦言所省又増收计为缗钱六百五十余万异时邉储有不足以给一嵗者至是多者有四年少者有二年之蓄东南茶亦无滞积制置司请焚弃者特累年壊败不可用者尔因言新法已见功绪盖积年侵蠧之源一朝闭塞商贾利于复故有以摇动而论者不察其实助为游説愿力行之无为浮议所易于是诏有司榜谕商贾以推行不变之意赐典吏钱绢有差然论者不已乃诏侍讲学士孙奭知制诰夏竦同究利害奭等因言十三场茶积而未售者六百余万斤盖许商人贴射则善茶皆入商人其入官者皆麄恶不时故人莫肯售又奸人倚贴射为名强市盗贩而侵官利宜革其弊乃有是诏入中旧给东南缗钱者以京师货务钱偿之奭等议既用明年遂摭计置司所上天圣増亏数差缪付御史台杂治狱成诏与议者条析吕夷简等言自变法以来京师积钱多邉计不闻吿乏惟三司比视数目差互非执政所能亲自校计于是张士逊鲁宗道及夷简皆罚俸一月出谘知洪州而窜典吏焉
　　后有建议更茶法者上以问三司使冦瑊瑊曰议者未知其要尔河北入中兵食皆仰给于商人若官尽其利则商人不能行而邉民困于餽运矣茶法不可以数更上然之因诏辅臣曰茶盐民所食强设法以禁之致犯法者众但缘经费尚广未能弛之安可数更其法也
　　王钦若薨临其丧
　　太后临奠录亲属二十余人国朝以来宰相防恩未有钦若比者后上谓辅臣曰王钦若久在政府察其所为真奸邪也王曾曰钦若与丁谓林特陈彭年刘承珪时号五鬼其奸邪诚如圣谕
　　十二月以张知白同平章事
　　国朝故事叙班以宰相为首亲王次之使相又次之枢宻使虽检校三师兼侍中尚书中书令犹班宰相下咸平初曹彬以枢宻使兼侍中位户部侍郎平章事李沆下循故事也干兴初王曾由次相为防灵观使曹利用由枢密使领景灵宫使时以宫观使为重诏利用班曽上然议者深以为非至是曾进昭文馆大学士玉清昭应宫使同集殿庐将告谢而利用犹欲班曾上阁门不敢裁上与太后坐承明殿久至遣押班江徳明趋阁门阁门皇惑莫知所出曾抗声目吏曰但奏宰相王曾等吿谢班既定利用郁郁不平上使张士逊慰晓之寻诏宰相枢密使序班如故事而利用志骄尚居次相张知白上及闻召张旻于河阳为枢密使疑代已始悔惧焉
　　丙寅天圣四年春正月
　　夏四月却川陜献绣织
　　初知宁州杨及因乾元节献绣佛上谓辅臣曰及佞人也民安政举乃守臣之职焉用此为诏还之并有是命
　　越明年春诏罢琼州玳瑁紫贝等贡
　　五月诏大辟疑者以闻
　　虽不当奏有司毋得举驳先是天下虽听奏覆而多以不应奏得罪故不敢上谳而寃狱常多判刑部燕肃言唐决刑在京五覆奏诸州三覆奏故贞观开元间断死罪少者二十九多者五十八今生齿未加于唐而天圣三年断大辟二千四百有竒视唐几至百倍望准唐故事天下死罪皆得一覆而不当谳者官吏不坐下其章中书王曾谓天下狱皆一覆奏则必死者徒充犴狱而久不得决乃降是诏其后上请者多得贷议自肃发之
　　嘉祐五年同判刑部李诞言一嵗死刑二千五百六十而杀亲属者一百四十欲条列所断嵗上朝廷以助观览从之
　　闰月定江淮嵗増额
　　为六百万石景徳中嵗漕不过四百五万石后増至六百五十万石先是发运司请于六路计民税一石量籴一斗五升嵗可更得二百万石上不许曰常赋外増量籴是重扰吾民也时东南谷贵都官员外郎吴耀卿请约旧数立为中制乃降是诏然东南灾荒辄减嵗漕数几百万或数十万又转移以给他路者时有焉
　　召辅臣侍经筵
　　时于崇政殿观宋绶等读唐书上因曰朕观旧史见裴寂刘文静俱佐命之臣而不保其终王曾曰寂等及祸良以成功而不知退也皇太后命绶择书上览绶录孝经论语要言及唐太宗帝范明皇圣无君臣政理论上之
　　上尝谓辅臣曰比以大暑罢讲读适已召孙奭等説书卿等公事暇可暂至经筵
　　奭尝掇五经切治道者为五十篇号经典微言上之后因迩英进读三朝经武圣畧上曰真宗时李至言郑文寳廷议禁西界青盐为失策如何侍读髙若讷奏青盐之禁西人至今失其厚利乃策之得至言殆偏见也又读至真宗朝李继和上言国初李汉超在关南以私钱贸易佐公用人或绳奏之太祖及令尽除所过税上曰任人如此孰不用力哉
　　六月大水
　　上避殿减膳肆赦蠲田租抚流民时京师大雨平地水数尺壊民舎压死数百人京东西及河北江淮以南皆大水故有是诏又令所在官物被水漂者并蠲除之
　　水之作也宰相方晨朝未入俄有防散朝王曾亟附中使奏曰天变甚异乃臣等爕理无状岂可退安私室恬然自处亟请入见陈所以备御之道同列有先归者闻之皆媿服焉时又传言汴口决水且大至都人恐皆欲东奔上以问曾曾曰河决奏未至此第民间讹言相惊不足虑也已而果然
　　秋七月罢陜西醋务
　　初陜西转运置醋务以榷利且请推其法于天下王曾曰酒盖出于前代之不得已未能省去若醋又则甚矣故罢之
　　减两川锦绮贡
　　减嵗贡锦绮鹿胎透背等之半其上供花纱仍令改织绢以供邉费
　　明道二年冬又诏以两川嵗贡绫锦罗绮透背花纱三之一易为防绢以供军需
　　九月废襄唐二州营田务
　　以田赋民租收半税先是二州荒田咸平初转运使耿望奏置务嵗入甚广后转运张巽改其法务遂废景徳中转运许逖复奏兴之至是转运使言其非便诏遣屯田员外郎刘汉杰按视汉杰言二务共得谷三十九万余石为缗钱十一万余而吏与兵俸廪官牛杂费凡十七万余缗得不偿失故废之
　　冬十月甲戌日有食之
　　十二月赈京城饥
　　凡出米六十万斛
　　丁夘天圣五年春正月朔旦上皇太后夀于防庆殿晏殊罢
　　殊尝论张耆不可为枢密使颇忤太后防至是因从幸玉清昭应宫坐以笏击仆为御史王防曹修古所论罢知宣州俄改应天府殊至府乃大兴学校范仲淹方居母忧殊延之以教诸生自五代以来天下学废兴自殊始
　　三月亲试举人
　　赐王尧臣以下三百七十余人及第出身有差先是诏礼部勿专用诗赋定去留其以论策兼考之闻喜宴赐御诗及中庸篇一轴上先命中书录中庸篇令张知白进读至修身治人之道必使反覆陈之是年正月诏进士奏名勿过五百人诸科勿过千人
　　秦州地震
　　夏四月夀宁观灾
　　五月徳明冦邉守将败之
　　秋八月解曹修古言职
　　先是司天监主簿苖舜臣言土宿留参太白昼见诏日官同考定日官奏土宿留参顺不相犯太白昼见日未过午舜臣等坐妄言灾变被罚修古时为监察御史言日官所定希防悦上不足为信今罚舜臣等其事甚小然恐人人自此畏避佞媚取容以灾为福天变不告所损至大禁中以翡翠羽为服玩诏市于南越修古以为重伤物命且真宗尝采狨毛故事未逺宜罢之时方崇建塔庙议营金阁费不胜计修古极陈其不可出知歙州
　　九月同华等州旱
　　秘阁校理谢绛言去年大水今年枯旱皆大异也宜下罪已之诏修顺时之令宣羣臣以导壅斥近幸以损隂而圣心优柔重在改作号令所发未闻有以当天心者夫风雨寒暑之于天时为大信也近日制命有逾宿辄改随行遽止而欲风雨以信其可得乎天下之广万几之众不出房闼岂能尽知而在庭之臣上下防蔽其应不虚两汉日蚀地震水旱之变则策免三公以示戒惧陛下进用丞弼极一时之选而天时未顺岂大臣辅佐不明耶陛下信任不笃耶必若使之宜推心责成以极其效谓之不然则更选贤者愿下诏引咎许之讥切时病罢不急之役省无名之敛勿崇私恩更进直道至诚动天惠浃于下岂有时泽之艰哉
　　以程琳为御史中丞
　　张知白最器琳当除命喜曰不辱吾笔矣琳上疏请罢土木营造蠲被灾郡县逋租
　　冬十月罢陜西青苗钱
　　先是陜西籴谷嵗预给青苗价钱至是罢之自后不复给
　　颁五服勅
　　滑州决河塞
　　自天禧中河决积九载是秋七月始命治之役之初兴朝议以嵗饥将复罢知滑州冦瑊言病民者在刍藁耳幸调率已集若积之经年则朽腐为弃物乃诏讫役以河平百官称贺遂燕崇徳殿
　　十一月癸丑郊
　　以翰林学士宋绶摄太仆陪玉辇辂上问仪物典故绶占对辨给因使绶集官撰集为天圣卤簿圗记越明年冬上之
　　十二月以孔道辅为龙圗阁待制
　　时使契丹未还契丹优人以文宣王为戏道辅艴然径出契丹使主客者邀道辅还坐且令谢道辅正色曰中国与北朝通好以礼文相接今俳优之徒侮慢先圣而不之禁北朝之过也道辅何谢契丹君臣黙然又酌大巵谓曰方天寒饮此可以致和气道辅曰不和固无害既还言者以为生事且开争端上问其故道辅曰契丹比为黒水所破势甚蹙每汉使至为侮慢臣若不校恐益易中国上然之道辅孔子四十五代孙也
　　戊辰天圣六年春正月罢提防刑狱
　　九年十月罢益梓广南路转运判官
　　二月大风昼晦
　　张知白薨
　　知白在相位惜名器无毫发私常以盛满为戒虽贵显清约如寒士諡曰文节
　　三月丙申朔日有食之
　　以张士逊同平章事
　　从曹利用之请也
　　作西太一宫
　　夏四月交趾冦邉
　　河北饥
　　遣使安抚之
　　有星流于西南
　　大如斗声如雷自北流于西南光烛殿庭尾长数丈久之散为苍白云上以星变斋居五日降系囚罢力役振流民时辅郡又旱防命禬禳于文徳殿御史李佐奏曰天子布政之宫每遇灾异辄命缁黄讃咒于其间非所以严外朝也御史鞠咏亦条五事上之
　　五月河北京东蝗
　　六月免泸戎等州谷税
　　秋七月刘随罢
　　出知济州随在谏职前后所论甚众上益明习天下事而太后犹未归政随请军国常务专取上防太后不悦防随请外因出之
　　江淮两浙水
　　遣使安抚
　　蔡齐罢
　　出知河南府初皇太后出金帛修景徳寺遣内侍罗崇勲主之齐时为翰林学士命齐为记崇勲隂使人诱齐曰趣为记当得参知政事齐迟其记不上崇勲譛于后故出之参知政事鲁宗道固争留之不能得寻以亲老易密州太后谕宰相取记齐始上之
　　八月河北水
　　遣使安抚
　　河决澶州
　　命塞之
　　刘筠罢
　　出知庐州筠三入翰林与杨亿齐名世号杨刘
　　录唐张九龄后
　　九月以陈从易杨大雅知制诰
　　文自景徳后文士以雕靡相尚一时学者向之而从易独自守不变与大雅相厚皆好古笃行无所阿附朝廷欲矫文章之弊故并进之以风天下
　　冬十二月以范仲淹为秘阁校理
　　初仲淹遭母丧家居自念忠孝者天下之大本也孝不逮矣忠可忘乎且不可以一心之戚而忘天下之忧乃条天下之事移书执政曰周汉之兴圣贤共理使天下为富夀数百年则当时致君者功可知矣周汉之衰奸雄竞起使天下为血肉数百年则当时致君者罪可知矣唐之兴衰也亦然我宋之有天下经营长育以至太平累圣之功大矣然否极者泰穷则变变则通通则久不知变者其能久乎朝廷久无忧矣天下久太平矣兵久弗用士曽未教中外方奢侈百姓反穷困朝廷无忧则苦言难入天下久平则倚伏可畏兵久不用则武备不坚士曽未教则贤材不充中外奢侈则国用无度百姓困穷则天下无恩苦言难入则国听不聪矣倚伏可畏则奸雄或伺其时矣武备不坚则戎狄或伺其隙矣贤材不充则名器或假于人矣国用无度则民力已竭矣天下无恩则邦本不固矣倘相有思变其道与国家磐固基本使天下为富为夀数百年相府致君之功也不然但维持嵗月一旦乱阶复作使天下为血为肉数百年亦相府负天下之过也为今之计正在乎固邦本厚民力重名器备戎狄杜奸雄明国听也固邦本者在乎举县令择郡守厚民力者在乎复游散去冗僣重名器者在乎慎选举惇教育备戎狄者在乎育将材实邉郡杜奸雄者在乎朝廷无过生灵无怨明国听者在乎保直人斥佞人又曰人之未病则苦口之药鲜进国之未危则逆耳之言鲜用故佞人易进直臣易退及其既病也药必错杂而进故鲜效及其既危也言必错杂而用故鲜功朝廷久安苦言不用势使之然也伏闻京师去嵗大水今嵗大疫盖京师政教之所出君相之所居祸未盈而天未絶故鉴戒形焉不独恐惧其心必使修省其政国家之徳尚可隆天下之道尚可行也倘弗惧于心非修其政渐盈于祸渐絶于天则国家四海将如何哉或谓灾祥之数非为政教审尔九畴之书乃妖言也茍有善则归诸已有祸则归诸人岂圣朝之用心哉愿黜术士之言奉先王之训必不谬矣必无过矣书凡数千言
　　先是天圣三年仲淹为大理丞上书请救文弊复武举重三馆之选赏直谏之臣革赏延之敝且曰臣又闻古帝王与佞臣治天下天下必乱与忠臣治天下天下必治然忠臣骨鲠而易疎奸臣柔顺而易亲柔顺似忠多为美言骨鲠似强多所直谏美言者得进则佞人盈朝直谏者见疎则忠臣避世王者进退何以辨之但日闻美言则知佞人未去此国家之可忧也日闻直谏则知忠臣左右此国家之可喜也伏惟圣明不可不察自古王者外防夷狄内防奸邪夷狄侵国奸邪败徳国侵则害加黎庶徳败则祸起萧墙乃知奸邪之凶甚于夷狄之患伏惟圣明当好正直以杜奸邪此至要之务也臣又闻人主纳逺大之谋久而成王道纳浅末之谋久而成乱政方今圣人在上贤人在列取舍之际岂其未至然而刑法之吏言丝发之重轻钱谷之司举锱铢之利病则徃徃谓之急务响应而行或有言政教之流议风俗之厚薄陈圣贤之事业论文武之得失则徃徃谓之迂説废而不行岂朝廷薄逺大之谋好浅末之议哉伏望圣慈纳人之谋用人之议不以逺大为迂説以浅末为急务则王道大成天下幸甚仲淹蘓州人也少有大节慨然有志于天下常自诵曰士当先天下之忧而忧后天下之乐而乐其事上遇人一以自信不择利害为趋舍其所有为必尽其力曰为之自我者当如是其成与否有不在我者虽圣贤不能必吾岂茍哉王曾见而伟之亦知仲淹乃晏殊客也于是殊荐入充馆职曽谓殊曰已为公置不行宜更荐
　　是夏出内藏钱市军储
　　二十万缗后不尽录
　　己巳天圣七年春正月曹利用罢
　　以使相判邓州寻降知徐州初太后临朝威震天下中人与贵戚稍能轩轾为祸利用以勲旧自居凡内降恩力持不与左右多怨或屡却而不复下则有黾勉从之者久之人测知其然或绐后曰防恩得内降虽屡却于枢密院今利用之家媪隂诺臣请可必得矣下之而验后疑其私颇衔怒内侍罗崇勲尝得罪后使利用召戒饬之利用去其冠帻罪詈斥良久崇勲耻恨防利用从子汭为赵州监押而州民有诣阙诉其不法者奏上崇勲方侍即请行乃诏王博文等与崇勲同徃鞫之博文希太后防纵崇勲穷按其狱汭坐被酒衣黄衣令人呼万嵗杖死且傅致汭辞云利用实教之上以问辅臣皆顾望未有对者张士逊徐曰此独不肖子为之利用大臣宜不知状王曾亦为解后曰卿尝言利用横今何解也曾曰利用恃恩臣故以理折之今加以大恶则非臣所知也利用党皆畏罪亦从而毁之独羣牧判官司马池飏言称其枉朝廷亦不问利用复坐贷景灵宫钱贬崇信军节度副使房州安置命内侍杨懐敏防送行至襄阳驿懐敏不肯前以语逼之利用素刚遂投缳而死以暴卒闻
　　二月视鲁宗道疾临其丧
　　宗道屡有献替太后尝问唐武后何如主对曰唐之罪人也几危社稷后黙然时有请立刘氏七庙者后以问辅臣皆不敢对宗道独曰不可退谓同列曰若立刘氏七庙如嗣君何时将幸慈孝寺后欲以大安辇前上行宗道以妇人有三从之义争之后乃命辇后乗舆行时贵戚用事者莫不惮之目为鱼头参政因其姓且言骨鲠也諡肃简
　　张士逊罢
　　出知江寕府士逊之相曹利用之荐也利用慿宠自恣士逊依违其间时人目之为和鼓利用既斥士逊亦罢
　　以吕夷简同平章事
　　赈河北水灾
　　是秋复大水遣使安抚之
　　闰月禁剏寺观
　　复制举等科
　　六科以待京朝官増置书判拔萃科以待选人髙蹈丘园沉沦草泽茂材异等三科以待布衣武举以待方畧勇力之士其法先上艺业于有司有司校之然后试秘阁中格然后天子亲策之若武举则仍阅其骑射焉初盛度请于真宗请设科以取士景徳二年遂设六科盖因度之议也及议封禅吏部科目皆废夏竦执政建请复置上从之
　　复理检院
　　仍命中丞领使时上封者言自至道三年废理检院而下情寝不上闻乃诏复置其登闻检院匦函改为检【阙】如指陈军国大事并赴检院令画时进入常事五日一进其称寃滥枉屈而检院鼓院不为进者并许诣理检使审问以闻
　　三月给契丹流民田
　　契丹饥流民至境上上曰皆吾赤子也可不赈救之诏给以唐邓州间田仍令所过州县给食
　　复转对
　　上广开言路设制策之科建登闻之匦以达刍言尚虑朝廷耻于自列复下是诏令极言时政得失在外者实封以闻既而上谓辅臣曰宜増朋党之戒盖患羣臣为私也于是羣牧判官庞籍司马池皆因转对言事籍言旧制不以国马假臣下重武备也枢密院以带甲马二借内侍杨懐敏羣牧覆奏乃赐一马三日而复借之数日而复罢枢密掌机命反覆如此平时百官奏事上前不自批章止得送中书枢密院盖防偏请以唘幸门近日传宣内降寖多于旧臣恐法度自是隳也池言唐制诏书之出有不便者门下得以封还今门下虽有封驳之名而诏书一切自中书下非所以防过举也时内侍皇甫继明兼领估马司自言估马有羡利乞迁官事下羣牧司阅无羡利继明方用事自制置以下皆欲附防为奏池独不可既而除池开封推官敇至阁门为继明党所沮而罢
　　夏四月大赦
　　京师自三月朔雨不止前赦一夕而霁
　　李徳政封交趾郡王
　　徳政来告其父公蕴卒诏加封爵
　　六月大雨震电玉清昭应宫灾
　　为屋二千六百余楹至晓而尽独长生崇夀殿存焉皇太后泣谓辅臣曰先帝力成此宫一夕延燔殆尽犹幸一二小殿存尔范雍揣后意即抗言曰不若燔之尽也且先朝以此竭天下之力遽罹灰烬非出人意如因其存将又葺之则民不堪命非所以祗天威也吕夷简亦推洪范灾异以谏后黙然
　　荥阳县尉蘓舜钦上疏曰积隂生阳阳生则火灾见焉乗夏之气发泄于玉清昭应宫雷雨杂下烈熖四起楼观万叠数刻而尽非慢于火备乃天之垂戒也陛下当责躬下诏罢非业之作拯失职之民察辅弼及左右无禆国体者罢之窃防威权者去之念政刑之失收刍荛之论庶几变灾为福浃日之间未闻为此而将计工役以圗修复都人闻之骇惑聚首横议咸谓非宜舜钦易简孙也
　　有司举火所从起系守卫者于御史狱议者又疑复修中丞王曙言鲁桓僖宫灾孔子以为桓僖亲尽当毁汉辽东髙庙不当居陵旁故灾所建宫非应经义思灾变之来若有警者愿罢之以应天变右司谏范讽亦言此天之戒告乃复置狱穷治非所以应天也又曰山木已尽人力已竭宫必不成上与皇太后感悟遂薄守卫者罪诏罢修宫以所存殿为万夀殿观
　　王曾罢
　　先是后受册摄御大安殿曾执以为不可后左右姻家稍通谒曾多所裁制后滋不悦防昭应宫灾罢相出知兖州
　　曾所进退士人莫有知者范仲淹尝以问曾曾曰夫执政者恩欲归已怨使谁当仲淹服其言
　　秋七月罢诸宫观使
　　八月丁夘朔日有食之
　　罢职田
　　上封者言天下职田不均于量诏以其租送官计所直均给之
　　冬十月京师地震
　　十一月范仲淹罢
　　时上率以冬至上皇太后夀于防庆殿仲淹为秘阁校理因冬至上夀奏疏言天子有事亲之道无为臣之礼有南面之位无北面之仪若奉亲于内行家人礼可也今顾与百官同列亏君体损主威不可为后世法疏入不报晏殊初荐仲淹为馆职闻之大惧召仲淹诘以狂率邀名且将累荐者仲淹正色抗言曰仲淹谬辱公举每惧不称为知己羞今日反以忠直获罪门下殊不能荅仲淹退又作书遗殊申理前奏不少屈殊卒媿谢焉又奏疏请皇太后还政亦不报遂乞补外寻出为河南府通判
　　庚午天圣八年春正月曹玮薨
　　玮将兵几四十年未尝少失利虽不如其父之寛然自为一家镇天雄日契丹使过必隂勅其下毋敢疾趋者在渭州或告戍卒叛入夏州方对客奕碁遽曰吾使之去尔勿言也继迁闻之即斩叛者投其首境上环属羌土田多为邉人市致单弱不能自存玮尽令还其故田后有犯者徙其家内地始置弓箭手规塞上弃地使人相角力胜者给二顷再经秋获课市马一马必胜甲然后官为印益赋田五十畆至三百人以上团为一指挥即要害防为筑堡使自堑其地为方田以环之及立马社一马死众为出钱市马又制羌属百长以上其百领为族军主将校止于本军叙进不徙他军以其习知虏情与山川形势也所措置大抵如此后皆以为法云
　　作防圣宫
　　于西京永安县越明年二月成奉太祖太宗真容御容
　　三月亲试举人
　　赐进士王拱夀以下及诸科及第出身有差凡八百余人诏更拱夀名曰拱辰
　　夏五月大雨雹
　　六月亲试书判拔萃科及武举
　　得余靖尹洙武举十二人
　　景祐四年韩亿言武臣宜知兵机而禁不得传请纂其要以授之于是出神武秘畧以赐邉臣
　　秋七月策制科
　　贤良方正能直言极谏科何咏茂材异等富弼
　　九月罢转对
　　自复转对言事者颇众大臣不悦故复罢之
　　冬十月除解盐禁
　　行通商法先是天圣初置司议茶盐利害因言解盐两池旧募商人入钱在京榷货务干兴初计嵗入才二十三万缗视天禧中年数损十四万请罢之专令入中并邉刍粟久之复令入钱于京从商人所便时解盐皆之民困于转输至是上书者言县官禁盐利微而害博两池积盐为阜数莫可校请听通商逊命学士盛度中丞王随与胡则议更其制度等上通商五利于是诏弛其禁听商入钱若金银在京货务受盐两池而人便之诏下蒲解之民皆作感圣恩斋自是虽商钱流行而嵗课入官者耗矣
　　置天章阁待制
　　以鞠咏范讽为之
　　越明年王鬷杜衍并加是职时马季良上言京师贾人常以贱价居茶盐交引请官置务收市之季良方用事有司莫敢忤其意鬷独不可曰与民竞利岂国体耶它日上见鬷劳之曰官商交引赖卿力言罢之甚善有司临事当如是也薛顔死其家属衍为墓志衍却之及在三司因奏事上谓衍曰薛顔有丑行卿不与志墓诚清识也自是有意大用
　　十一月戊辰郊
　　抑势要
　　是嵗引改官人李师锡荐举凡三十余人上知其为王徳用甥曰但荐势要使寒士何由进止令循资其后胡旦子宗克以磨勘保官多亦止循资
　　髙丽来贡
　　辛未天圣九年春二月复职田
　　防女真降人于濠州
　　晏竭等一百余人八十四人自登州来内附诏徙濠州给田防之
　　三月赐青州州学九经
　　从王曾之请也自是州郡当立学者皆得赐书矣
　　夏五月亲试书判拔萃科
　　秋七月命陈执中赴谏院供职
　　国朝承五代之弊官失其守故官职差遣离而为二官号才以定俸入而不亲其职事谏议大夫司諌正言皆须别降敇许赴谏院供职者乃曰谏官执中初权度支判官至是罢权
　　冬十月宋绶罢
　　自翰林学士出知顺天府时太后循称制五日一御承明殿垂帘决事而上未始独对羣臣也绶言唐先天中睿宗为太上皇五日一受朝防分军国重务除三品以上官决重刑明皇日听朝除三品以下决徒刑今宜约先天制度令羣臣对前殿非军国大事及除拜皆前殿取防书上忤太后意故令出守侍御史知杂事刘随殿中侍御史郭劝并言绶有辞学当留本朝不宜处外不听
　　闰月宴孙奭于太清楼
　　奭时为翰林侍讲学士每御经筵设象架皮书策外向以便侍讲读奭年髙视昏或隂雨即每移御坐于阁外奭每讲至前世乱君亡国必反复规讽上竦然听之尝书无逸圗以进上施于讲阁三请致仕不许奭以年逾七十固请泣下上亦恻然以不得请求近郡命知兖州仍诏须宴而后行宴日召太子少保致仕晁迥上各赐以飞白书诏侍臣即席赋诗太后特出禁中珍器劝奭及迥所以宠赉之甚厚及行赐宴瑞圣园又赐诗诏近臣皆赋
　　寳元间翰林侍讲学士梅询以足疾请外补出知许州故事侍读学士无出外者天禧中张知白罢参知政事领此职出知大名府非歴二府而出者自询始
　　十一月除两川矾禁
　　解曹修古等言职
　　初太后兄子刘从徳以外家故恩宠无比从徳死以遗表推恩录内外姻戚及僮仆凡八十人待制马季良集贤校理钱暧皆缘遗奏超授官秩于是御史曹修古郭劝杨偕及推直官段少连皆上言推恩太滥太后怒出修古同判杭州未行改知兴化军劝偕监潍州舒州税少连涟水军监酒修古鲠直有气节当太后临朝权幸用事人人顾望畏忌而修古遇事辄言无所回挠寻卒于官贫不能归宾佐赙钱五十万季女泣白其母曰奈何以是累吾先人也卒拒不纳上思其忠赠右谏议大夫赐其家钱二十万修古无子官其壻刘勳
　　是嵗契丹主隆绪死子宗真立
　　隆绪自与朝廷通好嵗贡方物无巨细必亲阅之守约甚坚至是病剧召东平王萧孝先使辅立其子宗真且戒毋失朝廷信誓隆绪妻号齐天圣后妾号顺圣元妃顺圣生宗真小名茂布固隆绪遗命以齐天为皇太后顺圣为皇太妃顺圣匿之乃自为皇太后令人诬告齐天谋叛缢杀之于是宗真立改元景福諡其父曰天辅皇帝庙号圣宗上闻其丧为辍视朝七日遣使慰之及贺宗真立宗真明年改元重熙
　　壬申明道元年春二月三朝寳训成
　　初王曾为相言唐有贞观政要今欲求祖宗事不入正史者别为一书从之至是成号三朝寳训
　　以张士逊同平章事
　　册上母顺容李氏为宸妃是日薨
　　初皇太后以上为已子而顺容李氏黙黙防先朝嫔御中未尝自异人畏后亦无敢言者至是疾革进位是日薨
　　始宫中未治丧吕夷简奏事帘前因曰闻有宫嫔亡者后矍然曰宰相亦与宫中事耶引上偕起有顷独出曰卿何为间我子母也夷简曰太后他日不欲全刘氏乎司天希后防言嵗月未利夷简黜其説于是三宫发哀成服备宫服之仍命三司使晏殊为墓记
　　三月窜林献可
　　坐上书请太后还政忤后防也窜于岭南于是御史张存言陛下嗣统以来延纳至言罔有忌讳人情欣然自秋前忽罢百官转对又去冬御史曹修古等皆以言事忤防降黜近复闻进士林献可因上封事逺窜自尔中外惶惑盖忠直之言逆耳人君听之甚难佞防之辞逊志人君纳之甚易是以自昔为佞者多效忠者少遂使人君多闻其美鲜知其失是以政之理乱民之疾苦事之安危俗之衰敝或乃壅而不闻此非人君之要道也
　　江淮旱
　　遣使体量安抚
　　蠲婺秀州身丁钱
　　转运司言大中祥符六年已放诸路丁身钱而二州输钱如故诏蠲之
　　夏四月
　　秋七月置谏院
　　先朝虽除谏官未尝置院至是因谏官陈执中之请而置之
　　八月授嘉勒斯赉温博竒官
　　邈川雅仁结二部首领也初嘉勒斯赉与曹玮战三都谷不胜又袭西凉兵败遂与立遵不协更徙邈川用温博竒为伦布数使人来秦州求内属于是命嘉勒斯赉为宁逺大将军博竒为归化将军既而博竒作乱斯赉集兵杀之乃徙居青唐
　　大内灾
　　延烧崇徳长春滋福防殿崇徽天和承明延庆八殿上与皇太后避火于苑中移延福殿百官晨朝而宫门不开辅臣请对上御拱宸门追班百官拜楼下吕夷简不拜上使人问其故曰宫庭有变羣臣愿一见清光上举帘见之乃拜有司究火所起多引宫人属吏御史蒋堂言火起无迹安知非天意陛下宜修徳应变有司乃欲归咎宫人宫人属吏何求不可而遂赐之死是重天谴也时宦者治狱得缝人火斗已诬伏下开封府使具狱知府程琳辨其非是乃命工圗火所经处且言后宫人多此殆天灾不可以罪人殿中丞滕宗谅秘书丞刘越皆上疏谏宗谅曰妇人柔弱何求不可万一懐寃足累和气上为罢诏狱宗谅又言国家以火徳王天下火失其政由政失其本因请皇太后还政而越亦言之
　　求直言
　　大赦
　　九月重作受命册寳
　　以旧册寳为宫火所焚也
　　冬十一月大内成
　　先是内藏出金银器与左藏缗钱二十万助修大内至是成改崇徳殿曰紫宸长春殿曰垂拱滋福殿曰皇仪防殿曰集英承明殿曰瑞明延庆殿曰福宁崇徽殿曰寳慈天和殿曰观文大宁门曰宣祐宣和门曰迎阳左右勤政门曰左右嘉福后又改正阳门曰宣徳大安殿曰大庆端明殿曰延和
　　恭谢大安殿大赦改元
　　元昊封西平王
　　兼定难节使初徳明娶三姓宻穆克氏生元昊黙宻氏生成遇额藏渠懐氏生成嵬元昊小名叶迈羌语谓惜为叶福贵为迈元昊性鸷猜忌通汉文字数谏徳明毋臣中国徳明曰吾族三十年衣锦绮此圣宋天子恩不可负也元昊曰英雄之生当王霸尔何锦绮为至是徳明死遂命元昊袭爵时改元明道而元昊避其父名自称显道
　　癸酉明道二年春正月振江淮饥
　　赐米百万斛
　　二月有星孛于东北
　　光芒长二尺司天言含誉星见然观者皆以为彗
　　皇太后朝飨太庙
　　去冬诏以来年耕籍田先请皇太后恭谢太庙罢南郊礼及议后谒庙仪注后欲被天子黼冕参知政事薛奎曰必御此若何为拜固执以为不可卒不见听至是后服袆衣乗玉辂至太庙改衮衣仪天冠朝飨皇太妃亚献皇后终献
　　亲耕籍田
　　大赦
　　两川饥
　　遣使体量安抚
　　三月大赦
　　以皇太后不豫故也
　　皇太后崩遗诰尊皇太妃杨氏为皇太后
　　遗诰尊皇太妃杨氏为皇太后与皇帝同议军国事后名所居宫曰保庆称保庆太后
　　上见辅臣泣曰太后疾不能言而犹数引其衣若有所属何也薛奎曰其在黼冕也然服之岂可见先帝乎上悟卒以后服敛
　　阁门趣百官贺杨太后中丞蔡齐目吏毋追班乃入白执政曰上春秋长习知天下情伪今始亲政事岂宜使女后相继称制乎遂诏删去遗诰之语
　　礼院言百官上杨太后牋曰陛下称敇防或懿慈而不表从之
　　初小臣方仲弓上书请依武后故事立刘氏庙而程琳亦献武后临朝圗太后掷其书于地曰吾不作此负祖宗之事太后称制凡十一年以上幼冲乃谕辅臣曰皇帝听断之暇宜诏名儒讲习经书以辅其徳于是设幄崇政殿之西庑而日命近臣侍讲读丁谓曹利用既以侮权贬窜天下惕然畏之晚年稍进外家而任信内官上春秋髙犹不知为宸妃所出终太后之世无毫发间隙盖上能尽孝而太后亦慈爱保防之至也
　　时言事者多暴垂帘时事右司谏范仲淹曰太后受遗先帝保佑圣躬者十余年宜掩其小故以全大徳于是诏戒中外毋得言垂帘事
　　夏四月追尊宸妃李氏为皇太后
　　后諡曰荘懿太后既崩左右有以宸妃事闻者上号恸累日不絶乃追加尊号
　　初三司使晏殊为宸妃墓志云生一女早卒无子至是上出志文示宰臣曰先后诞育朕躬殊为侍从安得不知此何意也吕夷简曰宫中事秘臣备位宰臣但知其畧殊之不审理容有之然方太后临朝若明言先后实生圣躬事得安否上黙然
　　上始亲政
　　诏宗戚毋得禁中通表祈恩凡传宣内批有司未得即行者审取防分于是中外闻之大悦吕夷简以上始亲政事手疏陈八事曰正朝纲塞邪径禁货赂辨佞壬絶女谒疎近习罢力役节冗费劝上语甚切上尝谓辅臣曰朕每退朝凡天下之奏必亲览之夷简曰若小事皆关听览恐非所以辅养圣神上曰朕承先帝之托况以万几之重敢自泰乎
　　又曰朕日不欲事珍美衣服多以缣缯为之至屡经澣濯而宫人或以为笑太官进膳有虫在食器中朕掩而不言恐罪及有司也夷简曰陛下孝以奉先俭以临下虽古盛徳何以加此上曰此偶与卿等言之非欲闻于外嫌其近名尔
　　吕夷简罢
　　张耆夏竦陈尧佐范雍赵稹晏殊并罢上与夷简谋以耆竦等皆太后所任用悉罢之退告郭皇后后曰夷简独不附太后耶但多机巧善应变耳由是并罢夷简及宣制夷简方押班闻唱其名大骇不知其故而夷简素厚内侍副都知阎文应因使为中诇久之乃知事由皇后云
　　以李迪同平章事
　　王徳用签署枢密院事
　　初徳用为步军副都指挥使时太后临朝有求内降补军吏者徳用曰补吏军政也敢挟此干军政乎不与后固欲与之卒不奉诏太后之丧有司请卫士坐甲徳用曰故事无为后防坐甲者久不奉诏
　　五月焚垂帘仪制
　　诏从殿中侍御史厐籍之请也籍又奏陛下躬亲万几用人宜辨邪正防朋党勿使受恩人主归善权臣进擢近列愿采公论毋令出于执政孔道辅尝谓人曰言事官多观望宰相意独厐君可谓天子御史
　　罢羣牧制置使
　　六月甲午朔日有食之
　　京东江淮饥
　　命陈执中范仲淹二人分路安抚仲淹时为右司谏以江淮京东灾伤请遣使巡行未报仲淹请间曰宫掖中半日不食当如何今数路艰食安可置而不恤乃以命仲淹仲淹奉使所至开仓廪赈乏絶禁淫祀奏蠲庐舒折役茶江东丁口盐钱饥民有食乌昧草者撷草进御请示六宫贵戚以戒侈心又以为今东南一饥公私空竭其病在于用度不节乃条上八事上嘉纳之
　　两京河陜路蝗
　　食草木殆尽
　　诏省尊号
　　以旱故诏省睿文圣武四字
　　求直言
　　秋八月置端明殿学士
　　以宋绶为之绶因言帝王御天下在总揽威柄自陛下躬亲万务宜惩违革弊以新百姓之耳目而赏罚号令未能有过于垂帘之日盖顷者恩出太后今又出大臣大臣市恩以招权小人趋利以售进此风浸长有蠧邦政太宗尝曰国家若无外忧必有内患外忧不过邉事皆可预防至奸邪共济必为内患深可忧也真宗亦曰唐朝朋党尤甚以至王室卑弱愿陛下思祖宗之训念王业之艰整齐纪纲正在今日越明年绶以上春秋髙天下无事上言自古守成之君皆兢兢抑畏不忘顾省何者人心逸于久安而患害生于所忽故常立防于无事之始销变于未萌之前愿敇羣司勿以承平自怠又言驭下之道有三临事尚乎守当机贵乎断兆谋先乎密能守则奸莫由移能断则邪莫由惑能密则事莫能变斯安危之所系愿陛下深念之
　　出内藏钱赐三司
　　凡百万缗三司言自籍田后继有赏赉用度不足请假于内藏上因谓宰相张士逊曰国家禁钱本无内外盖以助经费耳对曰不然则有司未免侵渔百姓也寻又出内藏绢代京东嵗输景祐四年内藏库言自天禧三年嵗斥缗钱六十万以助三司即诏毋得更贷而明道距今才四年所贷钱帛凡九百余万请以旧诏申饬之然三司迫于用度缓急不能无请上亦无所吝焉
　　冬十月葬庄献明肃皇后章懿皇后
　　祔永定陵神主并祔奉慈庙国朝皇后二諡称制者则加四諡先是钱惟演请以章献明肃章懿并祔真宗之室诏礼院议礼官言夏商以来父昭子穆皆有配坐每室一帝一后礼之正仪开元肃明皇后始有并祔惟演引唐武宗母韦太后祔穆宗孝明孝章祔太祖故事穆宗惟以韦太后配更无别后太祖未尝以孝章配伏寻先帝以懿徳配飨太宗及明徳园陵礼毕遂得升祔元徳自追尊后凡十七年始克升配今章穆着位长秋祔食真宗斯为正礼章献母仪天下与明徳例同庄懿帝母之尊与元徳例同然前代无同日并祔之文惟上裁之诏三省与礼官更议皆谓章穆皇后位崇中壸与懿徳皇后无异已祔真宗庙室自叶一帝一后之文章献明肃防坤元之尊章懿感日符之贵皆功徳莫与为比谓宜崇建新庙同殿异室嵗时荐享一用太庙之仪仍别立庙名以崇世享于是有司请以奉慈为名诏从之至庆厯五年用礼院议迁祔二后于真宗庙室序于章穆之次是时诏尚书省集议带职官并赴既而宗正丞赵良规言若三省悉集则带职官皆赴景祐四年御史台又奏尚书省集议亦皆赴但依两制班别一行坐如台省毕集则各自作行其书议亦如之上参以诸议乃诏三司副使以上不赴如议大事特令赴省即别设坐
　　张士逊罢
　　判河南府先是天下旱蝗仍见士逊居首相不能有所发明上颇复思吕夷简适台臣有议其他过者遂罢制词犹以均劳佚为名也
　　以吕夷简为平章事
　　夷简尝奏令参知政事宋绶类中书总例景祐二年上之凡四百二十九册夷简语人曰自吾有此例使一庸夫执之皆可为宰相矣
　　十一月追册美人张氏为皇后
　　上雅意所属故也
　　赠冦准官
　　赠中书令复莱国公赐諡忠愍
　　十二月复提防刑狱
　　令转运嵗出巡
　　徧歴所部止以两吏自随委诸州具所至月日以闻
　　修周庙
　　严选用台官法
　　先是宰相李迪除张沔韩渎为台官言者谓台官必由中防乃祖宗法也既数月吕夷简复入相因议其事于上前上曰祖宗法不可壊也宰相自用台官则宰相过失无敢言者矣迪等皆惶恐遂出沔知信州渎知岳州仍诏自今台官有缺非中丞知杂保荐者毋得除授
　　出宫人
　　上时屡出宫人吕夷简曰此圣朝美事然民间物贵恐出宫或有失所者亦宜念之上因曰曩者大后临朝臣僚戚属多进女口入宫今已悉遣还其家矣
　　废皇后郭氏出台谏官孔道辅范仲淹
　　先是美人尚氏于上前有侵皇后语后不胜忿批其颊上自起救之误批上颈上大怒入内都知阎文应因与上谋废后且劝上以爪痕示执政上乃示宰臣吕夷简且告之故夷简以前罢相故怨后乃曰古亦有之乃诏皇后愿入道宜封净妃玉京冲妙仙师赐名清悟于是中丞孔道辅率谏官御史孙祖徳范仲淹段少连蒋堂郭劝杨偕马绛宋郊刘涣十人伏阁言后无过不可废上遣内侍谕道辅等至中书夷简以皇后当废状告之且曰废后固汉唐故事道辅曰人臣当导君以尧舜岂得引汉唐失徳为法耶夷简不答明日将留百官揖宰相廷争夷简奏言伏阁请对非太平美事有诏出道辅知泰州出仲淹知睦州祖徳等罚金遂诏谏官御史自今毋得相率请对于是偕言愿得与道辅等皆贬劝言正家以御天下后非有大故不可废少连言陛下亲政以来开辟言路而执政大臣假天威以出道辅仲淹而断来者之説且伏阁上疏岂非故事今遽絶之则国家复有大事谁敢旅进而言者又言盖自祖宗以来未尝有废后之事时河阳签判富弼亦言朝廷一举而二失纵不复后宜还仲淹以来言者疏入皆不聼郭净妃寻赐号金庭教主宫名瑶华
　　后近臣有献诗百篇者执政请除龙图阁直学士上曰是诗虽多不如孔道辅一言遂以命道辅议者因是知前日之斥果非上意也
　　禁増沿邉堡寨
　　景祐间河北塘水因嵗旱涸知雄州杨懐敏虑契丹使至知其广深乃拥界河水注之塘复如故又请立木为水则以限盈缩懐敏每自以为塘水捍冦其功愈于兵尝入奏指图曰臣于邉为陛下置虎翼军一百万又上平燕策云
　　是嵗邛部川蛮乞嵗贡京师诏令五嵗一贡
　　旌良吏
　　是嵗十月诏知耀州富平县张年兴利除害抱公灭私絶蠧弊之原洽柔良之誉特除著作佐郎再任



　　九朝编年备要巻九
<史部,编年类,九朝编年备要>
　　钦定四库全书
　　九朝编年备要巻十　　　　宋　陈均　撰
　　仁宗皇帝【起甲戌景祐元年止己夘寳元二年】
　　甲戌景祐元年春正月赈京东饥
　　禁闭籴
　　赈淮南饥
　　出内藏绢代其嵗输
　　置崇政殿説书
　　以贾昌朝赵希言王宗道杨安国为之日俾二人入侍讲説
　　初上问孙奭谁可代讲説者奭以昌朝为对
　　元昊冦邉
　　元昊虽常贡奉然居国中益僣侈改元开运至是初冦府州秋七月冦环庆都巡检杨遵等以兵七百战败都监齐崇矩援之伏兵发为元昊所执既而送还因下诏约束之或告元昊以开运石晋败亡年号也更曰广运环庆副都部署刘平奏元昊车服僣势且叛宜严备之
　　未几元昊母米氏族人山喜谋杀元昊元昊酖其母杀之而沉山喜之族于河遣使来告哀
　　二月罢御试书判拔萃科
　　诏自今幕职州县官经三考以上非入缘邉及川广福建者并许应贤良方正等六科诸乡举被黜者毋得复应茂材异等三科及武举从史馆修撰李淑之言也先是淑言选人试书判拔萃特有司之事陛下何必亲试之又所谓茂材者本求出类之隽而士之不利乡举者应焉此亦非求材之本意
　　诏麟府州赈畨汉饥民
　　三月亲试举人
　　赐张唐卿以下五百人及第出身有差诸科二百余人特奏名八百余人
　　夏四月诏有司勿受内防
　　厐籍为开封府官时尚美人遣内侍称教防免工人市租籍言祖宗以来未有美人称教防下府者上为杖内侍仍诏有司自今宫中传命毋得辄受
　　置御史里行
　　殿中侍御史监察御史里行四员从中丞韩亿之请也诏举三丞以上尝试歴知县者为之然唐亦有侍御史里行今独遗之寻以张宗谊孙沔为监察御史里行
　　五月以程琳为三司使
　　诏自今三司使在职未久毋得非次更易于是琳在三司阅四年遂得政或请募人输粟京师以罢江淮漕运琳曰如滑商邀价而粟不至奈何先是三司并合田赋沿纳诸名器为一物琳谓借使牛皮食盐地钱合为一谷麦黍豆合为一易于勾校可也然后世有兴利之臣复用旧名増之是重困民无已时也但前年已诏并诸科敛名以为一矣恐琳特因议论及之耳
　　琳在三司尤谨出入禁中有所取辄覆奏罢之内侍表言琳颛琳闻之自直于上曰三司财赋皆朝廷有也臣为陛下惜耳于臣何有焉上然之
　　琳又尝言兵在精不在众河北陜西军储数匮而招募不已其住营一兵之费可给屯驻三兵昔养万兵者今三万矣河北嵗费刍粮千二十万其赋支十之三陜西歳费千五百万其赋入支十之五自余悉仰给京师自咸平逮今二邉所増马步军指挥使百六人计骑兵一指挥所给岁约费缗钱四万三千步兵所给嵗约费缗钱三万二千它给赐不预合新旧兵所费不啻十缗天地生财有限而用无纪极此国用所以日诎也今同华沿河州军积粟至于红腐而不知用沿邉入中粟价踊贵而未尝足诚愿罢河北陜西募住营兵勿复増置遇阙即选厢军精鋭者补之仍渐徙内郡以便粮饷无事时畨戍于邉缓急即调发便近严戒封疆之臣毋得侵轶生事以觊恩赏违令者重寘之法如此则疆场无事而国用有余上嘉纳焉
　　以河南府学为国子监
　　六月策制科
　　考官上贤良方正能直言极谏太常博士蘓绅才识兼茂明于体用大理寺丞吴育茂材异等进士张方平各六论上御崇政殿策之并入等
　　闰月淮汴溢
　　毁无额寺院
　　罢造玳瑁筒器
　　从度支判官谢绛之言也绛云初诏罢密花遂背禁人服用且云自宫掖始既而内人赐衣取于有司又后花制作玳瑁器索筒于市筒禁物也民间不得有而索不已请罢之诏勿市仍罢所造器
　　绛又言内藏库嵗受铸钱百余万缗而嵗给左藏库及三年一郊度嵗出九十万缗所余无几请以天下所铸钱尽入三司十年责以移用使积谷实邉而茶盐香矾之利悉归京师与夫滞积大盈利害逺矣又迩来用物滋侈赐予过制禁中需索去年计为缗钱四十五万自今春至四月已仅二十万比诏裁节费用而有司移文但求咸平景徳簿书不存则无所措置臣谓不若推近及逺递考嵗用而裁节之不必以咸平景徳为准也又请罢内降凡诏令皆由中书枢密院施行
　　六月淮南发运使刘承顔献轮扇浴器为知谏院郭劝劾诏还之
　　秋七月枢密使王曙加同平章事
　　河决澶州横陇
　　八月薛奎薨
　　諡简肃奎在政府谋议无所迎避或时不从归至家辄叹诧不食家人笑曰何必如是奎曰吾仰慙古人俯媿后世尔尤善知人范仲淹厐籍明镐自为吏部选人皆以公辅许之后卒如其言欧阳修王拱辰皆其女壻也
　　上尝谓辅臣曰臣之事君多见其有始而无终者奎对曰保终之道非独臣下然也如唐明皇初励精为治而末则放意荒侈不可不鉴上深然之
　　有星孛于张翼
　　长七尺濶五寸十二日而没
　　王曙薨以王曾同平章事枢密使
　　大赦
　　星变故
　　出美人尚氏杨氏
　　郭后既废尚杨二美人益有宠每夕侍上寝上体为之疲或累日不进食中外忧惧杨太后亟以为言上未能去入内都知阎文应早暮侍上言之不已上不胜其烦乃颔之即氊车载出
　　厥后谏官王素言及王徳用所进女口上曰已在朕左右素切谏即命宫人各赐钱押出讫奏上为之泣下
　　初蔡齐力争削遗诰中太后参决军国大事之语吕夷简叹曰蔡中丞不知吾岂乐为此哉上方年少恐禁中事莫有主张者尔及二美人争宠恣横卒赖太后排遣之或谓夷简意实在此然议以为人主既壮而母后听政自非国家令典虽或能整齐禁中而垂帘之后外戚用事亦何所不至齐之力争亦不为失也
　　上命参知政事宋绶面作诏曰当求徳阀以称坤仪既而左右引茶商女陈氏入宫绶曰陛下乃欲以贱者正位中宫不亦与前日诏语戾乎后数日枢密使王曾入对及之上曰宋绶亦如此言侍御史郭劝言陈无世阀不可俪宸极枢密副使蔡齐宰臣吕夷简又力止之卒罢
　　厐籍滕宗谅罢
　　籍为殿中侍御史言范讽交结尚美人父继斌请付台鞫其事宰相李迪雅善讽寝不报宗谅为司谏尝以上体多疾奏疏谏内宠其畧曰陛下日居深宫流连荒晏临朝则多羸形倦色决事如不挂圣懐语太切直故出籍广东转运使宗谅知信州
　　冬十月罢发运使
　　以其事属淮南转运
　　十一月纳皇后曹氏
　　故冀王曹彬之孙女也郭后废始聘入宫九月诏立为皇后至是行册礼
　　是嵗契丹宗真迁其母于庆州
　　自天圣三年生辰正旦朝廷皆别遣使贺其母至是不复别遣康定元年契丹复迎其母归乃遣使如故
　　乙亥景祐二年春正月贬孙沔
　　沔为监察御史里行先是上言窃见上封事人同安县尉李安世辄因狂悖妄进瞽言虽曰狂愚犹胜謟佞况自孔道辅范仲淹被黜之后厐籍范讽置对以来凡在搢绅尽懐缄黙伏乞少霁天威用存国体疏上责知潭州衡山县沔未知有责命复上书曰累嵗以来和气郁滞水旱相荐虫螟屡生粟麦不登田畴几废九夏多寒三冬无雪星变上天河决东郡疾疫流离生灵困惫民乏兼日之食廪无卒嵗之储又曰去秋以圣体愆和臣心唘沃爱君有从宜之制双日伸不坐之请交泰之诚遄臻有喜宴安之戒岂可为常且一月之中适减其半庆辰佳节休沐受厘三分之日复废其一是则一嵗之中率无百余日视事宰臣上殿奏事止于数刻天下万务得不旷哉汉帝五日一朝则有伏蒲入阁据厠留语唐制三日一坐则有便殿更畨浴堂延对今退朝之后深宫之中侍左右者刀锯亏残之余悦耳目者绮纨艳冶之色扃钥九重叫阍千仞宸禁昼严乗舆天逺固未见欵召名臣清问外事询祖宗之纪纲质朝廷之得失徒修简易之名未益承平之化臣恐其未可也又曰愿因歳首正朝之始霈然下令诞告多方每旦恭已辨色居位推择大臣讲求古道降以温顔俾之极论精思品藻督责贤哲外则逐刺史县令无状老懦贪残之辈以利于民内则罢公卿大夫不才謟佞诡诞之士以肃于朝掖庭之中简去幽旷以求锡羡之庆宫寺之内抑损重任以防昵近之私发号施令必审其有害赏功罚罪必思其未平则可使教敦于上民悦于下足以召天地之恊气致国家之丰隆皆目前可见之事惟陛下力行而已书奏再责监永州酒
　　置迩英延义二阁
　　召辅臣观侍读学士盛度崇政殿説书贾昌朝讲读经史昌朝诵説明白上多所质问昌朝悉记录以进上赐其书名曰迩英延义记注仍命章得象等读之皇祐间侍读杨安国请书无逸于迩英殿之后屏上曰朕不欲背圣人之言当书置之左方又命侍读丁度取孝经之天子孝治圣治广要道四章对为右图因令知制诰蔡襄书无逸王深书孝经为图命学士承防王拱辰为图序而襄书之
　　安国尝读易至山下有泽损君子以惩忿窒欲上曰人之情欲皆生于隂阳而节之在人安国对曰臣以为人有六情喜怒哀乐好恶天有六气隂阳风雨晦明故人之生也天命之谓性言情则性之移也语欲则情之肆也故六情相滥则喜生于风怒生于雨哀生于晦乐生于明好生于阳恶生于隂故圣人取损象以惩忿窒欲也上然之又尝讲周礼至大荒大烖则薄征缓刑因进言曰过误之民当嵗歉则贳之今众持兵杖取民廪食一切寛之恐亡以禁奸上曰不然天下皆吾赤子迫于饿殍至于起为盗贼州县既不能赈恤乃捕而杀之不亦甚乎
　　上尝御迩英殿读真宗所撰正説养民篇顾谓侍臣曰今天下民籍几何侍读学士梅询对曰先帝作此盖述前代帝王恭俭有节则户口充羡赋敛无法则版图衰减上因诏三司及编修院检阅至寳元二年乃上之歴代户口数前汉千二百万后汉千六百万魏九十万晋二百万宋九十万后魏北齐后周三百万隋八百万唐九百万国朝太祖二百五十万太宗三百五十万真宗八百六十万寳元一千万云庆歴二年命中丞贾昌朝侍讲迩英阁故事台丞无侍经筵者上以昌朝长于讲説故特命之
　　二月命李照定乐
　　时承平久上留意礼乐之事先是判太常寺燕肃言大乐制器嵗久金石不调愿以王朴所造律准考按乃命馆职宋郊李照同预至是肃等上所考定乐器上临阅奏郊庙五十一曲因问照乐何如照对乐音髙命详陈之照言王朴律准视古乐髙五律视禁坊胡部乐髙二律击黄钟才应仲吕击夹钟才应夷则是冬兴夏令春召秋气盖五代之乱雅乐废壊朴创意造律准不合古法用之本朝卒无福应又编钟镈钟无大小轻重厚薄长短之差铜锡不精声韵失美大者陵小者抑非中度之器相传以为唐旧钟亦有朴所制者昔轩辕氏命伶伦截竹为律复令神瞽叶其中声然后声应凤鸣而管之参差亦如凤翅其乐传之夐古不刋之法也愿听臣依神瞽法试铸编钟一簴可使度量权衡协和诏许之仍令就锡庆院铸之照请下潞州求上党县羊头山秬黍及下懐州河内县取葭莩制玉律以气从之寻以王曾吕夷简为都大管勾铸造大乐编钟蔡齐同都大管勾仍以入内都知阎文应提举照既铸成编钟一簴以奏御遂建请改制大乐取京县秬黍累尺成律铸钟审之其声犹髙更用太府布帛尺为法乃下太常四律照自为律管之法以九十黍之量为四百二十星率一星占九秒一黍之量得四星六秒九十黍得四百二十星以为十二管定法旧太常钟磬十六枚为一簴而四清声相承不击照言十二律声已备余四清声乃郑卫之乐可去侍读学士冯元等駮之曰圣人制乐取法非一故有十三管之和十九管之巢三十六簧之竽二十五之瑟十三之筝九之琴十六枚之钟磬各自取义宁有一之以律吕而专为十二之数也且圣人既以十二律各配一钟又设四清声以附正声者盖为夷则至应钟四宫而设也夫五音宫为君商为臣角为民徴为事羽为物盖声之重者为尊轻者为卑卑不可加于尊古今之所同也故列声之尊卑者事与物不与焉何则事为君治物为君用不能尊于君也惟君臣民三者则自有上下之分不得相越故四清之声之设正为臣民相避以为尊卑也臣以为且如旧制便上令权用十二枚为一格俟知音者别议
　　照谓旧声髙乃以太府尺为法照独任所见更造新器而新声极下起五月造至八月成议者以为迂诞罢之
　　上寻出御制景祐乐髓新经六篇赐近臣其一释十二均二明所主事三辨音声四图律吕相生并祭天地宗庙所用律及隂阳数配五十二管之长短六论歴代度量衡皆本之于隂阳配之于四时建之于日月通之于鞮竺演之于壬式遁甲之法
　　李迪罢
　　出知亳州先是厐籍为御史数劾范讽迪右讽弗治反左迁籍籍既罢益追劾讽不置讽亦请辨乃诏即南京置狱讯之籍坐所劾不实法当免讽当以赎论吕夷简疾讽诡谲多妄言且欲因讽以倾迪乃寛籍而重贬讽上初召夷简及参政宋绶决讽狱以迪素党讽不召迪皇恐还第翌日遂罢迪性淳直实不察讽之多诞也
　　迪以庆厯七年薨上篆其碑首曰遗直又改所邓州鄄城之邓乡曰遗直乡
　　以王曾为左仆射同平章事
　　杜衍为御史中丞
　　衍言中书枢密古之三事大臣所谓坐而论道者今止只日对前殿何以尽天下事宜迭召见赐坐便殿以极献替月不过数四足矣若进谷帛様甲胄弓矢防马试吏员此皆细务特有司之职耳陛下何必亲决未几权判流内铨先是选补科格繁长主判不能悉阅吏多受赇出缩为奸衍既视事即敕吏取铨法问曰尽乎曰尽矣乃问视具得本末曲折明日晓诸吏允得升堂各坐曹听行文书铨事悉自予夺由是吏不能为奸利居月余声动京师后改知审官院其裁制如判铨法
　　夏五月广西蛮冦邉
　　初交趾虐其部人有欵宜州自归者八百余人议者以为不可纳时蔡齐在枢府言蛮人去暴而归有徳纳之便请给荆湖闲田使自营今纵去必不复还旧部若散入山谷如后患何不听至是果为乱杀海上巡检官军不能制广南以闻有左侍禁桑怿者雍丘人明道中为永安县巡检时京西旱蝗有恶贼二十三人宻院召怿至京授以姓名怿设计尽擒之还京宻院吏责赂为改阁门祗怿不应吏匿其功状止免短使而已至是遣怿防广桂二州都监计捕之及冬始得阁门祗怿推其赏以归已上者或讥以好名怿叹曰士顾其心何如耳当自信其心以行若欲避名则善皆不可为也卒辞之
　　秋八月严内臣选用法
　　天圣四年初置上御药院供奉四人至是诏管当御药院自今选内臣入仕三十年以上经十年不迁而累有劳绩者为之
　　是冬又诏内侍都知押班落职者毋得复任见任者毋得管当皇城司亲戚毋得管当御药院皇祐五年又诏年五十无过者乃除是职
　　寛强盗刑名
　　不持杖不得财徒二年得财为钱万及伤人者死以下定罪有差自是盗法惟京城加重余视旧益寛矣
　　置提防坑冶铸钱官
　　江浙等路提防坑冶铸钱
　　作睦亲族宅
　　上以皇族散防都城或睽燕集诏以玉清昭应宫旧地作睦亲宅以防之
　　冬十月置朝集院
　　以待朝士外官之还京辇者明年十月乃成
　　复郡牧制置使
　　止于副枢兼领
　　十一月废后郭氏薨
　　先是上颇思郭后累遣中使问劳赐以乐府辞后和荅语甚凄怆属后小疾遣阎文应与太医诊视至是暴薨中外疑文应进毒而不得其实时上致斋南郊不即以闻上深悼之既而追复后号礼用孝章故事谏官姚仲孙髙若讷言文应尝叱医官于上前又疑后为文应所毒右司谏王尧臣亦请穷治侍医者乃贬文应为秦州钤辖其子士良干当御药院并出之范仲淹劾奏其罪卒窜岭南死于道
　　乙未郊三圣并侑
　　先是礼院言太祖太宗真宗三庙皆万世不迁至于南郊以太祖定配二宗迭配将来皇帝亲祠且请以三圣皆侑上显对越之盛次申遹追之感此后迭配还如前议嵗时常祀则至日圜丘仲夏皇地祗配以太祖孟春祈谷夏雩祀祭神州配以太宗孟春感生帝配以宣祖季秋大飨配以真宗先是上亲制郊庙乐章二十一曲裁成颂体告于神明诏宰臣吕夷简等分造乐章参施羣祀
　　立宗室转官换官法
　　先是宗室无迁官法惟遇稀旷大礼则普迁一官至是并与转官仍自诸司使以下至殿直皆换南班官旧自借职十迁至诸司副使及换官自率府副率四迁即遥领刺史八迁即为节度使俸禄十倍于旧矣
　　十二月加嘉勒斯赉官
　　保顺留后赵元昊遣索诺尔将兵击嘉勒斯赉兵败尽死索诺尔被执元昊自领兵攻下猫牛城又攻青唐宗噶尔带星领诸城遂取瓜沙肃三州然部兵溺宗哥河及饥死颇众至是又侵斯赉界斯赉壁鄯州不出元昊已渡河挿帜志其浅防斯赉潜使人移表深防以误元昊元昊战败士卒溺死者十七八自是不敢窥其境斯赉来献捷朝廷议欲加节制韩亿谓二部皆藩臣今不能谕令解仇乃因捷加赏非所以绥御四夷也议遂寝
　　石介罢
　　先是御史台辟介为主簿介上疏论赦书不当求五代及诸伪国后忤意罢不召馆阁校勘欧阳修贻书责中丞杜衍曰介一贱士用不用当否未足害政然可惜者中丞举动也主簿于台中非言事官然大抵居台中者必以正直刚明不畏避为称职介足未履台门之阈而已用言事见罢真可谓正直刚明不畏避矣度介之才不止为主簿真可为御史也今斥介而他举必亦择贤而举夫贤者固好辨若举而入台又有言则又斥而它举乎如此则必得愚闇懦黙者而后止也衍不能用
　　知淮阳军梁适亦上疏论朱全忠唐之贼臣今录其后不可以为劝上是其言记适姓名于禁中寻召为审刑院
　　诏长吏能导民修水利辟荒田者赏之
　　丙子景祐三年春正月追复皇后郭氏
　　卤簿仪物并用孝章皇后故事
　　二月汰三司吏
　　先是上患三司吏员猥多命中丞杜衍与三司使副择其能否而升降之有欲中衍者扬言于外曰衍请尽出诸吏于是相率仅千人诉于宰臣吕夷简夷简拒不见又诣王曾曾以美言谕之使自列既又诣衍宅投瓦砾肆丑言明日衍对愿穷治之而曾尽得其姓名于是流窜二十余人衍寻罢出知永兴军
　　申命阮逸等定乐
　　先是诏天下有深达钟律音者所在以名闻于是知杭州郑向言镇东推官阮逸苏州范仲淹言布衣胡瑗皆通知古乐遂诏遣诣阙乃命学士马元与逸瑗定新乐未几元上金华五箴及景祐广乐记越九月诏罢议用右司谏韩琦之言也琦言祖宗以来通用王朴之乐天下无事垂八十载顷因燕肃妄加磨鑢适防李照至阙谓其音未谐陛下许之改作暨阮逸胡瑗继至盛言照乐穿凿再令造律则又围径乖古内侍邓保信续上新尺复长广未合臣虑后人复有从而非者臣窃计之不若穷作乐之原为致治之本使政令平简民物熙洽斯则治古之乐可得以器象求乎又西北二陲久弛邉备犷悍之性岂能常保陛下与左右大臣宜先及之缓兹求乐之议移访安邉之防然后将王朴及逸瑗保信三法别诏稽古之臣取其多合典制者以备雅奏固亦未晩诏学士丁度等详定度等言逸瑗保信所造黍尺律管权量钟磬参校不同周汉之制诏度等以太府寺尺校之卒不得其要领论者谓逸等所陈乃古人弃而不用之説度等又泥于汉书脱文卒不能是正乃命逸为镇安军书记瑗为试校书郎推恩以遣之
　　三月复入中见钱法
　　复令商旅入钱于京师者给南方茶入刍粮于边者给京师及诸州钱从枢宻副使李谘等请也谘等请罢河北入中虚估以实钱偿刍粟实钱售茶皆如天圣元年之制又以商持劵至京师旧必得三司符然后给钱以故三司吏得稽留为奸乃悉罢之命商持劵径趋货务騐实立偿之钱又请前已用虚估给劵者给茶如旧仍给景祐二年已前茶并言商人之所不便者其事甚悉仍请重私贩之禁又请听商输钱五分余为置籍召保期半年偿失期者倍其数皆从之谘等复言自孙奭等变法五年之间河北入中虚费缗钱五百六十八万今一旦复用旧法恐豪商不便依托权贵以动朝廷请先期申谕于是上为下诏戒敇而县官滥费自此少矣
　　夏五月罢范仲淹禁越职言事
　　吕夷简秉政久进者多出其门仲淹时以天章阁待制知开封上言官人之法人主当知其迟速升降之序其进退近臣超格者不宜全委宰相因上百官图指其次第曰如此为序迁如此为不次如此则公如此则私不可不察又言汉成信张禹不疑舅家故终有王莽之乱臣恐今朝廷亦有张禹壊陛下家法以大为小以易为难以未成为已成以急务为闲务者宜早辨也夷简以仲淹语辨于上前且诉仲淹越职言事荐引朋党离间君臣仲淹亦交章辨折辞益切仲淹罢待制知饶州时朝士畏宰相无敢送仲淹者独龙图阁直学士李弦集贤校理王质出郊饮饯之初仲淹因论建都之事谓洛阳险固而汴为四战之地太平宜都汴即有事必居洛阳可渐广储蓄而缮治宫室上以问夷简夷简曰仲淹迂濶务名无实仲淹闻之于是为四论以献大抵讥时政云仲淹自还朝言事愈急宰相隂使人讽之曰待制侍臣非口舌任也仲淹曰论思正侍臣职余敢不勉宰相知不可诱乃命知开封府欲挠以烦剧使不暇他议亦幸其有失亟罢去仲淹防之弥月京师肃然称治
　　御史韩缜希宰相防请以仲淹朋党榜朝堂戒百官越职以言事从之缜亿子也
　　集贤校理余靖上言陛下亲政以来三逐言事者恐非太平之政靖落职监筠州酒税
　　馆阁校勘尹洙亦言与仲淹为师友又常荐已不可茍免洙贬监郢州酒税
　　馆阁校勘欧阳修乃贻书责谏官髙若讷曰仲淹刚直通古今班行中无比今以非辜逐君为谏官不能辨犹以面目见士大夫出入朝廷是不复知人间有羞耻事耶今而后决知足下非君子若讷忿以其言奏贬修为夷陵县令
　　于是荥阳县令苏舜钦上言臣覩诏书戒越职言事四方无不惊惑盖陛下即位屡求直言而今一旦塞忠良之口也夫纳善进贤宰相之事蔽君自任未或不亡今谏官御史悉出其门但希防意即获美官多士盈庭噤不得语陛下何由尽闻天下之事前孔道辅范仲淹刚直不挠如二臣者非不知缄口数年坐得卿辅盖不敢负陛下委注之意而皆罹中伤窜谪以去使正直夺气鲠士咋舌目覩时弊口不敢论昔晋侯问叔向曰国家之患孰为大对曰大臣持禄而不极谏小臣畏罪而不敢言下情不得上通此患之大者故汉文感女子之説而肉刑是除武帝听三老之议而江充以族肉刑古法江充近臣女子老人愚耄疎隔之至也盖以义之所在贱不可忽二君从之后世称圣况国家班设爵位列陈英豪固当责其公忠安可教之循黙赏之使谏尚恐不言罪其敢言孰肯献纳望陛下发徳音寝前诏勤于采纳下及刍荛则可以常守隆平保全近辅矣
　　西京留守推官仙游蔡襄作四贤一不肖诗传于时四贤指仲淹靖洙修不肖斥若讷也泗州通判陈恢寻上章乞根究作诗者罪左司谏韩琦劾恢越职希恩宜重行贬黜庶絶奸防不报而襄事亦寝
　　步军都虞知沧州刘平言范仲淹毁訾大臣此必有要人授防仲淹辈欲逐大臣而代其位者臣于真宗朝为御史顾当时同列未闻有奸邪党与诈忠卖直所为若此臣虑小臣不识典故而论事浸淫遂及管军将校且武人进退与儒臣异路若掎摭短长妄有举劾则心摇而怨作矣愿明谕台谏毋令越职仍不许更相引荐或缺员则朝廷自择忠纯耆徳用之平盖希吕夷简意也
　　罢塞横陇河口
　　专修金堤自是河东北行不复归故道
　　秋七月置大宗正司
　　以皇兄江宁节度使允让领之
　　大雨震电太平兴国寺灾
　　朝廷议修复崇政殿説书贾昌朝言易震卦之象曰洊雷震君子以恐惧修省凡六爻之防以能自戒惧乃免咎责春秋传天火曰灾近年寺观屡灾此殆天谴告可勿缮治以示畏天威爱人力之意从之
　　八月颁居室器用车服制
　　九月定申心丧解官法
　　初集贤校理郭稹幼孤而母边更适士人王涣生四子稹无兄弟独承郭氏之祭及边死而稹解官行服礼官宋祁言按五服制度敇为嫁母无服下御史台详定侍御史刘防曰母出嫁为父后者须申心丧诏两制再定侍讲学士冯元等言郭稹应得子为父后之条缘解官行服已过期年难以追改乃诏自今并听解官以申心丧
　　真宗干兴末开封府判官王博文幼丧父其母改适人及母死博文谓古之为父后者不为出母服以废宗庙之祭也今丧者皆祭无害于行服乃解官行服然议者以丧而祭为非礼云
　　冬十一月保庆太后杨氏崩
　　始上在乳褓章献使后防视上起居饮食后必与之俱所以拥佑扶持恩意勤备性慈仁谦谨寡过上未有嗣君后从容劝上选宗子养宫中由是英宗自宫邸未龆齓养后所
　　十二月严宣敇经银台司法
　　领通进银台司李纮之请也时宣敇劄子多不经本司纮言若此则封驳之职遂废乃诏宣敇非经银台司勿行
　　丁丑景祐四年春二月庄惠皇后
　　祔永安陵神主祔奉慈庙
　　三月置天章阁侍讲
　　寻以崇政殿説书贾昌朝王宗道赵希言杨安国兼之
　　康定元年以林瑀王洙领其职自景祐之末灾异数起上忧之深自贬损瑀言灾异皆有常数不足忧又依周易推演五行隂阳之变为书上之瑀每开説于上大抵皆谄防之辞饰以隂阳上大好之防是官阙端明殿学士李淑等荐洙事在中书未行一日内批用瑀执政皆怒瑀吕夷简欲探上意坚否乃曰瑀上所用洙臣下所荐耳不若并进二人唯上所择乃以洙瑀名进上问洙如何夷简言洙博学明经上曰吾已用瑀矣若何夷简请并用此二人上许之而右正言梁适劾瑀于内降除官请治其罪上令以适章示之卒不罪瑀明年上益厌瑀之迂诞黜之
　　夏四月吕夷简王曾罢
　　夷简位王曾上且任事久多所专决议论数不合曾不能堪遂求罢因对斥夷简纳赂市恩上以问夷简夷简请置对上复以问曾曾语屈时参知政事宋绶多同夷简而蔡齐善曾独盛度依违其间防度致斋中书上召问夷简曾求去之意度曰二人腹心之事臣不能知但各询以谁可代者其情可察矣上问曾曾以齐荐复问夷简夷简以绶荐于是四人者皆罢夷简以使相判许州曾判郓州以绶为资政殿学士留侍经筵齐归班
　　以王随陈尧佐同平章事
　　随加门下侍郎自薛居正后初相无越迁门下侍郎者丁度始误草制因不复改
　　五月芝生化成殿楹
　　召近臣宗室观之仍出御制瑞芝诗赐宰相王随以下翌日儒臣并为赋颂以献右司谏韩琦言春秋之法但记灾异至于祥瑞畧而不书岂不以君阅瑞牒则意安覩灾符则心惧意安则政怠心惧则徳修圣人垂戒之深其防斯在臣愚望陛下特以灾异为重于政教之间思所未至者随其变而用之至于珍祥竒瑞虽陛下仁爱亦望日谨一日以虽休勿休为念则昊穹降鉴荅陛下寅畏之心生灵遂宜防陛下慈惠之泽自然时和嵗丰家给人足永获上瑞之报也
　　秋七月有星数百西南流
　　至壁东其光烛地黒气长丈余出毕宿下
　　八月诏三司漕臣勿与常平钱粟
　　冬十二月京师定襄代并忻等州地震
　　代并州壊民庐舍而忻尤甚压死万九千余人民皆露防自此或地震裂泉涌火出【阙】　沙状连年不止左司谏韩琦上疏曰臣伏覩乡日兴国寺双阁灾延及开先祖殿不逾数刻但有遗烬复闻仰观垂象或失经行盖人事之已形致天变之嗣发其犹影响谅非徒然当是时臣谓陛下宜虚襟以求直言侧身而修庶政有功则赏以絶其侥幸之路有罪则罚以清其奸慝之源旌别贤愚撙节财用抑晏私过度之乐休营造不急之务决狱使之无滥出令断于必行斯所以念祖宗之艰难荅天意之警悟也而陛下建三京以肆赦宥走羣望以罄祠祝内自禁掖外及观寺并兴祭醮逮越晦朔今北道数郡继以地震上闻即命使轺就崇法供矧兹近塞俯接殊邻岂无间牒之人徃道祈禳之事徒彰自恐或诮无稽虽陛下钦顺上天之诚可谓至矣其于消伏灾眚之道则犹未然夫弛刑纲以贷顽悖之民损国赀以奉游惰之辈将欲召丕贶感灵心是犹却行以求前扬汤以止沸无益之騐信昭昭矣
　　寻又上疏曰大庆殿者国之路寝朝之法宫陛下非行大礼被法服则未尝临御臣下非大朝防则不能一至于庭岂容僧道凡庸之夫继日累月喧杂于上非所谓正法度而尊威神也昔唐髙祖立皇太子将防命妇于宣政殿学士袁利谏曰前殿正寝非命妇宴娱之地望诏命妇防于别殿自可备极恩私髙祖纳之即令移于麟徳殿臣亦望今后凡有道场设醮之类并于别所安置
　　先是京师地震直史馆叶清臣上疏曰天以阳动君之道也地以隂静臣之道也天动地静主尊臣卑易此则乱地为之震乃十二月二日丙辰京师地震移刻而止定襄同日震至五日不止壊庐舍杀人畜凡十之六大河之东弥千五百里而及都下诚大异也属者荧惑犯南斗治厯者相顾而骇陛下忧勤庶政方夏泰宁而一嵗之中灾变仍见必有下失民望上戾天意故垂戒以唘迪清衷而陛下泰然不以为异徒使内侍走四方治佛事治道科非所谓消复之实也顷范仲淹余靖以言事被黜天下之人齰舌不敢议朝政者行将二年愿陛下深自咎责延忠直敢言之士庶几明威降鉴而善应来集也书奏数日仲淹等皆得近徙
　　诏非藩镇勿立学
　　既而知颍州蔡齐乞立学特诏从之
　　先是许京兆府等州立学及赐陈扬等州学田不尽录
　　戊寅寳元元年春正月有众星西北流
　　雷
　　陜西大雨雹
　　求直言
　　于是监在京店宅务蘓舜钦等诣匦进疏畧曰臣窃见纲纪隳败政化阙失其事甚众不可概举谨条大者二事以闻一曰正心夫治国如治家治家者先修身修身者先正心心正则神明集而万务理今民间传陛下比年稍迩俳优贱人燕乐逾节赐予过度燕乐逾节则荡赐予过度则侈荡则政事不亲侈则用度不足臣窃观国史见祖宗日日视朝旰昃方罢犹坐于后苑门有白事者立得召对委曲询访小善必纳真宗末年不豫始间日视事今陛下春秋鼎盛实宵衣旰食求治之秋而乃隔日御殿此政事不亲也又府库匮竭民鲜盖藏诛敛科率殆无虚日三司计度经费二十倍于祖宗时此用度不足也政事不亲用度不足诚国大忧臣望陛下修已以御人洗心以鉴物勤听断舍燕安放弃优谐近习之纎人亲近刚明鲠正之良士因此灾变以思永图则天下幸甚二曰择贤夫明主劳以求贤而逸于任使然盈庭之士不须尽择在择一二辅臣及御史谏官而已陛下用人尚未遴择昨王随自吏部侍郎平章事超越十资复为上相此乃非常之恩必待非常之才而随虚庸邪谄非辅相之器降麻之后物论沸腾故疾纒其身灾仍于国此亦天意爱惜我朝陛下其鉴之哉且石中立顷在朝行以谈谐自任士人或在宴集必置席间听其言语以资笑噱今防之近辅不闻嘉谋物望甚轻人情所忽使灾害屡降而朝廷不尊盖近臣多非才者陛下左右尚如此天下官吏可知也实恐匈奴轻笑中国宜即行罢免别选贤才又张观为御史中丞髙若讷为司谏二人者皆登髙第颇以文词进而温和软懦无刚鲠敢言之气斯皆执政引防建置欲其缄黙不敢举扬其私时有所言则必暗相关说旁人窥之甚可笑也故御史谏官之任臣欲陛下亲择之不令出执政门下台谏官既得其人则近臣不敢为过乃驭下之策也臣谓陛下身既勤俭辅弼台谏又皆得人则天下何忧不治灾异何由而生惟陛下少留意焉
　　直史馆同知礼院宋祁上疏累数百言大抵劝上以奋扬刚徳固执主威畧曰臣闻君以操柄为重臣以奉命为恭柄舍之则重者反轻命窃之则恭者更僣伏惟陛下念爵赏之典刑罚之权虽览羣言一决宸虑无委成假借以开贵近牵制之私又曰今臣下准诏例得献言言不深切则事不明白或有失仪矩罔识禁忌论安危则便云泰山累卵指宴饮则直曰酒池肉林伏望陛下纳污含垢一切裁赦兼容博听以取其长勿令有坐狂言而得罪者则圣徳愈光大矣盐鐡判官苏绅疏畧曰星之丽天犹万国之附王者下之畔上故星亦畔天又曰天者阳之气地者隂之体其有越隂之体侵阳之政则应以变动又曰雷者天之号令所以开发萌芽辟除隂害万物须雷而解须雨而润惟人君崇寛大顺春令则应节否则动于冬今方春而雷声发天其或者欲陛下出号令以震动天下宜及于早而矫臣下舒缓之咎凡朝廷事无钜细无大小取其先急者悉听关圣虑而振肃之不可缓也夫星变既有下畔上之象地震又有隂侵阳之证者天意若曰外域将有畔上之衅恐陛下未悟也又以震雷警之欲陛下先为备则患祸消而福祥至矣叶清臣张方平等奏大抵谓政寛法慢为致灾异之由并以揽权纲用威断为言
　　二月复日御前殿
　　用苏舜钦之言也
　　越明年七月知谏院韩琦请自今双日止御后殿视事上问辅臣以故事张士逊对曰唐五日一开延英盖资闲燕以辅养圣神上徳与宵衣旰食固不侔也前代帝王靡不初勤政事而后失于逸豫不可不戒也时上感小疾太医数进药故琦有是请上讫不从御史知杂髙若讷亦言三公坐而论道今二府对才数刻何以尽万机宜赐坐从容如唐延英故事
　　三月王随陈尧佐罢
　　时灾异数见随等无所建明随以疾在告五日一朝谏官韩琦连疏中书过失又言韩亿不当以其子纲为羣牧判官石中立滑稽无大臣体不报乃请下御史台集百官决是非琦论随等疏凡十上尧佐亦先自援汉故事求免故四人俱罢随出判河阳尧佐判郑州亿归本班礼部侍郎中立户部侍郎
　　以张士逊章得象同平章事
　　得象入谢上谓曰徃者太后临朝羣臣邪正朕皆默识惟卿忠清无所附且未尝有干请今日用卿盖由此也得象性简淡恬然自得先在翰林太后遣内侍至院必正色待之或不交一言
　　以宋郊为翰林学士
　　初上欲以郊为同知枢宻院事中书言故事无自知制诰除执政者故有是命上遇郊厚行且大任矣学士李淑害其宠欲以竒中之言于上曰宋受命之号也郊交也合姓名言之为不祥上勿为意它日以谕郊因改名庠
　　上尝论及唐入阁仪庠上奏言入阁乃有唐只日于紫宸殿受常朝之仪也唐有大内又有大明宫谓之东内自髙宗以后天子多在大明殿宫宫之正南门曰丹凤门门内第一殿曰含元殿大朝防则御之对北第二殿曰宣政殿谓之正衙朔望大册拜则御之又对北第三殿曰紫宸殿谓之上阁亦曰内衙只日常朝则御之凡天子坐朝必须立仗于正衙或乗舆止御紫宸即唤仗自宣政殿两门入是谓东西上阁门也以本朝宫殿视之宣徳门唐丹凤门也大庆殿唐含元殿也文徳殿唐宣政殿也紫宸殿唐紫宸殿也欲求入阁本意即须先立仗于文徳之庭如天子正御紫宸殿即唤仗自东西阁门入如此则差与旧仪合又唐中叶以还双日及非时大臣奏事则开延英殿若今假日御崇政延和殿是也乃知唐制每遇坐朝即为入阁五代草创正衙立仗因而遂废其后或有行者乃谓之盛礼甚不然也议者以为今之殿閤与唐制不同难复行之
　　亲试举人
　　赐吕溱等及第出身有差琼林宴初赐大学篇故事礼部第一人赐第未有在第二甲者虽近下犹升之吴育欧阳修殿庭唱第过三人亦抗声自陈范镇独默然至第七十九人乃出拜退就列无一言众以是贤之礼部第一人在第二甲自镇始初薛奎知益州还朝与镇俱或问奎入蜀所得奎曰得一伟人当以文学名世也
　　去年春初从贾昌朝之请立诸路别头试
　　夏六月立上雨雪限
　　上留意农事每以水旱为忧乃诏诸州旬上雨雪限神宗熙宁元年春令诸道每季上雨雪限
　　秋八月复发运使
　　庆厯三年以江淮嵗漕不给京师乏军储范仲淹荐许元可独倚办乃擢用为发运判官元至悉发濒江州县藏粟所在留三月食逺近以次相补引千余艘转漕而西未几京师足食
　　上以元为称职自判官迁副使遂升为使皇祐二年赐元出身上谓执政曰发运使总领六路之广其财货调用嵗千百万宜得其人而久任之元累章求退朕思之不若奬励以尽其才
　　策制科武举
　　于是考官晏殊上贤良方正科田况张方平茂才异等邵元各六论上御崇政殿策试况方平入等况与张士逊连姻报罢
　　荧惑犯南斗
　　冬十月诏戒朋党
　　时中外臣僚屡有荐范仲淹者似涉朋党上曰仲淹盖尝面请立皇太弟太侄事非止为诋毁大臣乃下诏戒之于是参知政事李若谷言近世俗薄专以朋党污善良盖君子小人各有类今概以朋党名之恐正臣无以自立上是其言
　　十一月庚戌郊改元受尊号册
　　先是羣臣五上表请加尊号上谓宰相张士逊曰唐穆宗云强我懿号不若使我为有道之君加我虚尊不若防我于无过之地朕每爱斯言卿等亦宜悉此意士逊恳请不已上不得已乃诏英睿二字不称余如所请
　　先是韩琦言李照所造乐不依古法今将郊祀请复用旧乐下两制议宋绶等言照新乐比旧乐下三律众论以为无据请如琦议
　　王曾薨
　　諡文正曾前后辅政十年每进见言天下利害事多审而中理性纯俭居家罕见喜怒人无敢干以私者上篆其碑曰旌贤大臣碑赐篆始此天禧间曾知应天府时两京讹言有物如帽夜飞为妖民操兵自卫叫噪达旦自京师以南皆闭门深防曾令夜开里门有唱言者即捕之妖亦不作
　　十二月京师地震
　　命夏竦范雍经畧西夏
　　竦知永兴军雍知延州分兼泾原秦凤路鄜延环庆路安抚越明年秋复以竦知泾州兼知延州分兼经畧使竦之任在永兴也上令陜西安抚厐籍请议西鄙事竦寻上言顷者继迁屡寇朔方太宗尝命李继隆等五路入讨不能扑灭先帝惟戒疆吏严斥以备之今元昊畧有河外之地其势非特继迁比也天下久不见兵革一旦遽议深讨臣未知其全计也愿陛下令诸将彼即入寇毋得与战彼既絶中原赐与又伤缘邉和市可坐待其敝也谨上十策一练强弩二结属羌三通斯赉四严备泾原环庆五互相关报六逐州招神虎倨捷兵七増置弓手八并小寨九听关中民入粟赎罪十拣沿邉冗兵寻徙竦知泾州所言后多行之
　　嘉勒斯赉加节度使
　　使之背击元昊以披其势
　　李徳政封南平王
　　是冬元昊僣号
　　先是元昊欲南侵恐嘉勒斯赉制其后复举兵攻兰州诸羌至马衔山遂筑瓦川曾城元昊既悉有夏银绥静宥灵盐防胜甘凉瓜沙肃之地仍居兴州阻河依贺兰山为固始大补伪官创十六司以统众务又置十八监军司委酋豪分统其众河北七千人以备鄜延麟府甘州路三万人以备西畨回纥余兵驻贺兰等防为镇守总十五万又选豪族善弓马三千人迭直伪号六班直元昊制畨书改元大庆其叔父香裕勒等数劝元昊勿叛元昊不聴香裕勒畏诛遂挈妻子来降具言元昊反状知延州郭劝执还之元昊杀香裕勒遂谋叛至是用其党杨守素之谋筑坛受册僣号始仗英武兴法建礼仁孝皇帝国称大夏改大庆二年曰天授礼法延祚元年防兵集蓬子山遣使来告僣号纳旌节敇告表畧曰臣父徳明嗣奉世封勉从朝命三十年邉情善守五千里职贡常输臣偶因端闲辄生狂斐制小畨之文字改大汉之衣冠不期厯运在兹军民同请伏望皇帝陛下许以西郊之地册为南面之君敢竭愚庸常敦欢好时郓州通判富弼上言元昊所遣使者部从仪物如契丹而词甚倨此必元昊腹心自请行者宜出其不意斩之都市少折其谋寻诏削元昊官爵除属籍互市榜沿邉有能擒元昊除定难节度使初徳明归欵但赐宗姓而言除属籍误也
　　己夘寳元二年春三月铸皇宋通寳钱
　　旧制钱文皆冠年号而曰元寳至是文当曰寳元元寳学士院请改曰丰济元寳诏以皇宋通寳为文
　　夏四月募民入粟实邉
　　六月省乗舆宫掖浮费
　　从谏官韩琦之言也时陜西用兵縻用之费益广天章阁侍讲贾昌朝言今西夏不足虑而民困为可忧自天圣以来屡诏有司节用至今未闻施行天下诸道若京之东西财可自足陜右河朔嵗所仰者江淮数十郡尔故田税不足重以榷禁凡山泽市井之利悉入于公上而民不得售夫国财民力縻于无用之日故当其有用不得不忧臣尝治畿邑有禁兵三千留万户赋输仅能取足其三年赏给仍出自内府况他邑兵不啻此推是可以知天下虚实矣臣又尝掌京廪计江淮嵗运六百余万仅充期月之用三分在军旅一在冗食愿陛下取景徳景祐校其出入之数约以祖宗旧制其不急者罢之乃命张若谷任师中韩琦等议之琦言减省浮费莫如自宫掖始乃诏乗舆服御及宫掖所须务从简约
　　是冬同修起居注宋祁上疏曰兵以食为本食以货为资今左藏无积年之镪太仓无三嵗之粟南方冶铜匮而不发承平如此已自雕困今朝廷大有三冗小有三费以困天下之财财穷用褊更欲兴数十万之众以事逺方可谓无谋甚矣何谓三冗天下有定官无限员一冗也厢军不任战而耗衣食二冗也僧道日益多而无定数三冗也何谓三费一曰道场斋醮无日不有二曰京师寺观多设卒置官衣粮所给三倍他防三曰使相节度不莅藩要贪取公用以济私家陛下诚能烛见根本去三冗节三费专备西北之屯尚可旷焉髙枕无匮乏之患矣臣又闻人不率则不从身不先则不信陛下若躬行至俭风示四方衣服醪膳无溢旧规请自乗舆始锦防珠玉不得妄费请自后宫始然后民业日隆师役可举蠢尔戎首可玩之于股掌之上矣祁次当知制诰而兄庠方执政乃以为天章阁待制判礼院
　　八月两川大饥
　　遣使体量安抚韩琦利益路蒋堂梓防路琦所至赋役烦急者悉轻减蠲除之逐贪残不职吏罢冗员六百余人活饥民一百九十余万
　　冬十一月孔道辅罢
　　自中丞出知郓州初开封府吏冯士元以赃败辞连知枢宻院盛度参知政事程琳宰臣张士逊责恶琳而疾道辅不附已将并逐之谓道辅曰上顾程公厚今为小人所诬宜为辨之道辅入对言琳罪薄不足治上怒以道辅朋附大臣故并出之道辅后知士逊卖已愤而卒然天下皆以遗直许之道辅始为宁州推官有蛇出天庆观真武殿中一郡以为神州将率属徃祭奠之欲上其事道辅径前以笏击碎其首观者初惊后莫不叹服
　　元昊寇邉狄青等败之
　　寇保安军鄜延钤辖卢守勲等击之而青功最多被赏特厚青时为检巡司指使
　　初元昊为书及锦袍银带投境上以遗金明李士彬且约以叛人得之诸将皆疑士彬独副都总管夏随曰此行间耳士彬与昊世仇若有私约通遗赠岂使众知耶乃召士彬与饮厚抚之士彬感泣不数日果击贼取首馘羊马自效
　　闰十二月以蘓绅为史馆修撰
　　先是绅陈便宜八事自一曰重爵赏至八曰修备预其论适才宜有曰今审官之职宜择主判官付以事权责成选事或有异才髙行许别论奏如寇准判铨荐选人钱若水等三人并迁朝官其非才亦许奏殿如唐卢从愿为吏部非才实者并令罢选十不取一之类是也其论修备预有曰夫备预之道莫若安民而厚利富国而食足则虽有灾沴不足忧也书奏上嘉纳之故有是命

　　九朝编年备要巻十
<史部,编年类,九朝编年备要>
　　钦定四库全书
　　九朝编年备要巻十一　　　宋　陈均　撰
　　仁宗皇帝【起庚辰康定元年止壬午庆厯二年】
　　庚辰康定元年春正月丙辰朔日有食之
　　知谏院富弼请罢宴彻乐辽使在馆宜就赐饮食而已参知政事宋庠以为不可弼曰万一彼行之为朝廷羞后使辽者还云辽罢宴如弼言上深悔之
　　元昊冦边
　　刘平石元孙死之初元昊声言将攻延州范雍惧甚奏请济师未报而元昊诈遣人乞和雍信之不为备元昊乃盛兵攻保安军自土门路入声言取金明寨李士彬严兵待之夜分不至士彬解甲而寝翌日奄至士彬父子俱被擒遂乗胜抵延州雍先以檄召平于庆州使至保安与元孙合军趍土门及是复召平元孙还救延州至三川口与贼遇贼以轻兵薄战官军少却鄜延都监黄徳和居阵后引众先遁我师遂败平与元孙皆被执贼围延州凡七日及失二将城中忧沮不知所为会大雪遂解去城得不陷徳和既走使人诬奏平元孙降贼夏守斌颇辨其枉寻命殿中侍御史文彦博鞫之尽得其实腰斩徳和于河中府仍追赠平元孙录其子孙厚防其家
　　募陜西强壮
　　寻诏诸州防集强壮止令防防城池不刺手面阅习外无得他役
　　二月以夏守赟为陜西都部署内侍王守忠为都钤鎋守赟寻兼缘边招讨使知谏院富弼言用守赟既非而守忠乃与唐中官监军无异将吏必惧三司使晏殊亦请罢内臣监兵不以阵图授诸将及出宫中长物助边费凡他司之领财利者悉还度支去
　　韩琦安抚陜西
　　时贼兵尚围塞门安逺寨延州诸将畏避莫敢出捄及闻范雍责命众忧骇诉于琦愿无使雍去琦奏雍二府旧臣尽瘁边事边人徳之且乞畱雍以安众心赵振麤勇俾为部署可矣若谓雍节制无状势当必易则宜召知越州范仲淹委任之方陛下焦劳之际臣岂敢避形迹不言若涉朋比误国家当族
　　括京淮马
　　初命括京东西淮南陜西马韩琦乞免陜西一路从之
　　诏二府同议边事
　　时边事専委枢宻而中书不与知谏院富弼请如国初以宰臣兼枢宻使乃降是诏
　　求直言
　　自范仲淹贬禁中外越职言事富弼因论日食谓应天变莫若通下情愿降诏求直言尽除越职之禁上嘉纳焉
　　三月诏近臣陈陜西攻守防
　　同知枢宻院事陈执中言元昊窃发西陲以游兵困劲卒以甘言恱守臣一旦连犯亭障延安几至不保自金明破而并边篱落大壊塞门至金明二百里今宜别修三城城屯千人冦大至则入保小至则出鬭又以二千人属卢闗都巡检以为三寨之声援且戎狄贪而无亲议者欲结西域诸国恐徒耗金帛若交兵之际与贼互出首尾则疆场之忧百倍于前且边兵小屈皮肤之伤也民力既穷腹心之患也请且修沿边城池不过五七处仍须广土兵减骑卒盖土兵增则守御有备骑卒减则转饟可蠲静守以骄其志蓄锐以挫其锋更须主张将臣使横议不及则虎士得以尽节上嘉纳之
　　学士丁度奏曰中国抗夷狄可以智胜不可以战鬭盖地形武技与中国异也羌戎上下山版出入溪涧中国之马不如也隘险倾侧且驰且射中国之技不如也为今之防莫若谨亭障逺斥堠控扼要害为制御之全计因上十防名曰备边要览
　　同修起居注吴育言汉通西域诸国谓之断匈奴右臂唐太宗尝赐回鹘可汗诏书真宗亦命博啰齐攻李继迁今宜募士往谕嘉勒斯赉及他蕃部以散其党此真伐谋之要也育因录真宗朝通西域诸蕃幷昊贼父祖本末上之
　　其后殿中侍御史文彦博言将权不可不専军法不可不峻兵法曰畏我者不畏敌畏敌者不畏我使之畏我非严刑何以济乎古者什伍之长皆得専杀今统驭之重乃不能诛一小校则军中之令可谓隳矣议者以今冦非大敌师非深入将校有犯宜从中覆夫冦非大敌师未深入尚临战先退倘遇大敌则孰肯奋耶国朝着令禁军将校之有过则从中覆当施之于平居无事之时今边防用人逾数十万将不峻法何以御之哉
　　黑风昼晦
　　申诏中外言事
　　先是已下诏求直言羣下犹未有所献故也
　　其后陜西都转运使厐籍上言连年灾异天久不雨臣谓弭灾消祸在朝廷自修比年费用奢广出纳不严内中须索既多有司以凭由除破无缘钩较虚实臣窃谓乘舆所用宫中所费宜取先朝为则今宿师西鄙力战重伤方复赏功而内官医官乐官无功时享丰赐故天下指目谓之三官愿少裁损无厚赉予専励战功外冦不足平也
　　王鬷陈执中张观罢
　　初天圣中鬷使河北过真定见曹玮玮谓曰君异日当柄用愿畱意边防鬷曰何以教之玮曰吾闻赵徳明常使人易汉物不如意欲杀之元昊谏曰我戎人本从事鞍马间而与汉易不急之物已非防又从而斩之失众心不可徳明为贳不杀吾使人觇元昊状貌异常它日必为边患鬷时莫究所谓比再入枢宻元昊果叛上数问边计不能对及刘平石元孙等败议刺乡兵久不决故三人及夏守赟皆以是罢枢宻
　　诏参政同议边事
　　夏四月增募河北强壮
　　从知制诰王拱辰之言也拱辰言契丹不畏官军而畏土兵故有是命
　　五月张士逊致仕
　　本朝以宰相得谢者自士逊始先是诏拣辇官为禁军辇官千余人遮两府喧唱不逊士逊马惊坠地中丞栁植请付有司鞫之时朝廷多事士逊无所补谏官韩琦上疏曰政事府岂养病坊耶士逊不安上章请老故罢未几斩辇官二人配二十人拣为禁军如初诏
　　以吕夷简为平章事
　　初徙知越州范仲淹知永兴军未至又改陜西都转运使至是仲淹过阙上谕仲淹与夷简释憾仲淹顿首曰臣向所论国家事于夷简何憾也
　　置陜西都部署兼经畧安抚招讨使
　　以知永兴军夏竦为使范仲淹韩琦副之召夏守赟王守忠等赴阙仲淹疏言近边城寨有五七分之备而闗中之备无二三分若昊贼深入乘闗中之虚或东阻潼闗隔两川贡赋则朝廷不得髙枕矣为今之计莫若且严戒边城使持久可守实其闗内使无虚可乘若冦至使边城清野不与大战闗中稍实岂敢深入既不得大战又不能深入二三年间彼自困弱此上防也又闻边臣多请五路入讨臣恐未可轻举太宗朝以宿将精兵而西讨艰难终未收复况今承平嵗久无宿将精兵一旦兴深入之谋臣谓国之安危未可知也惟陛下图之
　　鄜延路钤辖张亢上言今每路总管钤辖都监多至十四五员权均势敌不相统制凡有论议互执不同请别创使处分所贵事出于一又请逐路以马步军万人择才位兼髙者为总领以下为三将贼小入则一将出大入则大将出又量贼数多少使隣路出兵而应接之此所谓常山蛇也又诸路骑兵不能驰险计其刍粟一马之费可养歩军五人马不髙者宜遣还坊监止留十之二以步人代之又用兵以来屡出无功一旦更议五路深入臣窃以为未可后多施用者
　　仲淹辟欧阳修掌书记修以亲为辞且曰今世所谓四六者非修所好兼此末事有不修而能者又曰古人所与成事者必有国士共之非惟在上者以知人为难士虽贫贱以身许人固亦未易欲其尽死必深相知知之不尽士不为用今竒怪豪俊之士往往已防收择顾用之如何尔然尚虑山林草莽有挺特知义慷慨自重之士未得出门下也宜少思焉修寻除秘阁校勘
　　元昊冦边
　　陷塞门安逺筝寨寨主王继元蔡沂等死之
　　时著作佐郎张方平上平戎十防大畧以为宜屯重兵河东示以形势贼入冦必自延渭而兴州巢穴之守必虚我师自麟府渡河不十日可至此所谓攻其所必救形格势禁之道也宰臣吕夷简见之谓知枢密宋绶曰大科得人矣
　　六月增募河陜京东西乡弓手强壮
　　初陜西河北有神锐忠勇及乡弓手强壮而神锐忠勇已废至是诏二路选补增广其数倂及诸路焉河东都转运使杨偕言方今兵不为少茍多而不练则其势易以败又困国而难供时论者惟务多兵而偕之论如此
　　寻诏河北河东路强壮陜西京东西路新置弓手皆以二十五人为置押官四团为都置正副都头各一人五都为指挥置指挥使各以阶级伏事二十系籍六十免取家人或它户代之聴私置弓弩每嵗十月后正月前分番上州教阅半月即遣归农或遇非时勾集守城及捕盗日给粮二升嵗正月县以簿上州州以籍奏兵部按举不如法者
　　秋八月禁以金箔饰佛像
　　以范仲淹兼知延州
　　先是诏分边兵部署领万人钤辖五千人都监领三千人有冦则官卑者先出仲淹曰不量贼众寡而出战以官为先后取败之道也乃分州兵为六将将三千人分部教之量贼众寡使更出御贼贼不敢犯既而诸边取法焉贼相戒曰无以延州为意今小范老子腹中自有数万甲兵不比大范老子可欺也大范盖指雍云
　　都监周美请于仲淹曰贼新得志其势必复来金明当边冲我之蔽也今不亟修将遂失之仲淹因属美复城如故数日贼果来其众数万薄金明阵于延安城北三十里美领众二千力战会暮不见援兵乃徙军止北多设疑兵贼望见以为救至即引去时诸将多不利美十余战平族帐二百焚其寨二十复故城堡甚众
　　九月河决滑州
　　以叶清臣为三司使
　　中书进拟三司使清臣不在选上谓清臣才可用遂命之清臣奏编前后诏勅使吏不能欺簿帐之丛冗者一切删去内东门御厨皆内侍领之凡所呼索有司不敢问乃为合同以检其出入
　　定禁卫仪制
　　初三驾皆以待礼事而近出止用常从以行惟前有驾头后拥繖扇而已议者以为近于简畧于是参知政事宋庠言汉魏有大小法驾之仪至唐又分殿中诸卫黄麾等仗国朝承五代简畧鸣銮游豫仪卫寡薄颇同藩镇宜委近臣讨绎于三驾诸仗酌取其中稍增仪物诏礼院与两制详定遂增清道马及骑而执防罼徒而执哥舒与前后牙门旗等物又禁乘楼下瞰垂帘外蔽颇着于令其后亦寖弛云
　　元昊冦边
　　冦镇戎军三川寨都巡检杨保吉等死之又陷干沟等三堡韩琦即命任福攻白豹城克之
　　置奉宸库
　　在延福内旧名宜圣殿等五库今合为一
　　筑青涧城
　　初寨门承平诸寨既废延州东路无复籓篱鄜州判官种世衡请营故寛州州西南直延安二百里当冦冲右捍延安左可致河东粟北可图银夏范仲淹然之奏用其防诏世衡即废垒兴筑垒近寇寇屡出争世衡且战且城之初苦无水凿地百五十尺至石而不及泉工以为不可穿世衡命屑石一畚酬百金卒得甘泉城成赐今名迁世衡内殿崇班知城事开营田三千顷募商贷以本钱使通货得利城遂富实间出行部族慰劳酋长或与所服带会客饮有得寇事来告者即与饮器由是属羌皆乐为用因命世衡兼鄜延都监寻又请募土兵别为一军从之世衡放子也
　　冬十月诏内降许执奏
　　上性寛仁宗戚近幸有求内降者或不能违乃诏有内降升迁者许执奏
　　制调兵铜符木契
　　端明殿学士李淑所定也铜符木契传信牌铜符刻曰某处发兵饰以虎豹而中分之右留枢宻院左降总管掌之凡发兵五千人以下一虎一豹符以上用双虎双豹符命使者赍宣同下勘毕即发兵复缄右符以还木契题曰某处契中剖之上留总管下付州军城寨掌之总管发兵遣指使赍牒同往验合即发兵复缄上契以还传信牌中为槽藏笔墨纸每临阵传命主将书以报兵官兵官复书事宜而还明年冬有诏罢之
　　浙东军叛讨平之
　　浙东军士鄂邻等杀巡检使张懐信聚兵剽刼湖南福建广南诸州县逃入海懐信内臣性苛虐众号张列挈邻等积怨忿作乱明年获邻于占城国戮之
　　十二月置神御库
　　直秘阁赵希言奏据古僖顺二祖当迁国家道观佛寺并建别殿以奉神御岂若每主为一庙一寝更立祧庙逐室各题庙号同判太常寺宋祁言周制有寝有庙以象前有庙后有寝也庙藏神主寝藏衣冠至秦乃出寝于墓侧故陵上更称寝殿今宗庙无寝盖本于兹荀卿王肃等皆云天子七庙僖祖至真宗方及六世不应别立祧庙自周汉每常自立庙晋宋以来多同殿异室国朝以七室代七庙相承已久不可轻改自是室题庙号如希言所陈又建神御库于宗正寺南
　　命泾原鄜延路讨元昊
　　命以正月上旬出兵自元昊冦镇戎官军不利有诏责夏竦于是竦上攻守防令副使韩琦判官尹洙取决于朝廷宰臣吕夷简欲用攻防枢宻副使杜衍以为侥幸出师非万全计争议久之上命用攻防故有是诏于是衍求罢不许
　　知延州范仲淹言正月起兵塞外雨雪大寒暴露僵仆我师可忧万有一失噬脐何及春深渐暖方贼马瘦人饥其势易制此得天时之便又可以扰其耕作且元昊谓国家太平忘战边城无备是以恣其桀骜今备边渐饬贼至则击愿许臣稍以恩信示之或可招纳不然臣恐情意阻隔偃兵无期若用臣策嵗月无效徐图举兵先取绥宥据其要害屯兵营田为持久之计则横山人户必掣旗来归拓疆御冦莫此之利上用其议于是仲淹固守鄜延
　　馆阁校勘欧阳修上书曰自元昊叛逆三十万之兵食于西者二嵗矣又有十四五万之乡兵不耕而自食其民自古未有四五十万之兵连年仰食而国力不困也夫兵攻守而已然皆以财用为强弱臣谓通漕运尽地力商贾三术并济则财用足而兵可久以守以攻惟上所使谨上便宜三事一曰通漕运汉唐都雍天下之物皆可西至也隋漕闗东之粟至渭南然尚有三门之险自唐裴耀卿于三门东西置仓开山路十八里为陆运以避其险嵗运二三百万刘晏遵耀卿之路悉漕江淮之米以实闗西今江淮之米歳入于汴者六百万石诚能分一二百万石以给闗西浚治汴渠使运不阻然后按求耀卿之迹不惮十许里陆运之劳则河漕通而物可致以纾闗西之困此水运之利也汉髙祖自南阳而入武闗臣常至南阳问其路云自邓西北至永兴六七百里小商贾往往行此今诚能按求而通之沿汉十二州之物皆漕而顿之南阳为轻车置十五六铺而逓之入闗前日陛下赐禁帑钱十万以给西用而道逺逾年不至岂若较南阳之旁郡度其道里入于武闗以至京师近逺等者皆使输于闗西京师有不足则以禁帑出赐有司者代而充用此陆运之利也其二曰尽地利自京以西地之不辟者不知其数今河东河北闗西之乡兵此犹有用若京东西者平居不足以备盗而水旱适足以为灾其尤可患者京西素贫之地非有山泽之饶民惟力农是仰今三夫之家一人五夫之家二人为游手凡十八九州以少言之尚可四五万人不耕而食诚能驱之使耕其弃地官贷其种嵗入与之中分如民之法则民之愿耕者众矣且乡兵本农也籍而为兵遂弃其业今承其去农不久尚可驱还田亩使不得羣游饮博以为父兄之患此民之愿也三曰商贾夫兴利广而上难専必与下共之然后通流而不滞今议者方欲夺商贾之利一归于公上而専之故每一变法一嵗之间所损数百万是欲専而反损今为国之利多者茶与盐尔茶自变法以来商贾不复一嵗之失数年莫补所在积朽弃而焚之议者屡言三説之法为便诚能复之使商贾有利而通行则上下济矣解池之盐积若山阜今宜暂下其价先为令曰三年将复旧价则贪利者争先而凑矣夫茶者生于山而无穷盐者出于水而不竭二物之所以贵者以能资国之钱币尔今不散而积之是惜朽壌也夫何用哉
　　巴蜀江淛饥
　　越明年春遣翰林学士王尧臣等十六人分路体量安抚
　　旌隐士
　　是嵗赐永兴军草泽髙怿号安业处士后间有不录
　　辛巳庆厯元年春正月元昊请和
　　元昊遣塞门寨主髙延徳还延州令见知州范仲淹约和仲淹不闻之朝廷乃自为书遗元昊谕以祸福于是韩琦闻之谓人曰是知我欲大举而为欵兵之计不然懈我边防又将入冦时走马承受崔宣亦以贼请和事奏上谓辅臣曰贼多诡计欲懈我师尔乃诏逐路益严备之
　　二月冦渭州
　　韩琦命任福等御于好水川战败福及耿传桑怿王珪武英等并死之将佐军士死者六千余初夏竦令尹洙趍延州与范仲淹议出兵而仲淹固执前奏竦又上言两路协力尚恐未能挫敌而仲淹却以牵制为名止欲委泾原之师以尝冦正堕贼计诏以竦奏示仲淹厐籍亦言臣度朝议以屯兵已久上费国力欲决于攻取或且汰去冗兵只留精锐在边则数少而费寛然后乘衅大举庶有万全之策陜西经略判言田况亦言两路大举必招大悔其不可者有七乞召大臣定议但令严边备不必先有轻举乃罢出师至是元昊入冦琦径趍镇戎军出兵万八千人召环庆副总管任福至泾原计事使将以击贼泾原驻泊桑怿为先锋钤辖朱观及都监武英王珪继之将作监丞耿传参行营军事琦授方畧令倂兵合势自懐逺城趍得胜寨出贼之后未可战则据险设伏待其归击之福违约束自引轻骑数十趍懐逺城与贼战于张家堡之南斩首数百贼佯北怿引骑趋之福踵其后暮屯好水川英及观屯笼洛川相距隔山五里约明日会兵川口不使贼得逸去谍者传贼兵少故福等悉力逐之不知贼之诱也路既逺粮不继遂力战死之方元昊倾国入冦而福所统者皆非素抚之兵临敌受命法制不立既又分出趋利故至甚败奏闻上嗟悼之皆赠官有差福之败也琦即上章自劾孙沔等请削琦官会夏竦奏琦尝以檄戒福贪利轻进上知福违节制取败罪不専在琦手诏慰抚之寻乃夺琦使权徙知秦州
　　福之败士好议论者多咎其丧师陜西经畧判官尹洙作悯忠一篇曰甚哉世人谋其身之周也山外之战诸将以力死明白不可欺或者咎其失计且不与其死也忠义世之所髙死人之所难以甚难之节而负至髙之名茍与之则已当蹈之矣恶所以谋其身者哉善谋身者则非之以丧兵沮威虽死吾弗与然后享其富保其身为无愧为身之计岂不周乎冦讐在境兵师在行欲必生以保功难乎哉呜呼丧兵以取死岂诸将心耶亦不幸而已为国家者无使谋身者终其幸死义者重不幸则节士劝矣又作辨诬一篇曰山外之役耿传死于阵人或诬曰传督诸将轻进使与大敌卒遇贼传致也后得传与诸将书戒且持重虑为彼诱此岂督诸将进耶宋兴八十载文吏死军事者或以城守之责或不幸与祸会其死义一也至如临大敌不慑与骁雄之士争致其命如传比者亦鲜悲夫谋既不用又后之死犹不免于诬者岂喜于立异耶岂恶夫为忠耶
　　募京东西等九路宣毅军
　　京东西河东北江淮荆浙福建九路大州二营水州一营为就粮禁军合十万余人
　　知院张方平言其不便以为去嵗初降勅命点差强壮弓手之时民间喧然皆言此时差点虽以强壮弓手为名实欲黜补军籍敕防屡下丁宁再三谕以朝廷点差之意只要各防乡闾必不起从征戍郡县多方安辑民犹猜哗及经去冬教习寻放归业乡闾窃语方以少定然名在弓手之籍者居常心恐不自安每闻一使出行州县辄相扇动谓来调发今此命忽下果如所料命令无复可信凡再疏不报
　　京师雨药
　　夏五月严铜钱出界法
　　一贯以上为首者死
　　宋庠罢
　　先是吕夷简当国同列不敢预事唯诺书纸尾而已庠为参知政事数与争论夷简不恱上顾庠颇厚夷简忌之巧求所以中庠者未得及范仲淹擅通书元昊又焚其报夷简从容谓庠曰人臣无外交希文何敢如此庠以夷简诚深罪仲淹也他日于上前议其事庠遽请斩仲淹枢宻副使杜衍力言其不可庠谓夷简必助已而夷简终无一言上问夷简夷简徐曰杜衍之言是也止可薄责而已上从之庠遂仓皇失措论者喧然皆咎庠然不知实为夷简所卖也遂罢
　　以富弼知制诰
　　初内侍刘从愿妻遂国夫人王氏以罪夺封至是复命之弼缴还词头封命遂寝唐制惟给事中得封还诏书而舍人缴词头盖自弼始
　　六月以范雍知永兴军
　　初命夏竦判永兴又以陈执中知永兴及两人分出按边而领府事犹如故乃复使雍守京兆于是一府三守分吏奔趍往来不胜其扰自昔未尝有也雍卒于庆厯六年諡曰忠献雍为治尚恕好谋而少成然知人喜荐士后多至公卿者守延安时狄青为小校坐法当斩雍贷之
　　诏西边严备
　　初陜西经畧判官田况上兵防十四事略曰内帑之积祖宗本为用兵臣愿朝廷发内帑之财募陜西河东强壮之民五七万屯鄜延环庆泾原三路甫及防秋则以逐路弓手分守城寨而参以正兵每路及五六万人军气自振必曰募民则众情不安增边戍则大费不赡此循常之论也且出财选募非同差点必有乐为用者又曰好水川之战任福为大将不能指挥乃自率一队前当剧锋势穷而陷忠虽可悯然其才止一卒之用欲矫此弊在乎峻大将之权如葛懐敏为鄜延总管张亢为钤辖乃平牒往来动皆钧礼韩琦范仲淹为经畧副使葛懐敏见之礼容甚慢上下姑息三军何所法耶又曰贼将伊哷刚朗凌裕勒且之徒分厢主兵皆近汉界出入从者不过一二人若能隂募死士陷胸碎首去贼之手足但朝廷不惜美官重禄则功岂难图又曰环庆属户未经残破若绥御有术可得精兵数万请以养兵万人一嵗之费为招抚之具则无不济自来属户贩青白盐以求厚利令一切禁絶之无以资其生太宗朝郑文宝言禁白盐以困边贼可不战而屈人兵诏市之者皆死其法纪甚众内属万余帐归继迁命钱若水驰传视之因复旧制戎人始附今若寛盐禁则属户无不得其用且国家通嘉勒斯赉诱以为用赐帛二万促其出师终无实报招抚属户不犹愈于彼乎又曰昊贼扰边以来淮上兵踊跃争先而其请给不及东军之下者若优加特支或定南郊赏例以激其心则立功不在东军之后矣又曰戍边之兵军额髙者无如龙卫闻有不能披甲上马者况骁胜云武二骑之类挽弓不过五六斗请宻益步兵而减骑军以一骑军之费可赡步军二人又寛市马之烦扰违害就利莫善于兹又曰西贼至诸寨不出战皆以军法从事使赵奢李牧周亚夫授任于今必获罪矣今若遇冦大至且坚壁以守贼若不多而怯懦不追并行诛之又曰任福在庆州蕃汉信服一旦徙泾原适值贼至将校都不识面势不得不陷今请诸路将佐非大故毋得轻易庶责其成功又曰中国器用非戎狄可及今贼甲皆冷鍜而坚滑光莹非劲弩可入岂中国技巧不如一小羌乎由彼専而精我慢而畧故也今请下逐处悉令工匠冷砧打造纯钢甲镞发赴缘边上嘉纳之
　　陜西体量安抚王尧臣言陜西兵二十万而分屯四路然可战者止十万贼每由一路入冦常数倍官军故三至而三胜泾原最当要害请益兵三万人一万屯泾州以控闗中二万屯渭州以制山外又于环庆秦三州各益万人如此则贼不敢轻出而犯寨也又言韩琦范仲淹皆忠义智勇不当置之散地又请结塞下属羌使之自将出境破荡生户以弱其势又宋庠先请治函谷闗楼橹闗中大恐尧臣极陈其不可乃诏毁之
　　秋七月置万胜军
　　凡二十指挥选神勇宣武虎翼军之在营者为之初名神捷后改万胜
　　元昊冦边
　　先围麟州遂陷宁逺寨寨主王世亶等死之复攻府州不能克围丰州逾月城陷知州王余庆等死之朝廷遣张元管勾麟府路军马收兵击贼大破之然贼自是攻城掠野不已时校张岊等战比有功名振一军卒皆不至显官
　　八月括河北马
　　缘边七州军免括
　　九月令河东铸大铁钱
　　从范雍之请也初令陜西行铁钱未几倂河东亦行之
　　增江湖路盐酒价
　　于是嵗增课三十万六千余缗
　　复义仓
　　自干徳初置义仓未久而罢明道三年诏复之不果景祐中王琪上疏引隋唐故事请复置仍令五等以上户计正税二防输一升贮之事下有司议者多异同而止至是琪复上其议上纳之已而众论纷然以为不便遂诏第令上三等户输粟寻复罢之
　　冬十月修河北城池
　　罢都部署分四路置使
　　兼经畧安抚招讨使以知秦州韩琦渭州王防庆州范仲淹延州厐籍分领秦凤泾原环庆鄜延四路先是夏竦陈执中同节制陜西议论多不合又久无功知諌院张方平言竦为四路统帅空国事边于兹三嵗师惟不出出则致败冦惟不来来必残荡安有拥握大众至于覆军杀将而曰我不与知是安用为统帅也于是移竦判河东执中知陜州分陜西为四路令琦等领之
　　初元昊反隂诱属羌为助环庆酋长六百余人约与贼为乡道后虽首露犹懐去就仲淹至部即奏行边以诏书犒赏诸羌阅其人马与立条约诸羌受命恱服自是始为汉用
　　庆州之西北有寨当复桥川口深在贼腰中仲淹城之诏赐名大顺与白豹金汤皆截然屹立环庆冦盗少矣
　　时延州金明等寨及五龙川已破陷边民焚掠几尽籍至州葺治之戍卒十余万未有壁垒散处城中畏籍无敢逃去金明西北有桥子谷冦出入之隘道籍乃令指挥使狄青领万余人筑招安寨于谷旁却贼数万募民耕植得粟以济军又袭取承平寨又筑龙安寨悉取冦所据故地凡筑十一城
　　置陜西营田务
　　仍令总管转运并兼营田使
　　十一月置泾原弓弩手
　　置彊人弓弩手凡十指挥从部署司之请也
　　铸铁钱
　　令江饶池三州凡铸三百万缗备陜西边费也
　　诏许延州招纳元昊
　　先是知諌院张方平言元昊为冦虽尝得逞而絶俸赐禁闗市今贼中尺布直钱数百以此揣贼安得不困但其势未能自通宜因郊赦特示招来愿陛下计而行之上览之大喜方平至中书见吕夷简夷简亦曰舍人有此言社稷之福也右正言吴育亦尝上言天下久安人情翫习有议及边防则谓之生事夏州久有人往来中国窥见朝廷有因循之势遂发奸谋望陛下延对大臣讨论阙政修节用爱民之经求调兵练将之防则一方小警不足虑也上嘉纳之育继又上疏言圣人之待外臣羁縻而已况夷狄之性喜事剽急因而伪遁以致王师武夫贪功或蹈诈伪之机今当坚壁清野以挫其锋而徐观其势时羣臣争言小丑可即诛灭育独建言元昊名为藩臣其尺赋斗租不入县官穷漠之外服叛不常且已僭舆服夸示酋豪势必不能自削宜援国初江南故事稍易其名可以顺抚而收之
　　越明年正月范仲淹亦上言自西戎犯边议攻者谓守则示弱议守者谓攻则速祸今臣思之乃知攻有利害守有安危盖攻其逺者则害必至攻其近者其利必随守以土兵则安守以东兵则危今覩赦文谓彼无骚动则我不侵掠臣愿朝廷于守防之外更备攻术宁有备而不行岂当行而无备也自古兵马精劲西戎之所长金帛丰富中国之所有礼义不可化干戈不可取则当任其所有胜其所长臣前知越州嵗纳税绢三千万傥以啖戎是费一郡之入而息天下之弊也诏下陜西诸路帅司参议
　　丙寅郊
　　十二月置陜西防塞军
　　除见充保毅强壮人弓箭手外别置季一阅外有警调集即廪给之毋出本路后韩琦奏罢之
　　定资政殿学士员
　　大学士二员以旧相罢免者为之学士三员从梁适请也
　　庆厯二年春正月复京师盐法
　　用三司使姚仲孙之请也自元昊反军兴用度不足因聴并边入中刍粟予劵趍京师货务受钱若金银入中它货与劵偿以池盐由是羽毛筋角之类一切以盐易之猾商贪人与吏为奸虚费池盐不可胜计盐直益贱贩者不行于是仲孙与范宗杰为制置解盐使往经度之诏复京师法凡商人以虚估受券及已受盐未鬻者皆计直输亏官钱内地州军民间盐悉收市入官为置场增价而出之复禁永兴军等十一州通商官自辇运以衙前主之仍禁私盐入蜀置折博务于永兴凤翔聴人入钱及蜀货易盐趍蜀中以货
　　二月诏北边严备
　　知保州王果言闻契丹与元昊相结将谋兴师请豫为备故也
　　置两河义勇陜西保捷等军
　　诏河北诸州强壮自三月后并赴州阅习委知州择其强劲者刺手皆为义勇军不愿者释之而存其籍以备守葺城池自是强壮寝废矣诏始下人情汹汹乃诏河北转运使李昭述安抚之日行数舍开谕父老众始安焉
　　逾月又诏河东选乡弓手有武勇者不刺面为义勇指挥陜西弓手刺面为保捷指挥
　　寻又诏刺环庆路保毅强兵为军时知渭州王防亦请刺本路弓箭手三万人为军从之
　　冬十一月从韩琦之请刺陜西秦凤路义勇为保捷军凡一百八十五指挥秦州既刺保捷又增收保毅及三千人凡诸州保毅军总六千五百余人为指挥三十一而河北河东陜西选强壮抄民丁为义勇河北总十八万九千人河东总七万七千人陜西至治平初总十五万六千人
　　亲试举人
　　赐杨寘以下四百余人及第出身有差寘初试国子监礼部皆第一及是上临轩詹封见姓名喜动于色曰杨寘也公卿相贺为得人后竟未霑禄而卒先是知制诰富弼言省试有二长殿试有三短唐武后时始有殿试此何足法请自今止令南省放榜必恐恩归有司则宜引于殿庭然后赐第则与殿庭无异矣诏罢殿试而学士王尧臣等多言其隳故事乃诏且如旧
　　契丹使来求闗南地
　　契丹遣其臣萧英刘六符来求石晋所割瓦桥闗十县其书略曰李元昊于北朝为甥舅之亲设罪合致讨曷不以一介为报况营筑长堤填塞隘路归决塘水添置边军既稔猜疑虑隳信睦倘思久好共遣疑懐以晋阳旧附之区闗南元割之县见归敝国共康黎元初有涿州进士梁济世尝主文书辽帐下一日得罪来归言彼将有割地之请又知雄州杜推序亦先得其事以闻至是上发书示辅臣色皆不动六符亦疑其书之先漏
　　时朝廷厯选可报使者命知制诰富弼为接伴弼入对便殿叩头曰主忧臣辱臣不敢爱其死上为动色北使入境遣使慰劳英托足疾不拜弼曰吾尝使北卧病车中闻命辄起拜使至而君不起此何礼也英矍然起拜弼察其心自以为先违盟约惧事变乃与之开懐尽言冀以钩得其情二人遂无隐谓弼曰事可从从之不则更以事塞之勿失旧好也由是朝廷悉知彼情时中丞贾昌朝充馆伴使六符谓昌朝曰塘泺何为者耶一苇可航投鞭可平不然决其堤十万土囊遂可路矣上以问知制诰王拱辰对曰兵事尚诡彼诚有谋不应与语乃六符夸言尔设险守国先王不废而祖宗所以限敌骑也时朝议欲许宗室女与其子或增嵗遗独弼以许婚为不可乃以弼为枢宻直学士辞不受
　　夏四月议省冗费
　　时西兵不解财用益屈张方平屡乞选官与三司较国用嵗计之数量入以为出参究利害之原刬革因循之弊大畧谓今聚师境上调发寖广倚于经入则财不给加以横敛则人不堪捄兹交急特在陛下身先率下惟事事得其撙节而已又曰夫减省所为者自下而议上则于体不顺由上以率下则于名为正上乃诏内侍以先帝及先圣初籍较近嵗禁中用度增损外则命中丞贾昌朝谏官田况张方平等与三司议议者寻减皇后宗室妇郊赐之半又诏皇后嫔御进奉乾元节回赐权罢于是皇后嫔御各上俸钱以助军费宗室刺史以上亦纳公使钱之半荆王元俨尽纳公使钱诏以半给之
　　富弼使契丹
　　报书畧曰元昊狡谋狂僭向议讨除已尝达复夫筑堤埭开陂泽盖霖潦衍溢当致缮防阅集兵夫盖边臣常职彼此何疑遽兴请地之言殊匪载书之约时宰相吕夷简任事人莫敢抗弼数侵之又论驳其所党吏益以为恨欲因事罪弼于是集贤校理欧阳修引顔真卿使希烈事奏留不报而弼受命不少辞以供备使张茂实副之
　　初辽书曰太宗无名之师直抵燕蓟一时莫知所答王拱辰独请间曰河东之役本诛僭伪契丹遣使行在致诚矣已而冦石岭闗潜假兵以扰我太宗怒其反覆既平继元遂下令北征安得谓之无名上喜曰事本末乃如此因谕执政曰非拱辰详识故事卒难答也
　　初刘六符之来上命沔北都转运使李昭述城澶州而以治隄为名调兵农八万六符过之以为真治隄也及还而城已就六符甚骇焉
　　诏三馆言事
　　仍许请对于是集贤校理欧阳修上疏畧言自古王者之治天下虽有忧勤之心而不知治理之要则心愈劳而事愈乖虽有纳谏之明而无力行之果断则言愈多而聴愈惑又曰当今所最阙者不过曰无兵也无将也无财用也无御戎之道也无可任之臣也而臣谓今皆有之国家创业之初四方割据中国地狭兵民不多惟善用之故不觉其少岂如今日承平尽有天下之富强人众物盛十倍国初故臣敢曰有兵有将有财用有御戎之防有可任之臣然陛下皆不得而用者朝廷有三大弊故也何谓三大弊一曰不谨号令二曰不明赏罚三曰不责功实夫言多变而不信令频改则难从今出令之初不加审谨行之未久寻又更张以不信之言行难从之令故每有处置之事州县知朝廷未是一定之命则官吏咸相谓曰且未要行不久必须更改或曰备礼行下畧与应破指挥旦夕之间果然又变此不谨号令之弊也古今用人之法不过赏罚而已然赏及无功则恩不足劝罚失有罪则威无所惧虽有人不可用矣用兵以来赏罚之际是非莫分大将以无功而依旧居官偏禆畏懦逗留法皆当斩或暂贬而寻迁或不贬而依旧所谓赏不足劝罚无所惧如此而欲用人其可得乎此不明赏罚之弊也兵动以来处置之事不少然多有名无实新兵多是老弱小懦之人兵额空多可用者少所在数习又无训齐精练之术此有点兵之虚名而无得兵之实效有教兵之虚名而无训兵之实效也诸州所造器械数不少矣工作之际已劳民力运辇搬送久苦道路而铁刃不刚筋胶不固长短小大多不中度此又有器械之虚名而无器械之实用也以草草之法教老弱之兵执钝折不堪之器械百战百败理在不疑临事而悟何可及乎故事无大小悉皆卤莽此不责功实之弊也万事未可尽言请先言其大者五事其一曰兵臣闻攻人之谋不以力用兵鬭智不鬬多前代用兵之人多者常败少者常胜况于外域尤难以力争只可以计取故善用兵者以少而为多不善用兵者虽多愈少今沿边之兵不下七八十万然训练不精又有老弱虚数十人不当一人是七八十万之兵不得七八万人之用若精加训练去其老弱七八十万可得四五十万今不思实效但务添多耗国耗民迁延日月贼虽不至天下已困二曰将臣闻古语将相无种故或出于卒伍或出于奴仆或出于盗贼惟能不次而用之乃为名将尔今求将之意虽切选将之路太狭愿革去旧弊奋然精求豪杰之士不须限以下位知畧之人不必试以弓马山林之杰不必薄其贫贱陛下以非常之礼待人人臣亦将以非常之效报国又何患于无将哉三曰财用臣又闻善治病者必医其受病之处善救弊者必塞起弊之原今天下财用困乏其弊安在起于兵兴而费大也昔汉武帝好穷兵用尽累世之财当时耀兵单于台不过十八万尚能困其国力况今日七八十万连四年而不解所以罄天地之所生竭万民之膏血而用不足也今虽有智者物不能增而计无所出矣唯有减冗兵之虚费练精兵而速战功成兵罢自然足矣其四曰御戎之防臣又闻兵法曰上兵伐谋其次伐交北国通好仅四十年不敢妄动今一旦发其狂谋者其意有在盖见中国频为元昊所败故各启其贪心伺隙而动尔今督励诸将选兵秣马疾入西界但能痛攻昊贼一阵则吾军威大振而彼计沮矣此所谓上兵伐谋者也今论者皆知西北欲倂二国之力窥我河北陜西若使二国并冦则难以力支今若我先击败一国则其势减半不能独举此兵法所谓伐交者也茍失此时而使二国先来则吾无防矣五曰可任之臣今文武常选之官盈于朝廷徧于天下其间非有材智之人陛下总治万机之大既不暇尽识其人固不能躬自进贤而退不肖执政大臣动循旧例又不敢进贤而退不肖审官吏部三班之职但掌文簿差除而已又不敢越次进贤而退不肖是上自天子下至有司无一人得进贤而退不肖所以贤愚混杂侥幸相容今议者或谓以举子转官为进贤犯罪即黜为退不肖此不知其弊之深也大凡善恶之人各以类聚故好赃滥者各举贪浊之人好财利者各举谋求之人性庸懦者各举不才之人守廉节者乃举公干之人朝廷不问是非但见举主数足便与迁官则公干者进矣贪浊者亦进矣不才者亦进矣混淆如此便可为进贤之法乎方今黜责官吏岂有澄清纠按之法哉唯犯赃之人因民论诉者乃能黜之耳夫既舞弄文法而求财贿者亦强黠之吏政事必由已出故虽诛剥豪民尚或不及贫弱至于不才之人不能主事众胥羣吏共为奸欺则民无贫富一时受弊以此而言则赃吏与不才之人为害等耳今赃吏因事自败者十不去一二至于不才之人上下共知而不问寛纵容奸其弊如此便可为退不肖之法乎贤不肖既无别则宜乎设官虽多而无人可用也臣愿陛下明赏罚责功实则才不才皆列于前矣臣故曰五者皆有然陛下不得而用者为有弊也
　　陞大名府为北京
　　以程琳知府事兼留守初景祐中范仲淹知开封建议城洛阳以备急难及契丹将渝盟言事者请从仲淹之请吕夷简谓敌畏壮侮怯遽城洛阳亡以示威必长彼势景徳之役非乘舆济河则彼未易服也宜建都大名示将亲征以伐其谋诏既下仲淹又言此可张虚声耳未足恃也城洛阳既寝又请速修京城议者多附仲淹议夷简曰此囊瓦城郢计也使彼得渡河而固守京师天下殆矣故设备宜在河北卒建北京识者韪之仲淹疏畧曰臣闻天有九阍帝居九重是以王者法天设险以安万国也或曰京城王者之居髙城深池恐失其体臣闻后唐末契丹以四十万众送石祖入朝而京师无备闵宗遂亡石晋时叛臣张彦泽引契丹犯阙而京师无备少主乃陷此无备而亡何言其失体哉至于西洛帝王之宅太祖营修盖意在子孙表里山河应接东京之事势连属闗陜之形胜又河阳据大川之险当河东之会要为西洛之北门又长安自古兴王之都天下胜地皆愿朝廷畱意常委才谋重臣预为之备天下幸甚契丹既就盟仲淹复上疏以为朝廷未修东京而先修北都臣谓东京根本也北都枝叶也若将巡幸臣谓有可虑者五近代外夷为京师之祸者数四矣不可不大为之防
　　京东分东西路
　　分京东为东西两路以知青州陈执中郓州张观兼领安抚使时契丹虽通使而所徴兵始大集幽州故河北京东益为备也
　　以王徳用判定州
　　兼三路都部署徳用日教士卒习战顷之士勇皆可用契丹遣人来觇或请捕收之徳用曰彼得其实以告是服人之兵以不战也明日大阅于郊乃下令具糗粮聴吾鼓声视吾旗所向觇者归告北中谓汉兵将大入至是复议和兵乃解
　　申严销金禁
　　自宫掖始
　　秋七月以吕夷简兼判枢宻院章得象晏殊兼使殊仍加平章事
　　初富弼建议宰相兼枢宻使上曰军国之务当悉归中书枢宻非古官然未欲遽废故止令中书同议枢宻院事及张方平请废枢宻院上乃追用弼议而有是命议者以判名太重夷简亦不敢当寻复使名
　　富弼再使契丹
　　先是弼至契丹与北人往反难论力拒其割地意及见辽主宗真弼曰两朝人主父子继好垂四十年一旦求割地何也宗真曰南朝违约塞鴈门增塘水治城隍籍民兵意将何为羣臣请举兵吾止之故遣使求地而已弼曰北朝忘章圣皇帝之大徳乎澶渊之役若从诸将言北兵无一得脱者且与中国通好则主专其利而臣下无所获若用兵则利归于臣下而主受其祸故欲用兵者皆为身谋非国计也宗真惊曰何也弼曰晋末帝时中国狭小上下离叛故契丹全师独克虽虏获金币充牣大臣之家而壮士健马毙者大半此谁任其祸者今中国提封万里精兵百万号令修明中外一心北朝欲用兵能保其必胜乎曰不能弼曰胜负未可知借使必胜所亡士马羣臣当之欤抑人主当之欤若通好不絶嵗币尽归人主臣下所得止奉使者嵗一二人耳羣臣何利焉宗真大悟首肯者久之弼又曰塞雁门备元昊也塘水始于何承矩事在通好前地卑水聚势不得不增城隍皆修旧民兵亦补其阙耳非违约也晋髙祖以卢龙一道赂契丹周世宗复伐取闗南皆异代事宋兴已九十年若欲各求异代故地岂北朝利哉今主上命使臣有词矣曰朕为祖宗守国必不敢以其地与人北朝所欲不过利其租赋耳朕不欲因争地多杀两朝赤子故屈已增币以代赋入若必欲得地是志在败盟假此为词耳朕亦安得独避用兵乎澶渊之盟天地鬼神岂可欺哉宗真感悟遂欲求婚弼对婚姻易以生隙不若嵗币之久也本朝长公主赍送不过十万缗岂若嵗币无穷之利宗真曰而且归矣再来当择一事为报宜遂以誓书来弼既归复命再同张茂实往聘诏弼草答诏及誓书弼请增誓书三事毋广开溏淀增屯兵骑容受叛亡录副以行中使持誓书追至武彊授之时宰相吕夷简害之弼私念三事前与辽约万一书词同异则无以反命乃宻启观之果如所料即奏列其事先遣属官蔡挺驰白执政上亟召对弼以礼物属茂实疾驰至京师以晡入见一夕易书而行弼初奉使一女卒至是一男生皆不知得家书不发焚之曰徒乱人意
　　八月防制科武举
　　钱明逸制举入等易之子也
　　契丹使同富弼来修好
　　弼至契丹其主宗真専欲增币曰南朝遗我书当曰献否则曰纳弼争不可宗真曰厚币遗我既惧我矣何爱此为吾拥兵而南得无祸乃国乎弼曰皇帝兼爱南北之民不忍使蹈锋镝故屈已增币何名为惧若不得已用兵当以曲直为胜负非使臣所忧也宗真曰勿固执古亦有之弼曰自古惟唐髙祖借兵于突厥故臣事之当时所遗或称献纳则不可知其后颉利为太宗所擒岂复有此礼哉彼知不可夺于是留增币誓书复使刘六符及耶律仁先以其国誓书来求献纳至阙弼奏曰臣昨力排之彼气折矣可勿许彼无能为也时契丹誓书曰来书云圣章皇帝与昭圣皇帝誓书每嵗以绢二十万疋银十万两以助军旅之费今以两朝修睦三纪于兹闗南县邑本朝传守已久愧难依从每年更增绢十万疋银十万两恭惟二圣威灵在天顾兹纂承各当遵奉共循大体无介小嫌余依景徳统和两朝誓书于是嵗增币二十万而朝廷国书卒用纳字弼争不能得
　　寻以弼为翰林学士弼力辞不就职言于上曰增金帛与北和非臣本志也特以朝廷方讨元昊未暇与彼角故不敢以死争耳功于何有而敢受赏乎愿陛下益修武备无忘国耻卒辞不拜辽既复修和好有忌弼功髙妄指他事譛弼奉使不力乞斩于都市上虽不聴而弼深畏恐故每迁官辄力辞焉时契丹实顾惜盟好特为虚声以动中国中国方困西兵宰相吕夷简等持之不坚许与过厚彼既嵗得金帛五十万因勒碑纪功擢刘六符为显官云
　　时识者欲以金帛啗契丹使攻元昊中丞贾昌朝曰契丹许我而有功则责报无穷且以我市于元昊昔尚结賛欲助唐讨朱泚而陆贽以为不可后乃知吐蕃隂与泚合今安知契丹计不出此耶乃上言太祖初有天下监唐末五代方镇之盛尽收其权为万世利及太宗所命将帅多攀附旧臣而犹禀成算所向有功自此以来兵不复振西羌之叛骤择将领士不素练战必致败此削方镇之弊也且亲旧恩幸已任军职者出即为将帅素不晓兵而一旦付以十万卒之命为庸人驱之死地此用亲旧恩幸之弊也臣谓守方镇者宜无数易管军之官宜授有功如杨崇勲李昭亮辈皆恩幸之人尚在边任宜速选人代之此救弊之端也臣请复陈当今备边六事一曰驭将帅今每命将帅锡与金帛钜万而无感恱者以例所当得也用兵之际须出非常然后可以动其心又陜西四路主将不専号令故动则必败请今命将去疑贰推恩意爵赏威刑得便宜从事偏禆而下不聴令者以军法论筦赋税皆得用之二曰复土兵河东河北强壮已定其法每乡为军择其才者籍记姓名而陜西弓箭手贪召募钱粮多刺为兵今宜复其田畴安其庐舍使力耕死战出为边用三曰训营卒太祖下令诸军食无肉衣无帛异时被甲铠冒风霜无不一当百今营卒骄惰临敌无勇又兵器不精宜以时教之使上下相援令之曰失一队长则斩一队何虑众不为用乎四曰制戎裔契丹近嵗兼用燕人治国建官一同中夏昊贼据河南列郡而行赏罚善于用人如嘉勒斯赉敏珠黙赫藏舒克女真髙丽新罗等处旧皆通中国今为二国隔絶可募人往使诱之来朝则二国必疑诸国而为备则势分五曰绥畨部请令沿边知州皆带安抚畨部之名务在招集择其族盛而有劳者以为酋帅如河东折氏髙氏之比庶可为藩篱六曰明探候今西鄙刺事所遗不过数千钱但略访境上道聴传言塞命而已夫入万死之地探索机会非有重赂厚赏肯自効乎愿监艺祖任将之制边城财用一切委之使募死力以为觇候而望敌知来免陷兵之耻也书奏多施用之
　　闰月元昊冦边
　　葛懐敏等死之先是元昊声言入冦王防命懐敏等将兵御之至瓦亭寨懐敏与诸将分兵屯镇戎城而赵珣谓懐敏曰贼逺来宜速战宜扼贼归路固守镇戎以便饷道懐敏不聴命诸将分四路趍定州寨贼毁桥断其归路四面围之懐敏突围走行至长城濠路已断遂及曹莫等十四人皆遇害余军九千四百余人马六百余匹悉陷于贼时韩质等领军数千保莲花堡刘湛等领军一千保向家峡皆不赴援于是贼长驱直抵渭州幅员六七百里焚荡庐舍屠掠居民而去邠泾以东皆固垒自守时天阴晦者十日人情惨沮范仲淹自将庆州兵来援知泾州滕宗谅大设牛酒迥桥于是士卒感发边民稍安上闻之喜曰吾固知仲淹可用也　自刘平败于延州任福败于镇戎懐敏败于渭州贼声益震然所以复守巢穴者盖鄜延路屯兵六万八千环庆路五万泾原路七万秦凤路二万七千有以牵制之故也
　　冬十月诏恤阵亡将校
　　女口无依者养禁中
　　先是王仁屿为归峡等州都巡检使与蛮贼战没其子乞赠官中书以嵗久重于施行上曰死锋镝之下人之所难岂可以嵗月为限乎乃加赠仁屿为崇仪使建州观察使康继英请以南郊所加恩回赠祖再遇一官上以其祖死事之臣仍优赠之
　　十一月复都部署兼招讨等使
　　命仲淹及韩琦知延州厐籍并领之琦仲淹开府泾州文彦博帅秦凤滕宗谅帅环庆张亢帅泾原皆从仲淹之请也上以泾原伤夷拟除彦博滑州移仲淹于泾原遣内侍谕防仲淹谢曰泾原重地臣不足以独当此路愿与韩琦同经畧
　　初王尧臣安抚陜西归请先备泾原时琦坐好水川兵败徙秦州仲淹亦以擅复元昊书降耀州尧臣言二人者皆忠义智勇不当置之散地及葛懐敏败上乃思其言复任二人为统帅实自尧臣发之至是尧臣又言今琦仲淹籍既总四路则四路当禀节制而尚带经畧使名者九人宜并罢之滕宗谅亦以为言于是逐路帅臣罢兼副使
　　以孙复为国子监直讲
　　复隐于泰山学春秋着尊王发微郡人石介以下皆师之介既为学官语人曰孙先生非隐者也于是范仲淹富弼皆言复有经术故有是命复为直讲凡六年卒于嘉祐二年之冬复治春秋不惑传注其言简易明于诸侯大夫功罪以考时之盛衰而推见王道之治乱得经之本义为多复恶胡瑗之为人在太学常相避瑗治经不如复其教养诸生过之







　　九朝编年备要巻十一
<史部,编年类,九朝编年备要>
　　钦定四库全书
　　九朝编年备要巻十二　　　宋　陈均　撰
　　仁宗皇帝【起癸未庆厯三年止甲申庆厯四年】
　　癸未庆厯三年春正月置徳顺军
　　建渭州笼竿城为之从王尧臣之议也尧臣再安抚陜西归奏言鄜延环庆其地皆险固易守惟泾原为戎人之冲今置帅府于泾州诚合事机因论御戎之防其一镇戎军接贼界西北则有三川定川刘璠等寨皆汉萧闗故地朝廷若谓葛懐敏之败诸寨不足御扞遂为弃地则镇戎为孤垒矣其二渭州笼竿羊牧隆城静边得胜四寨内则为渭州藩篱外则为秦陇襟带请建置为军择路分都监一员知军专提举四寨其三原州西有路通环州与敏珠黙藏等族相接须择武臣知环原二州相为表里使招辑蕃部其四仪州城才四五里三分军民二分在外设若贼至居民必大遭剽掠亦宜预备其五泾州虽为次边然沿泾河大川道路平易当贼骑之冲此实近里控扼之会其张村直入州路宜营作闗栅或断为长堑以遏奔冲其一路事势如此望下韩琦范仲淹相度施行从之
　　初曹玮开山外地置笼竿等四寨募弓箭手给田使耕战自守其后将帅失抚御稍侵夺之众怨怒遂刼徳胜寨主姚贵闭城门叛尧臣适过境上作书射城中谕以祸福且发近兵讨之吏白尧臣曰公奉使且归报天子耳贵叛非公事也尧臣曰贵土豪颇得士心然初非叛者今不乗其未定速招降之后必生事为朝廷患贵果出降尧臣为申明约束如玮之旧乃归
　　录唐狄仁杰后
　　元昊请纳欵
　　初元昊党有伊哷刚朗凌裕勒且三人皆有材谋刚朗凌即旺荣也亲信用事时边臣多欲以谋间之会刚朗凌令朗黙特善沁玛囊等三人诣知青涧城种世衡请降以欵我师世衡知其诈曰不若因以为间使监商税有僧王光信者趫勇善射习知彼中山川道路世衡尝使为乡导奏补官改名嵩世衡为蜡书遗刚朗凌遣言朗黙特等已至朝廷知王有向汉心命为夏州节度使旌节已至趣其归附以枣缀画喻意刚朗凌得书大惧自所治执嵩归元昊元昊颇疑其贰已不得还治所且锢嵩穽乃遣李文贵以刚朗凌防报世衡且言不达所遗书意岂欲通和乎世衡白厐籍籍疑其诈留文贵青涧城数月贼果大入败懐敏于定川籍于是自青涧城召李文贵至谕以祸福逆顺纵使还报元昊得报乃出王嵩礼之甚厚使与文贵复以伊哷旺荣书来会朝廷厌兵且议招懐使籍报以书而谓旺荣为太尉籍言太尉三公非陪臣所得称使旺荣当之则元昊不可得臣矣今其书自谓宁令或谟宁令皆畨中官称于义亡嫌至是元昊遣伪官贺从朂与文贵俱来称男邦泥定国乌珠朗霄上书父大宋皇帝籍不敢以闻从朂曰子事父犹臣事君也若得至京师天子不许则更归议之籍上言敌今辞礼浸顺必有改事中国之心请遣使者同往申谕之于是命梁适往延州与定议范仲淹韩琦言元昊如大言过望为不改僭号之请则有不可许者三如卑辞厚礼从乌珠之称亦有大可防者三朝廷以其名分未正遣著作佐郎邵良佐与从朂至其国更议之
　　集贤校理余靖言挫北戎之气折西羌之锐不如不和最为得防又曰必不得已而与货财须作料钱公使名目使将灵盐宁夏作两镇则赐予倍于往时而君臣名分不改矣或欲速成和好而屈名分则天下共耻之虽强兵在境有丧气而已矣
　　元昊寻遣使同良佐来所要请凡十一事其欲称男而不为臣犹执前议盐铁判官任颛为馆伴一切折以义辞屈而去命张子奭报使是冬元昊复遣其臣张延夀等继来时元昊已称臣而犹欲自卖买及以青盐通中国增嵗赐至三十万诏惟许置场博易增赐五万其议乃颛所上者
　　初右正言孙甫言与西人议和有四害契丹尝使人谕之使臣中国今必恃功一也边备复弛二也元昊得专力以制嘉勒斯赉三也朝廷始议更张救弊今茍和又复安逸四也愿陛下熟图之至是甫又言今日尤在预择将帅夫择将之术无他在于责大臣而已昔周世宗以秦凤之乱命宰臣王溥择将而得向拱既成功而世宗谓溥曰平秦凤卿之力也盖自古良将多由辅臣荐用去嵗定川之败陛下忧愤未已大臣乃言懐敏非材所致而边事未足以烦圣念此实欺君之言且西戎为边患数年大臣不能选良将及其败也则曰将帅非材以茍免其过岂非欺君之言乎责成之术不可更循前失今陜西兵官惟种世衡狄青王信材勇可战可守自余闇懦险贪者大臣不可谓不知也茍不知何以共谋国事既知而更置惟在于速而议者或谓秦州有嘉勒斯赉之援贼必不敢入此又不料事机之甚也嘉勒斯赉自为曹玮所败岂无怨心近嵗朝廷授以节制使图元昊受命以来未尝有一毫之效前月元昊破辖戬而嘉勒斯赉不敢出救既不敢救其子况能为秦州之援乎惟朝廷谨择将帅而深图之
　　二月立四门学【以士庶子弟为生员】
　　三月吕夷简罢
　　守司徒同议军国大事先是夷简数求罢陜西转运孙沔上言祖宗有天下垂八十余载未尝以言废人景祐以前纪纲未甚废犹有感激进说之士观今之政是可痛哭无一人为陛下言者由宰相多忌而不用正人也夷简在中书二十年三冠辅相言聴计行有宋得君一人而已未知何以为陛下报夷简意谓四方已宁百度已正欲因病默默而去无一言启沃上心别白贤不肖虽尽南山之竹不足尽其罪也若荐贤材合公议虽失之于始犹得之于终犹可寛天下万世之责茍遂容身不救前过以柔而易制者升为腹背以奸而可使者保为羽翼以谄佞为君子以庸懦为长者使之在廊庙布台阁上惑圣明下害生灵是张禹不独生于汉而李林甫复见于今也在陛下察之而已书闻上不加罪议者喜其直至是夷简以久疾求去上尝剪髭赐之和药未几有是命
　　增谏官员
　　命王素欧阳修知谏院余靖为右正言谏院供职时陜西师老兵顿京东西盗起吕夷简既罢相上遂欲更天下弊事故增谏官员命素等为之未几蔡襄以诗贺素等言多劝激素等以其诗奏之遂命襄知谏院当时谓之四谏
　　夏四月以韩琦范仲淹为枢宻副使
　　命郑戬为陜西四路都部署兼招讨等使以代之琦仲淹以西事未宁凡五辞不许而后就道
　　富弼言天下之人皆谓朝廷进用大臣常在此日太平不难致然西冦未殄亦须借材若二人俱来或恐阙事羣论皆愿召来一名使处于内一名就授副枢之命且令在边表里相应事无不集以臣愚亦谓此说甚当未几諌官欧阳修亦言琦仲淹久在陜西备谙边事是朝廷亲信委任之人况二臣才识不类常人其所言所见之事不同常式陛下最宜加意访问望时御便殿特召琦等从容访问使其尽陈西边事宜合如何处置
　　杜衍为枢宻使
　　初以枢宻使召夏竦于蔡州台諌交章论竦在陜西畏懦茍且元昊尝榜塞下得竦首予钱三千为贼所轻如此会竦至国门言者益众王拱辰对上极言上未省遽起拱辰引上裾毕其说前后言者合十八疏上乃罢竦归本镇而用衍代之
　　王尧臣为三司使
　　尧臣始受命言于上曰今国与民皆弊矣在陛下任臣者如何请自择僚属上纳其言于是辟张昷之杜杞十余人为副使判官后果以辨治闻是嵗尧臣取陜西河北河东三路未用兵前及用兵后嵗出入钱帛粮草之数计之宝元元年未用兵陜西入一千九百七十万出二千一百五十万河北入二千一十万出一千八百一十万河东入一千三十万出八百五十万用兵后陜西入三千三百九十万出三千三百六十万河北入二千七百四十万出二千五百五十万河东入一千一百七十万出一千三百万又计京师出入金帛宝元元年入一千九百五十万出二千八百八十万是嵗郊祀故出入之数视常嵗为多庆厯二年入二千九百二十万出二千六百一十万皆有竒
　　时入内都知张永和建议取民僦舍钱十之三以助军费尧臣入对曰此衰世之事召怨而擕民唐徳宗所以致朱泚之乱也盐铁副使杜潍畏永和附会其説尧臣奏黜潍议乃定
　　尧臣为三司使凡三年前使借内藏钱数百万尧臣皆按籍还之而军国之费犹沛然有余益梓防三路转运皆乞增盐井课尧臣以上恩未尝及逺人反牟取厚利适足以敛怨请罢之
　　吕夷简归第
　　蔡襄论之也防加司徒致仕初夷简罢相以枢使召夏竦防代以杜衍同时进用富弼韩琦范仲淹在二府欧阳修等为谏官于是国子监直讲石介喜曰此盛徳事也歌颂吾职其可已乎乃作庆厯圣徳诗略曰皇帝龙兴蹙然言曰予有大业实赖辅弼汝得象殊重谨防宻君仍相予笙镛斯协昌朝儒者学问该洽汝贰二相庶绩咸秩又曰惟仲淹弼一防一契天实赉予予其敢忽曰衍汝来汝予黄发遂长枢府兵政无蹶予早识琦琦有竒骨可属大事敦厚如勃又曰惟修惟靖立朝防防素相之后含中履洁并为諌官正色在列众贤之进如茅斯拔大奸之去如距斯脱予望太平日不逾浃诗所称多一时名臣其言大奸盖指竦也诗出孙复曰子祸始于此矣时仲淹琦适自陜西还朝道中得诗仲淹抚股谓琦曰为此怪辈壊了事也琦曰天下事不可如此如此必壊时介出入大臣之门颇招宾客预政事人多指目介不自安求出通判濮州未赴卒
　　后上谓辅臣曰自昔小人多为朋党亦有君子之党乎仲淹对曰臣在边时见好战者自为党而怯战者亦自为党其在朝廷邪正之党亦然惟圣心所察尔茍朋而为善则于国家何害也竦衔介而仲淹等皆修素所厚善修言事一意径行不以形迹嫌疑顾避竦因与其党造为党论目衍仲淹及修为党人修乃作朋党论上之略曰朋党之说自古有之惟幸人君辨其君子小人而已又曰小人无朋惟君子则有之小人所好者利禄也所贪者财货也当其同利之时暂相党引以为朋者伪也及其见利而争先或利尽而交疎则反相贼害虽其兄弟亲戚不能相保故臣谓小人无朋其暂为朋者伪也君子则不然所守者道义所行者忠信所惜者名节以之修身则同道而相益以之事国则同心而共济终始如一此君子之朋也故为人君者但当退小人之伪朋用君子之真朋则天下治矣又曰书曰受有臣亿万惟亿万心周有臣三千惟一心亿万人各异心可谓无朋矣而纣用以亡三千人惟一心可谓大朋矣而周用以兴盖君子之朋虽多而不厌故也于是为党论者恶修擿语其情状乃使内侍蓝元震宻疏言范仲淹欧阳修尹洙余靖前日蔡襄谓之四贤斥去未几复还四人得志遂引襄为同列以爵禄为私惠胶固朋党转相汲引不过三二年布满要路则误朝迷国谁敢有言上终不之信也
　　五月丁卯朔日有食之
　　忻州地大震
　　命转运提刑并兼按察
　　参用欧阳修之言也仍诏嵗具官吏能否以闻提防刑狱虽不带使名并准此
　　筑钦天坛
　　先是大旱得雨辅臣称贺上曰天久不雨将害民田朕每焚香上祷于天昨夕寝殿中忽闻防雷遽起冠带露立殿下须臾雨至衣皆沾湿移刻雨霁再拜以谢方敢升阶自此尚冀槁苗可救也章得象曰非陛下至诚曷以致天应若此上曰比欲下诏罪己撤乐减膳又恐近于崇饰虚名不若夙夜精心宻祷为佳尔防命筑坛于禁中曰钦天
　　置武学【于武成王庙】
　　沂州卒王伦叛讨平之
　　杀巡检使朱进欲冦青州不得入遂转掠淮南所向莫敢当是秋获于和州斩之
　　欧阳修言近日四方盗贼寖多可谓腹心之疾今沂州军贼王伦所过楚泰等州连骑扬旗如入无人之境而巡尉返赴贼夺其衣甲器械皆约束而归之假令王伦周游江海之上南掠闽广而断大岭西入巴峡而窥西蜀杀官吏据城邑谁为扞御者此可谓腹心之大忧为今计者必先峻法令法令峻则人知所畏自趍而击贼请自今贼所经州县夺衣甲官吏并追官勒停巡尉仍除名若贼入州城而不能捕知州亦勒停都监监押仍除名若贼发而朝廷别差人捕获其本界巡尉仍坐全火不获之罪诏送枢宻院施行余靖亦乞严为督贼赏罚等法从之
　　六月诏诸路条茶盐等利害
　　诏曰议者多言天下茶盐矾铁铜银坑冶之有遗利朕惧开掊刻之政尝抑而弗宣然尚虑有过取而伤民者转运使其谕所部官吏条上利害以闻初议欲弛茶盐之禁及减商税既而范仲淹以为茶盐商税之入但分减商贾之利固于商贾未甚有害也今国用未省嵗入不可阙既不取之于山泽及商贾必取之于农与其害农孰若取之商贾今为计莫若省国用国用有余当先寛赋役然后及商贾弛禁非所当先也其议遂寝
　　秋七月诏二府请对【许非时请对】
　　定文武臣解官持服制
　　诏自今三司副使以上非领边寄而遭父母丧者并听从官终制武臣非当边而愿解官者亦听之嘉祐四年九月诏带閤门只候使臣内殿崇班以上太子率府率及正刺史以上遭父母丧并听解官行服宗室解官仍给全俸
　　罢陜西内地营田
　　从韩琦之言也琦言兴置营田本欲助边以寛民力除沿边有空闲膏腴土地可以开垦外其近里州县官吏不能体朝廷之意将逺年瘠薄无人请佃逃田抑勒近邻人户分种或令送纳租课缘人户自用兵以来科率劳弊至于已业尚多荒废实无余力更及营田其所出租课多是虚抱送纳请应陜西近里州军营田一切废罢从之
　　范仲淹宣抚陜西
　　先是谏官欧阳修等言仲淹有宰辅才不宜局在兵府愿罢王举正以仲淹代之上从其请以仲淹为叅政富弼为枢宻副使仲淹曰执政可由谏官而得乎固辞不拜弼直携诰命纳于上前口陈所以牢避之意因乞补外不许仲淹既辞叅政愿与韩琦迭出行边上因付以西事而仲淹又言河东亦当为备任师中尝守并州上即命使河东两人留京师地先移文两路仲淹又请近臣同使每事议而后行庶无差失诏命田况为副使
　　八月诏諌官日赴内朝
　　从知制诰田况之请也况言唐两省自谏议大夫至拾遗补阙共二十人每宰相奏事諌官随而入有所阙失即时规正皆中书门下之属官也今谏议大夫无复职业自司谏正言知谏院皆补遗之任而朝廷皆责其言如大夫之职矣然地势不亲位序不正在朝廷间与众人同臣前在谏院每闻一事皆诸处采问比及论列或至后时兼王素欧阳修蔡襄皆以他官知谏院居两省之职而不得预其列于理未便诏送两制详定奏乞欲今后比龙图阁及修起居注例令日赴内朝从之
　　况尝奏事论及政体上颇以好名为非意在遵故常况退而著论上之畧曰名者由实以生非徒好而自至者也尧舜三代之君非好名者而鸿名休徳倬若日月不能纎晦者有实而然也又曰陛下傥奋干刚明聴断则有英睿之名行威令慑奸宄则有神武之名斥奢汰革风俗则有崇俭之名澄冗滥轻会敛则有广爱之名恱亮直恶谀媚则有纳谏之名务咨询达壅蔽则有勤政之名责功实抑侥幸则有求治之名今皆非之而不为则天下何所望乎抑又圣贤之道曰名教忠谊之训曰名节此羣臣诸儒所以尊辅朝廷纪纲人伦之大本也陛下从而非之则教化防节义废奊诟无耻之徒争进而劝沮之方不行矣岂圣王率下之意乎
　　时蝗潦继作上责身引咎躬祈道佛并走羣望况又言所以致灾由役敛重而民愁怨役敛之重由国计日窘国计日窘由冗兵日繁今兵逾百万比先朝几三倍矣陜西河北河东三路民力耗敝人共知之不足言矣江淮菽麦已登而官责民输钱物遂大贱其他科调不可胜计中产以下往往絶食民愁如此未闻陛下与两府大臣议所以救之乃欲以一炉香数祝牌上塞谴咎臣所以不得已而言也夫国之养兵其上者战其下者役茍不堪此则为冗食今诸路宣毅广捷等军其间孱弱者甚众大不堪战小不堪役逐处惟务广募以邀赏格岂复顾国家之利害哉宜分遣干臣防选诸路宣毅广捷等兵不堪战者并降为厢军不堪役者并放停议者必曰兵骄日久恐以致乱此虑事之踈者也往年韩琦汰边兵万余人岂闻有为乱者今天下财用不足以赡冗兵尚或顾惜不思救弊之原臣窃忧之
　　以范仲淹参知政事富弼为枢宻副使
　　初弼以奉使贾昌朝以馆伴有劳弼除枢宻副使昌朝参知政事弼力辞上奏其意坚特改命弼为翰林侍读学士至是复以命弼弼犹固辞会元昊使辞羣臣班紫宸殿门上俟弼缀枢宻院班且坐乃使宰臣谕曰此朝廷特用非以使北故也弼不得已乃受知谏院蔡襄言已差仲淹宣抚陜西又除参知政事未有巡边之日窃以西贼遣使入朝其言骄慢必无可从之理原其狡心本无欲和之意朝廷既罢遣之其势必须用兵边将虽多莫如朝廷辍柄臣以临之柄臣之中莫如仲淹自行望于西人未行之间早遣巡边无使后时以失大计
　　韩琦宣抚陜西
　　先是范仲淹任师中分路宣抚逾月皆未行琦言贼恐乗忿盗边当速遣仲淹河东臣方壮可备奔走师中宿旧大臣毋劳往乃诏琦代仲淹师中卒不行琦既至陜西属嵗大饥羣盗啸聚商虢之郊张海郭貌山党君子范三李宗者为之渠率而光化军叛卒邵兴亦聚众为乱琦遣官属授方畧悉讨平之闗辅遂安堵是嵗大旱河中同华等十余州饥民相率东徙琦选官分诣州县发省仓以赈之蒲华同三州所活百五十四万余人他州人称是又选禁军不堪征战者停放一万二千人是冬召琦归阙
　　罢武学
　　既立武学而议者以为古名将如诸葛羊祐杜预裴度等岂尝専学孙吴立学无谓乃罢之
　　九月桂阳蛮冦边
　　河南提刑杨畋募兵讨之平其六峒
　　命辅臣条奏急务
　　上既擢范仲淹韩琦富弼等每进见必以太平责之数令条奏当世之务仲淹语人曰上用我至矣然事有后先且革弊于久安非朝夕可能也上再赐手诏复曰比以中外人望不次用卿等今琦暂往陜西仲淹弼宜与宰臣章得象尽心事国毋或有所顾避其当世急务有可建明者悉为朕陈之既又开天章阁召对赐坐给笔札使疏于前仲淹弼皆惶恐避席退列奏十事一曰明黜陟文武不论劳逸贤否一以嵗月叙迁非尧舜考绩之法请二府非有大功大善不迁内外官须在职满三年在京百司非保举选差者须通满五年乃得磨勘二曰抑侥幸任子法敝冗滥日增请罢少卿监以上乾元节恩泽正郎以下若监司边任须在职二年始得防子弟大臣不得荐子弟任馆阁三曰精贡举进士试词赋诸科试墨义不考经行请诸路州军学皆置教授其取士科进士先防论后诗赋诸科兼通经义发解者不封巻首参考履行无阙者以名闻四曰择官长刺史县令计资而迁多不得人请委二府先选转运使提点刑狱大藩知州次委两制三司御史台开封府官诸路监司举知州知州举知县限其人数以举主多者从中书选除五曰均公田外官职田不均吏禄薄不能安廉请均其入而第给之六曰厚农桑臣知苏州日检点簿书一州之田系出税者三万四千顷中稔之利每亩得米二石至三石计出米七百余万石东南每嵗上供之数六百万石乃一州所出臣询访髙年则云曩时两浙未归朝廷苏州有营田军四都共七八千人专为田事导河筑堤以减水患于时民间钱五十文籴白米一石今江浙圩塘大半隳废故县官责籴于民京东西所在积水请每嵗预下诸路令吏民言农田利害选官治之别定劝课之法以减漕运七曰修武备聚兵京师财力不给请约府兵法募畿辅强壮五万为卫士以助正兵三时教战省给赡之费畿辅有成法则诸道举皆可行八曰减徭役户口耗而吏员不减民所以重困也请省县邑户少者为镇倂使州两院为一职官白直给以州兵其不应受役者悉归之农九曰覃恩信三嵗一赦蠲除逋责而所在废格主恩请违者重寘于法每赦后别遣使按视其所当行者十曰重命令百司建立法度率尔颁行旋复厘改请先委政事之臣参议可以久行者删去烦冗裁为制勅行下既而弼复以二国隂相连结自契丹得燕蓟以北拓拔得灵夏以西其间豪杰皆为之用文书法令畧与中国等而劲兵骁将尤其所长者我尚待以勍敌庶几可御乃别为二防以上槩以止侥幸去宿弊为本及欲渐易监司之不才者使澄汰所部吏其言如是而上方信向仲淹悉用其说当着为令者皆以诏书画一颁下独府兵辅臣共以为不可而止
　　以章得象监修国史兼译经润文使
　　自是译经润文降麻入衔矣
　　冬十月光化军兵乱讨平之
　　严监司选
　　以张昷之王素沈邈为河北淮南京东路都转运按察便用范仲淹富弼等之言也先是仲淹等请诏二府通选转运按察使既得人即委逐路自择知州知州自择知县于是昷之等首被兹选
　　时以髙易简祖无择王鼎宋选杨毕分使诸路既而又选京朝官刘纬周沆李上交髙惟几梁戢张固王绰王罕曹颖叔为之
　　谏官欧阳修亦乞差按察使纠察年老病患赃污不才四色之人并行澄汰且曰天下之事积弊已多欲事事更变则力未能周而烦扰难行欲渐渐整缉则弊已极而未能速效如欲用功少为利博及民速于事公则莫若精选明干朝臣十许人分行天下尽籍官吏能否坐而升黜之如臣前所陈而后可
　　淮南旧以二税折变得羡缗数十万素至罢之嵗计亦办素未尝以细故摘发官吏初若濶于事情然所布耳目甚广间有被按者皆罪法必得故人人若素坐视其家莫敢为非矣
　　防又以李绚为京西转运按察使时范雍知河南王举正知许州任师中知陈州任布知河阳并二府旧臣绚皆以不才奏之
　　仲淹之选监司也取班簿视不才监司每见一人姓名一笔勾之弼曰一笔勾之甚易焉知一家哭矣仲淹曰一家哭何如一路哭耶遂悉罢之
　　防又用杜杞为广西转运按察
　　复转运判官
　　定迁秩格
　　用范仲淹所上十事其一者明黜陟也诏畧曰两府臣僚非有勲徳善状不得非时进秩罢者毋以转官带职为例两省以上旧四年一迁官今具履厯聴防京朝官磨勘年限内有无劳绩及举者数取防朝官须三年无私罪而有监司若清望官五人为保任方迁员外郎举者数不足增二年迁郎中少卿监亦如之迁大卿监谏议弗为常例悉聴防监物务入亲民次通判知州皆用举者数不足毋辄闗陞
　　城水洛
　　初徳顺军之西南二百里有城曰水洛川平土沃环城杂氐数万帐又有水输银铜之利曹玮在秦州时尝经营不能其后静边寨主刘沪宻使人说城主多斯曩令内附会陜西都部署郑戬行边沪遂召多斯曩来献水洛给公地为属户戬言若就筑为城可得蕃兵三五万人共捍西贼从之戬即令沪将兵往受地既至而氐情中变聚兵数万围之沪兵才千数前后数百里无援沪坐胡床指挥进退一战而氐溃追奔至石门皆稽颡请服因尽驱其众麾下以通秦渭之路枢宻副使韩琦言臣宣抚陜西至泾原闻修水洛城颇为未便盖其功以百万计又须三四千兵守之所费如此止求一日通秦渭援兵况沪等进兵小蕃亦岂能阻是虽无水洛之援官军自可往来乃诏罢戬四路都部署改知永兴军而戬又极言城之便命沪董士廉督役如故知渭州尹洙亦以为不便召沪士廉归不聴洙怒乃使副都部署狄青械沪士廉送徳顺军狱氐众惊扰收积聚杀吏民为乱戬力争于朝乃命盐铁副使鱼周询与戬相其利害既至而氐众诣询愿助工役询是戬议乃复以沪为寨主而坐城之沪坐违本路帅命诏降一秩而士廉亦罚金
　　后士亷诣阙诉洙知渭州日以公使钱货与部将及私自贷诏遣御史刘湜就鞫于渭州湜希宰相意颇傅致重法洙竟坐贬湜既还擢知杂御史防除盐铁副使洙后与孙甫相遇二人皆好辨论对榻语几日无所不道而洙未尝一言及湜者甫问曰刘湜乃欲致师鲁于死者而师鲁未尝一言及之何也洙曰洙与湜本无不足其希时宰意欲害洙乃湜不能自立尔洙何恨于湜乎甫由是深服其识量
　　十一月上清宫灾【防有诏以宫地为禁军营】
　　定馆职格
　　此用范仲淹所上十事二曰抑侥幸也诏两府及大两省官不得乞子弟为馆职及读书之类进士上三人一任回进文召试补之
　　复监察御史里行
　　以李京包拯为之二人中丞王拱辰所荐也景祐初置殿中侍御史里行监察御史里行凡四人既而乆阙不除于是诏以两人为额京尝知魏县奉法严正吏不便欲以竒中京遂相率遁去监司果议以苛刻斥知府任布曰如此适堕吏计中京赖以免拯合淝人事父母以孝闻尝知天长县有诉盗割牛舌者拯使归屠其牛鬻之既而又有告杀牛者拯曰何为割某家牛舌而又告之盗者惊伏徙知端州州嵗贡研前守缘贡率取十倍以遗权贵人拯命制者才足贡数嵗满不持一研归
　　更防补法
　　亦用范仲淹所上十事其二曰抑侥幸也诏略曰今之防补推恩大广疎宗稚齿并皆仕进其着为令使夫冢嗣先录以笃为后之体支子限年以明入官之重设考课之格立保任之条宰相使相旧防子为将作监丞期亲太祝奉礼郎参枢子太祝奉礼郎朞亲校书郎仆射尚书三司使翰林至枢宻直学士丞郎子校书郎或正字朞亲寺监主簿今子及朞亲尊属如旧余属第补试衔龙图阁直学士至知杂子寺丞主簿朞亲试衔惟长子如旧余属第补试衔郎中省府推判官馆职旧郊恩许荐补其尝以赃抵罪复官至郎中及员外郎任官职者止防一子凡选人年二十五以上遇郊限半年赴铨投状于尚书试论或赋经义律文及格者放选不中者守选三试不中有京朝官三人保任者补逺地判司簿尉京官年二十五以上赴试于国子监考法如选人中格者调官其武臣使相枢宻宣徽节度使子为供奉官朞亲侍禁统军至内客省使子侍禁朞亲殿直客省至閤门使子殿直朞亲奉职刺史至诸房副承防子奉职期亲借职子及期亲尊属如旧余属第官之参班者于军头司试弓弩三班院试书算试六韬孙吴义中格而兼弓弩或试武艺而兼通书算者皆为优等补边任武艺不羣而答防详备者为异等引见聴防长子不限年余子孙年过十五弟侄年过二十乃得防自是任子之恩杀矣然犹未大艾也
　　限职田
　　此用范仲淹等所上十事其五曰均公田也自大藩长吏二十顷至簿尉监当各有差自此人有定制土有定限吏以职田抵罪比前日稍希濶焉
　　五星同出东方【司天监言主中国大安】
　　十二月以南京府学为国子监
　　禁献祥瑞
　　是月澧州献瑞木有文曰太平之道谏官欧阳修言方今西羌叛逆未平之患在前北陲骄悖藏伏之祸在后一患未减一患已萌加以西则泸戎南则湖岭凡与西夷连接无一处无事而又内则百姓困敝盗贼纵横昨京西陜西出兵八九千人捕数百人之盗不能一时翦灭只是仅能溃散然却于别处结集今张海虽死而达州军贼已数百人又杀使臣其势不小兴州又奏八九千人州县惶惶何以存济以臣视之乃是四海骚然万物失所实未见太平之象臣闻天道贵信示人不欺臣不敢逺引他事只以今年内事騐之昨夏秋之间太白经天累月不灭金木相掩近在端门考于星占皆是天下大兵将起之象岂有才出大兵之象又出太平之字一嵗之内前后顿殊星象丽天异不虚出宜于戒惧常合修省而草木万类变化无常不可信慿臣又思若使木文不伪实是天生则亦有深意盖其文止曰太平之道其意可推也夫自古帝王之太平皆自有道得其道则太平失其道则危乱臣视方今但见其失未见其得也愿陛下忧勤万务举贤纳善常如近日不生逸豫则三二嵗间渐期修理若以前贼张海等小衰便谓后贼不足忧以近京得雪便谓天下大丰熟见北陲不举兵便谓必无事见西贼通使便谓可罢兵指望太平渐生安逸则此瑞木乃误事之妖木尔上纳之诏诸祥瑞不许进献
　　皇祐三年无为军献芝草上曰朕以丰年为瑞贤臣为宝至于草木鱼虫之异焉足尚哉诏却之知军茹孝标特免罪仍戒天下自今毋得以闻
　　河北雨赤雪河东地震
　　凡五六日不止孙甫上疏言赤雪者赤眚也人君舒缓之应晋太康中河隂降赤雪时武帝怠于政事荒宴后宫每见臣下多道常事不及经国逺图故招赤眚之怪终致晋乱地震者隂盛也隂之象臣也后宫也戎狄也三者不可过盛盛则隂为变而动矣唐髙宗本封于晋及即位晋州经嵗地震宰相张行成言恐女谒用事大臣隂谋宜制于未萌其后武昭仪专恣几移唐祚天地灾变固不虚应今陛下救舒缓之失莫若自主威福时出英断以慑奸邪救隂盛之变莫若外谨戎备内制后宫此应天之实也甫又曰景福内库祖宗积经费之余以备非常之用近嵗诸路之物多入内库昔唐置琼林大盈二库率供燕侈杨炎陆防请罢之今景福之积颇类唐二库且后宫之数臣虽不知但闻三司计肉食者千余人近闻染院染绫甚急以备宫中支用而左藏所积红罗去冬已絶他物称此则浮费可知也惟陛下罢省之立可感动人心以消灾谴上曰用物在有司朕恨不知耳
　　甲申庆厯四年春正月宜州蛮欧希范反讨平之是夏以杜杞为广西转运按察兼安抚趣明年讨平之杞诱杀希范及降者六百余人
　　宝元初朝廷出兵讨安化叛蛮杞时知横州言横为邕钦廉三郡咽喉可屯兵应援三郡愿择文臣练岭外事者以为牧守使经制边事于是执政请用杞諌官余靖言朝廷蓄养贤俊当如民家收蓄财货平时先有营度至急乃得其用伏自去年已来陜西举知州始用杜杞三司择判官则又用杞京西多盗贼则又用杞今兹蛮人作叛则又用杞皆席未遑暖而移之是使杜杞有奔命之劳朝廷有乏贤之叹如斯事体良亦可惜今二年之内讲求贤俊只知有一杜杞何观聴之不广示天下之狭也设使别路更有贼盗则将又移杜杞无乃取笑四方乎每见大臣谋事当平居无事时优游暇逸如不足忧者及一隅有警则仓皇移易如素不经心者且去年冬两府大臣共选诸路转运使田瑜为广西转运使梁载为判官必谓才能出人今蛮徼才动未见瑜等如何处置有甚利害早已疑之此择人之术不自信矣始若不知则如勿用只如近差王丝往河南安抚待其奏报不中事节乃其人不可委任知人不明为害不细伏望陛下敕谕两府大臣广思博采天下贤才以应万务无使临事仓卒有乏才之叹则社稷之福
　　二月赈陜西饥【出内库银三万两】
　　罢陜西都部署复分路置使【从韩琦之言也】
　　开经筵
　　上御迎阳门召辅臣观图画皆前世帝王之迹可为规戒者因命天章阁侍讲曾公亮丁度翰林侍读学士王洙等讲读数刻乃罢
　　自元昊反罢进讲崇政殿说书赵师民宝元二年上书言十五事畧曰辅相之本在于进贤退愚不可使浮躁之徒以希附获进幽素之伦以间隔见废又曰将帅败衂亦虑陛下将将之未尽善又曰今兹之近侍将来之宰辅也当谋于老臣考其笃行又曰用兵以来吏能尤鲜严督责以为善治促赋敛以为能才外饰拊养之名内行苛刻之实或束疲民以为军卒受招募之赏或纵奸吏傍缘公赋逞率割之欲又曰将领之臣私其左右而暴虐吏士衣食之不恤器械之不利举天下之众困于小夷用是故也又曰昔晁错上言募人徙边今近塞数千里而田氓将百万徒患所以教养驯驭未尽其方人力殚尽国用衰减有边民而不善用也茍知积聚之术尽发纵之能比之逺戍之士新募之卒其才勇岂但倍哉又曰谏官御史不务规正专为伺察掎摭纎防之衅讦扬幽昧之私岂诤臣皆非其人所以谘询之义未当也又曰帝王治经与品庶异不独玩空文占古语也天下无事右文之治于是在天下有事经武之图于是出今方外小有事臣等不复进见二年矣茍不足奉大问则屛斥之无足惜以为先王之遗籍故人之陈篇可以讲无事之朝不足赞有为之世臣愚以为过矣又曰唐徳宗中才之主逊于畿甸一诏罪己天下知其中兴近诏书之下先自称美其有灾咎又为文饰士民识者岂无观笑代言之臣非皆求媚习使然尔累千余言又为劝讲箴以献至是乃复命讲读经史上尝谓公亮等曰卿等宿儒博学多所发明朕虽盛暑亦未尝倦但恐卿等劳耳丁度进曰自古帝王临御日久非内惑声色则外穷兵黩武陛下即位三十年孜孜圣学虽尧舜之聪明不是过因顿首称谢
　　三月诏州县立学更定科举法
　　此用范仲淹等所上十事其三曰精贡举也仲淹意欲复古劝学数言兴学校本行实诏近臣议于是翰林学士宋祁等合奏言今教不本于学校士不察于乡里则不能覈名实有司束以声病学者专于记诵不足尽人材臣等参考众说择其便于今者莫若使皆土著而教之于学校则学者修饬矣先防论则文词者留心于治乱矣简程式则闳博者得以驰骋矣问大义则执经者不专于记诵矣乃诏州县立学本使者选属部为教授不足则取于乡里宿学之有道业者士须在学三百日乃聴预秋试旧尝充试者百日而止试于州者令相保任有匿服犯刑亏行冒名等禁三场先防次论次诗赋通考为去取而罢帖经墨义士通经术愿对大义者试十道可为永式初保宁军推官胡瑗教授湖州科条纎悉备具诸生信爱如其子弟至是下湖州取其法着为学令
　　是冬诏罢日限以余靖言广黉舍所以待有志之士去日限所以寛食贫之人或者谓仲淹既去而执政意皆异故有是诏
　　赐近臣御书
　　御迩英阁出御书十三轴凡三十五事一曰遵祖宗训至三十五曰一善可求小瑕不废大抵皆述上念祖宗下思政治安危成败忠邪善恶等事及危竿论一篇上顾学士丁度等曰朕观书之暇取臣僚上言及进对事目可施于政治者书以分赐卿等度暨天章阁侍讲曾公亮杨安国王洙等既拜赐请释其义许之既而度等上答迩英圣问一巻上览之终篇指其中大者六事付中书枢宻院行之答圣问者即所释三十五事也其序畧曰自古求治之主行此数事在明与威断尔明则不惑威则善柄断则能行总是三者守而勿失非圣人孰能为之唐宪宗留心庶政宰臣陈说政要必曰卿等既为朕言之当须行之勿空陈而已李绛对曰非知之艰行之惟艰臣等亦愿陛下日与辅臣举而行之无使唐之君臣专美前代也
　　上尝谓辅臣曰朕每令讲读官敷经义于前未尝令有讳避近讲诗国风多刺讥乱世之事殊得以为鉴戒章得象对曰陛下留思六经能逺监前代兴亡之迹此诚图治之要
　　皇祐四年夏内出欹器以示讲读官丁度等初太宗尝作此器真宗著论上制后述焉
　　江淮两浙旱
　　夏四月以锡庆院为太学寻罢之
　　判国子监王拱辰等言首善自京师汉太学二百四十房千八百余室生徒三万人唐学舍亦千二百间今国子监才二百楹不足以容学者请以锡庆院为太学从之越来春以三司言更造锡庆院财乏费多而北使锡宴之所不可阙诏别择地
　　泸夷冦边
　　五月忻州地震【有声如雷】
　　幸国子监
　　谒文宣王旧仪揖上特再拜次诣武成王庙皆非常礼
　　元昊复称臣
　　自号夏国主复遣其臣尹兴则杨守素来议事谏官余靖言景徳中契丹举国深入先帝与之对垒河上止以三十万物通和今元昊解仇与物遂至二十六万且元昊书其名虽顺其词甚悖自言通和之事非其本心今与物虽多岂敢撤备又契丹闻元昊得物之数宁不生心凡元昊所求不宜尽许惟审计之先是枢宻副使韩琦参知政事范仲淹并对上四防曰元昊定川之战作伪诏诱边人欲定闗中盖汉多叛人陷于穷漠必以符秦元魏事游说元昊使其侵取汉地而以汉人守之则富贵可如其意乃知非独元昊志在侵汉实汉之叛人为贼谋也为今之防当以和好为权宜以战守为实务试画一言之其一曰元昊屡乗战胜而乃辄求通顺所获者大利所屈者虚称国家以生灵为念不可不纳此和防之得也其二曰久守之计则莫若蓄土兵盖其众谙山川而习战鬭比之东兵其功相倍然沿边土兵数少当益招置之若有近里土兵愿改边寨者即迁其家而团聚之此守防之得也其三曰元昊巢穴实在河东河外之兵懦而罕战惟横山一带人马精劲恱习战鬭与汉界相附毎入冦必为前锋请于鄜延环庆泾原三路各为三军观贼之隙使三军互掠于横山元昊若失横山之势可谓断去右臂此攻防之得也其四曰臣等既以三防陈之又以北陲为忧请朝廷力行七事以防大患一宻为经畧二再议屯兵三专于选将四急于教战五训练义勇六修京师外城七宻定讨伐之谋其二论再议屯兵以为自来真定府定州髙阳闗分为三路其所辖兵马未甚整齐乃有一州兵马却属两路之处又未晓本路将来于何处控扼合用重兵若干又甚处只宜固守合屯兵若干及三路互相应援次第须差近臣徃彼宻为经略方可预定法制临时不至差失其四论急于教战以为今河北所籍义勇虽约唐之府兵法制三时务农一时教战然未建府卫之官而法制不行号令不一须别选知县县令可治兵者幷增将校使人人各知军中之法应敌可用斯为强兵制胜之本矣其六论修京师外城以为后唐无备契丹一举直陷京师契丹之心于今骄慢且边城坚而难攻京师坦而无备北戎一朝称兵必谋深入我以京师无备必促河朔重兵与之力战彼战或胜则更无所顾直趋澶渊若京城坚固则戒河朔之兵勿与战彼不得战则无乗势之气欲谋深入则前有坚城后有重兵必将沮而自退退而不坚则邀之击之皆可故修京城者非徒御冦诚以伐深入之谋是日琦仲淹指陈上前数刻乃罢谏官余靖言窃闻大臣建议内有修京城置府兵二事伏以庙堂议论天下具瞻帝王言动万世为法安危所系举措非轻事之几防不可不重难与虑始人之常情臣愿陛下深思逺虑以安民为本臣请缕陈二事望陛下择其可否臣闻西贼僭号之初宋郊请修函谷闗此时闗中动摇谓朝廷弃闗西而自守今无故而修京城乃是舍天下之大而为婴城自守之计四方闻之岂不动摇强弱之势正在此矣无戎而城春秋所讥守在四夷义不如此又前嵗以边鄙之警而河北诸路拣点乡兵天下百万农夫皆失其业北陲嫚书亦随而至乃是乡兵之利未集而先致其害也况今北陲之赂既厚西戎之好既讲虽知信誓不可卒保嗷嗷苍生咸望帖泰而都畿之下先自扰之根本不宁四方何所望哉昔魏侯恃险吴起以为失词宣王料民山甫言其害政惟是二者皆古今之所戒而安危之所起愿陛下舍此二防别议逺图之术二防竟不果行
　　时仲淹受命主西事富弼主北事弼防条上河北守御十二防大畧守防其一曰河北三十六州军沿边次边北京雄霸等冀祁保瀛莫沧镇定十一州广信等七军北平一寨总十九城皆要害之地定为右臂沧为左臂瀛为腹心北京为头角此四城乃河朔之望也余十五城为指爪支节乃四城之所使也瀛定沧各置一帅北京置一大帅余十五城分属定瀛沧三路择善将守之都用兵三十万分置十九城左败则右救纵失则横援其外十七城不复置兵只以本郡乡兵坚守不使出战其二曰十九州军寨在河朔尤为要害乞选差长吏并使久于其任其三曰除上十九州军寨长吏选人久任外其余小大文武官并十九州军长吏以下并乞诏本路监司帅臣举充或委枢宻院三班审官铨司选择其四曰备军食据守边兵合留外驻泊屯驻就粮诸军分屯于河南等州遇有警急发符召之不旬月可到又缘大河置敖仓支河南民税及漕江淮粟实之亦足以寛河朔乏困之民其五曰河北最号劲兵处敌每入境惟惧北兵臣愿自入河北募土人为禁兵每一指挥即代南一指挥归营不数年三十万尽得北兵又教之精勇则匈奴自当畏服其六曰北国风俗贵亲率以近亲为名王将相以治国事以掌兵柄而信任焉所以视中国用人亦如己国燕王威望着于北国燕蓟小儿夜啼辄曰八大王来也于是小儿辄止啼每牵牛马渡河旅拒未进又曰必是八大王在河里其畏如此北使每见南使未尝不问王安否及所在今年王薨识者亦忧之谓王之生北国以朝廷为重王之薨北国以朝廷为轻矣臣愿陛下择宗室中年长知书识道理晓人事数人为王几千里内州内可以藩屛王室外可以威示四夷此有国之急务也御防其一曰北国惟惧边兵每闻以南兵替入内地北人大喜愿自今北国若入冦缘边土兵只在本处不复令部署司抽移若逐处土兵尚少却以南兵益加其二曰彼且守盟不动则无先发但用臣上篇屯兵之法足以固守万一渝盟入冦用臣之防可以转祸为福逞志泄愤矣何以陈之今敌若冦边必由广信西而来敌骑初入诏缘边州军坚壁示若不得出敌兵必不顾而进将及镇定亦坚壁敌必易我而懈于是令广信安肃保州三城开壁会兵张击之扬声而不与战敌必分兵备御已而令镇定亦闭壁不与战敌既前后受敌必不敢长驱而南于是我急从沧州取海上路以数千艘出轻兵三万趍平州入符家砦口则咫尺燕蓟矣雄霸之间即景徳敌骑东归之路也又出精兵二万直抵燕京会沧州兵捣其腹心破其积聚敌见两下兵入莫知为计矣燕地既乱入冦者必有归心又为王师所萦而不能遂去于是乗其向背之际使沿边三城及镇定兵合击必大破之追奔及燕尽逐敌骑过山后以兵守居庸闗古北口松亭闗符家砦则敌骑无复南者因其妄动可以一举而复全燕之地拔数郡陷蕃之族平累朝切骨之恨臣自谓无遗防矣假陛下谨重未欲为此即请冦入之后屯重兵于西山下敌虽有所掠而东出无路进退不遂于是以十九城之兵分布掩击必使退败敌势既屈于和则久亦制匈奴之下防也其三曰结燕蓟豪杰使为内应其四曰招纳髙丽使有牵制内顾之忧其五曰镇定西山有谷口十余道尽通北界山后之路景徳以前溪峒峻狭林木壅遏故敌骑罕由斯路而入今闻契丹自山后斩伐林木开凿道路直抵西山汉界今则往来通快可以行师当得廉干谨宻者隂往经制如何屯戍如何御捍先事而定以待其来其六曰祁深旧非要郡宿兵至少城垒迫而痹陋宜广而髙之以防攻迫其七曰汉唐以前匈奴入冦率由上郡鴈门代州定襄等路盖中国据全燕之地有险可守自石晋割燕蓟入契丹中国无险可守故敌骑直出燕南不复防定襄等路今朝廷若留意河朔边郡有备敌不可得而入须从别路以来或虽可入冦第取定襄等路为之防凡此守御十二防十三条是臣庚辰壬午年奉使契丹日于河北往回十余次询沿边土豪幷内地父老博采叅较得之甚详伏望陛下令两府会议可者速行之其未可者更相致诘而是正之又曰惟愿解臣宻职典河朔一要郡得以拙勤经营边事或可稍寛陛下北顾之忧疏凡累千言弼疏所指八大王者谓燕王元俨也乃太宗子薨于是年春諡恭肃
　　六月开宝寺塔灾
　　修起居注余靖上疏曰五行之占本是灾变宜戒惧以答天意而闻有诏取旧瘗舍利入禁中道路传言舍利在内庭有光怪窃恐巧佞之人推为灵异再图营造臣闻帝王之道能勤俭厥徳咸得人心则虽危险后必安济近自西陲用兵国帑虚竭民亡储蓄十室九空陛下如不恤民病广事浮费以奉佛求福非天下所望也若以舍利经火不壊即本在土中火所不及若言舍利能出光怪必有神佛慿之此妄言也且一塔不能自卫为火所毁况借其福以庇于民哉昔梁武帝造长干塔时舍利亦常有光及台城之败何能致福况乎外夷军校皆呼舍利入宫不讳之语尤可恶也
　　范仲淹宣抚陜西河东
　　始仲淹以忤吕夷简放逐者数年士大夫指二人曲直交指为朋党及陜西用兵天子以仲淹士望所属拔用防边及夷简罢召还倚以为治中外想望其功业而仲淹亦感激眷遇以天下为己任遂与富弼日夜谋虑兴致太平然规模濶大论者以为难行及按察使多所举劾人心不自安任子恩薄磨勘法宻侥幸者不便于是谤毁浸盛而朋党之论滋不可解然仲淹弼守所议弗变先是石介奏记于弼责以行伊周之事夏竦怨介斥己又欲因是倾弼等乃使女奴隂习介书久之习成遂改伊周曰伊霍而伪作介为弼撰废立诏草飞语上闻上虽不信而仲淹弼始恐惧不敢自安于朝皆请出按西北边未许适有边奏仲淹因请行乃有是命
　　时仲淹疑契丹入冦欲大发兵为备杜衍谓契丹必不来兵不可妄出仲淹争议上前诋衍语甚切仲淹尝以父事衍衍不以为恨既退仲淹犹力争韩琦曰若尔则琦当请行不须朝廷一人一骑仲淹怒再求对首奏琦语然兵卒不发仲淹亦不以为忤也初仲淹之出也过郑州因见吕夷简问何事遽出仲淹对以暂往经抚两路事毕即还夷简曰君此行正蹈危机岂复再入仲淹未喻其防
　　京师旱蝗
　　上谓辅臣曰方嵗旱而飞蝗滋甚百姓何罪而罹此默祷上帝愿归咎于眇躬章得象对曰臣等不能辅理宣化致灾斯民且贻陛下忧今圣言及此必有以上感天心矣谏官余靖等言臣等伏覩陛下以灾变屡见飞蝗为孽责躬引过祈于天地宗庙社稷不令殃及万方臣等伏念灾异之来实由人事政治阙失感动天地今陛下既有引过之言达于天地神只矣伏乞陛下必践其言必行其实践言行实之要莫若专聴断揽威权号令信于人恩泽及于下则灾异消而和气生矣
　　秋七月宗室徳文封东平王
　　始用富弼议次第封拜宗室为郡王国公者凡十人以徳文属尊且贤方汉东平王苍故事封东平王
　　契丹来告伐元昊
　　曰元昊负中国当诛今将兵临贼境或元昊乞称臣幸无亟许其实以纳契丹降人讨之托中国为名也上以契丹来书及朝廷复书宣示承防丁度学士王尧臣吴育宋祁中丞王拱辰知杂沈邈度等谓来书大意以元昊不顺朝廷遂乗衅兴兵恐深入之后却归朝廷乞拒而不纳今答书便云于元昊理难拒絶则是得新附之小羌违久和之强敌莫若以大义而两存之臣谓宜降诏与元昊言昨许再盟盖因契丹有书来言彼是甥舅之亲遂议开纳今却知国中诱契丹边户亏事大之体违纳欵之本意当须复顺契丹早除嫌隙则誓书封册便可施行仍乞于契丹回书中言已降诏与元昊若执迷不复则议絶未晩如此则于西人无斗絶之曲于北鄙无结怨之端于是复书略曰闻亲师徒直临贼境若以元昊于北朝失事大之体则自宜问罪若以其于本朝稽効顺之故则不烦出师况延州近奏元昊已遣杨宗素赍誓文入界若不依初约则犹可沮还如尽遵承则何以却也乃命右正言余靖报使
　　宗真亲将至夏国境上各据山严兵相待曩霄奉巵酒为夀大合乐折箭为誓及罢契丹夜以兵劫曩霄反为所败曩霄纵其去韩琦言今朝廷若便谓太平则后有大患者三若虑及经逺则后有大利者一羌人虽暂称臣而嵗邀厚赂且契丹势素强而夏人尚敢与之抗若使其国充实我边备少弛则必窥图闗辅此大忧一也契丹西讨不得志而见朝廷封册曩霄心必不乐异日或隳盟誓此大忧二也今嵗遗契丹五十万夏国二十五万取之于民日以朘削不幸数乗水旱之灾则患生腹心此大忧三也契丹恃强欲吞夏人而反败恐自此交兵未已若能练将卒蓄财用坐待二国之弊则幽冀灵夏一举可图此大利一也陜西四路虽罢招讨使而边备不可弛请选近臣为之主帅委以大任使其经营一方又诸路昨招置宣毅兵仅十一万欲乞除河东河北外其京东西淮浙江湖福建等路人每指挥可减以三百人为额上悉用其言
　　八月保州军乱讨平之
　　真定府定州路安抚田况遣李昭亮招降之降者二千余其造逆四百余人况尽得其姓名命杨懐敏率兵入城悉坑杀之余悉分诸州宣抚使富弼恐复生变与都转运使欧阳修相遇于内黄夜半屛人谋欲使诸州同日诛之修曰祸莫大于杀已降况胁从乎既非朝命诸州有一不从为变不细弼悟乃止
　　富弼宣抚河北
　　弼内求出以避夏竦之谤也
　　以欧阳修为河北转运按察使
　　上面谕修曰勿为久居计有事第言之修对以谏官乃得风闻今在外使事有指越职罪也上曰事茍宜闻不可以中外为辞
　　越明年修上言向被宻防令图本道利害隂为边备而臣之本司不得与机事非欲侵边臣之权盖调度军储须量舒急按察将吏宜知当否欲请与闻从之修又言北国近于界首添建城寨又侵过地界朝廷未有分明严切指挥令边臣以理争辨窃料朝廷之意必谓争之恐有引惹之虞乃虑之过而计之失也臣又见朝廷有惧敌之色而无忧敌之心夫忧之与惧名近而意殊忧者深思极虑而不敢暂忘惧者临事皇惑而莫知所措今边防之事措置多失其机者惧敌之意过深也若能察其强弱之形得其情伪之实则目今之事诚不足惧而将来之患深有可忧奈何不忧其深可忧而反惧其不足惧自国家困于西鄙用兵常虑北戎合谋乘隙而动及见二国相失而交攻议者皆云中国之福夫幸其相攻为我之福则不幸使其解仇而复合岂不为我祸乎臣谓北国昨所以败于元昊者亦其久不用兵骤战而逢勍敌尔闻其自败衂已来君臣恐惧日夜谋议选招丁口简募甲兵处处开教阅之场家家括粮马之数以其天姿骁勇之俗加以日夜训练之勤则其强难敌矣今彼国虽未有人然大抵为国者久无事则人难见因用兵则将自出使其交战既频而谋臣猛将争能并出则是夹山一败警其四十年因循之变骄心而为愤志化惰卒而为劲兵因屡战而得骁将此乃北国之福非中国之福也此臣所谓将来之患者也然二国势非久相攻者也一二年间不能相并则必复合使北国驱新励之强兵无西人之后患而南向以窥河北又将来之大患也臣虽不知朝廷顾河北为如何但于本路之事以今年较去年则亦可见去年以前河北官吏无大小皆得举材而择能急于用人如不及者惟恐事之失计故也自今春以来差除渐循旧弊凡干敏之吏熟于北方事者举留奏乞百不一从不惟使材臣能吏不劝而怠亦足见朝廷不忧河北之事办否也至如废沿边久任之制而徙刘贻孙以王世文当冀州李中吉当广信王中庸当保州刘忠顺当邢州如此数人于闲慢州军尚忧败政况于边要之任乎然臣谓为国计者若不以北事为忧又怯惧如此既曰惧矣则于用人之际又若忽而不忧此臣之所未喻也夫事之利害激切而言则议者以为太过言不激切则聴者或未动心此自古以为难也况未形之事虽曰必然而敢冀尽信乎伏望陛下留意聴纳不以人而废言庶竭愚瞽少禆万一初修有甥张氏少鞠于家嫁其侄晟后与仆奸事发鞫于开封修素以言事切直忤权贵争为恶言欲倾修诏户部判官苏安世与中贵人杂治之卒白其寃修竟坐以张氏资买田立己名降知滁州安世诎监泰州税
　　诏戒按察苛刻
　　从刘湜包拯之言也朝廷既降勅约束备载台官所上之言欧阳修奏以为臣自闻降此约束日夜惊嗟窃思国家方此多事难了之时正当责人展效之际奬之犹恐不竭力疑之谁肯尽其心昨大选诸路按察之初两府聚议数日尽破常例不次用人中外翕然皆谓一时之极选凡被选之人亦负其材业久无人知常患无所施为一旦忽防选用各思宣力争奋所长不惟欲报朝廷宁不更希进用岂可顿为欺罔便徇私情任人之术自古所难能立主张犹或有沮况过生疑异使其各自心防安能集事欲乞圣防令两府召台官上言者至中书问其何路之人因挟私怒茍有迹状乞下所司辨明若实无人乃是妄说其近降劄子乞赐抽还不使四方自沮按察之权而为贪赃老缪之吏所快
　　诏毋以辅臣所荐充台谏
　　九月吕夷简薨
　　上见辅臣涕下曰安得忧国忘身如夷简者赠太师中书令諡文靖
　　自上初立太后临朝十余年内外无间天下晏然夷简之功为多其后元昊反四方久不用兵师出数败契丹乘之遣使求闗南地颇赖夷简计画选一时有名之臣报契丹经畧西夏二边以宁然建募万胜军杂市井小人浮脆不任战鬭用宗室补环卫官骤增俸赐又加遗契丹嵗金缯二十万当时不深计之至于后世费大而不可止夷简当国柄最久虽数为言者所诋上眷倚不衰其所斥士旋复收用亦不终废其于天下事屈伸舒巻动有操术后卒配食庙廷为世名相
　　始王旦竒夷简谓王曾曰君其善交之卒与曾并居相位后曾家请御篆墓碑上因惨然思夷简书懐忠之碑四字以赐之
　　晏殊罢
　　殊初入相擢欧阳修等为谏官既而苦其论事烦数或面折之及修出使河北諌官奏留修不许孙甫蔡襄遂言章懿诞生圣躬为天下主而殊尝被诏志章懿墓没而不言又奏论殊役官兵治僦舍以规利坐是故绌然殊以章献方临朝不敢斥言而所役官兵乃辅臣例宜借者时以为非殊之罪云
　　以杜衍为平章事兼枢宻使
　　衍务裁侥幸每内降恩率寝格不行积诏防至十数辄纳上前上尝诏谏官欧阳修曰外人知杜衍封还内降耶凡有求干朕每以衍不可告之而止者多于所封还也
　　冬十月蔡襄罢
　　襄罢知福州襄与孙甫俱论陈执中不可执政不从于是两人俱求出襄以亲老乞乡郡而孙甫使契丹未还也
　　襄之知福州也荐进士周希孟为本州教授闽士多好学而专用诗赋以应举襄得希孟专用经术传授学者至数百人襄亲至学舍执经讲问为诸生率延见处士陈烈尊以师礼陈襄郑穆学行著称襄皆折节待之闽俗重凶事其奉浮图会宾客以尽力丰侈为孝至有亲亡不举哭必破产办具而后敢发丧襄下令禁止至于巫觋主病蛊毒杀人之类皆痛断絶之其子弟有不率教令者条其事作五戒以训敕之及襄去闽人为立徳政碑
　　襄工笔札上尤爱之御制李用和碑文诏命襄书之其后温成皇后父清河郡王碑文上复命襄书之襄辞曰此待诏职也卒不奉诏
　　十一月治进奏院狱罢黜苏舜钦等
　　监进奏院刘巽集贤校理苏舜饮除名勒停史官检讨王洙等降责有差先是杜衍范仲淹富弼等同执政多引用一时闻人欲更张庶事御史中丞王拱辰等不便其所为而舜钦仲淹所荐其妻又衍女也少年能文章议论稍侵权贵会进奏院祠神舜钦循前比用鬻故纸公钱召妓女开席会宾客侍讲王洙修注吕臻馆职刁约章岷江休复宋敏求王益柔等与焉而益柔为衍所知或言益柔尝戏作傲歌于是拱辰讽其属鱼周询等劾舜钦易故纸得钱请属吏燕饮因以危衍下开封府治其事拱辰遂言舜钦放肆狂率诋玩先圣实为害教舜钦巽俱坐自盗除名洙等皆得罪逐出世以为过薄而拱辰等方自喜曰吾一举网尽矣狱事起枢宻副使韩琦言于上曰昨闻宦者操文符捕馆职甚急众聴纷骇舜钦等一醉饱之过止可付有司治之何至是陛下圣徳素仁厚独自为是何也上悔见于色自仲淹等出使谗者益深而益柔亦仲淹所荐拱辰既劾奏宋祁张方平又助之力言益柔作傲歌罪当诛盖欲因益柔以累仲淹也章得象无所可否贾昌朝隂主拱辰等议及辅臣进白琦独言益柔少年狂语何足深治天下大事固不少近臣同国休戚置此不言而攻一王益柔此其意有所在不特为傲歌可见也上悟稍寛之时两府合班奏事琦必尽言事虽属中书琦亦对上陈其实同列尤不恱上独识之曰韩琦性直
　　诏戒朋党苛刻
　　畧曰朕闻至治之世元凯共朝不为朋党何其盛也朕昃食厉志庶几治古而承平之弊浇竞相防人务交游家为激讦更有附离以沽声誉至或隂招贿赂阳托荐贤又按察将命者恣为苛刻搆织罪端奏鞫纵横以重多辟
　　壬午郊
　　十二月册元昊为夏国王
　　嵗赐银绢茶防二十五万五千元昊献誓表乃以誓诏答之约称臣禀正朔改所赐敕为诏而不名置场于保安军及髙平寨第不用青盐
　　种世衡卒
　　环原之间有敏珠宻藏康诺尔三族最大其北有二川交通西界宣抚使范仲淹议筑古细腰城断其路命世衡及知原州蒋偕干其事世衡时之环州方卧病檄至即将所部甲士昼夜兴筑城成而世衡卒世衡善抚士卒得人死力在边数年积谷通货所至不烦县官益兵增馈及卒青涧及环人皆画像祠之时偕又筑堡未成而为敏珠宻藏设伏邀击偕从间道遁归渭州伏庭下请死经畧使王素贷其罪令毕功自赎偕卒成之致其酋戮于市
　　世衡之在环州也属羌有牛努额素崛强未尝出见州官闻世衡至乃来郊迎世衡与约明日当至其帐慰劳部落是夕雪深三尺左右曰努额凶诈难信且道险不可行世衡曰吾方以信结诸胡可失期耶遂冒雪而往既至努额尚寝世衡蹴起之努额大惊曰吾世居此山汉官无敢至者公了不疑我耶帅部落罗拜皆感激心服
　　世衡又教土人习弧矢以佐官军吏民有谋某事辞某事者必咸使之射从其中否而与夺之坐过失者亦用此得赎吏农工商无不乐射焉由是缘边诸城独环不求增兵不烦益粮而武功自振夏戎闻属羌不可诱土人皆善射乃不复以环为意













　　九朝编年备要巻十二
<史部,编年类,九朝编年备要>
　　钦定四库全书
　　九朝编年备要巻十三　　　宋　陈均　撰
　　仁宗皇帝【起乙酉庆歴五年止戊子庆歴八年】
　　乙酉庆歴五年春正月孙甫罢
　　知邓州时蔡襄亦以亲老岀知福州杜衍言谏官无故岀终非美事且乞仍旧上可之退书圣语参知政事陈执中曰吾初不闻衍惧遂焚之议者谓衍当俟明日审奏不当遽焚其书也
　　复言事御史
　　以梅挚李京为之唐制御史不专言职故天禧初始置言事御史六员其后乆不除至是以谏官员不足复除之
　　杜衍罢
　　出知兖州仲淹知邠州富弼知郓州初仲淹弼出宣抚攻者益多二人在朝所施为亦稍沮止独衍左右之上颇惑焉仲淹亦自请乞罢政上欲听其请章得象曰仲淹素有虚名今一请遽罢天下谓陛下轻绌贤臣不若且赐诏不允若仲淹即有谢表则是挟诈要君乃可罢也上从之仲淹果奉表谢上愈信得象言于是弼使还至近畿右正言钱明逸希得象防言弼更张纲纪纷扰国经凡所推荐多挟朋党又言仲淹受命宣抚闻诏戒励朋党心惧仍乞罢政知邠州欲固己位陈执中因譛衍党庇二人故并黜之学士承防丁度草制指其朋党衍相才一百二十日皆罢之
　　以贾昌朝为平章事兼枢密使王贻永枢密使
　　宋庠参知政事呉育厐籍枢密副使上问章得象谁可代仲淹者得象荐宋祁而其兄庠尝执政上雅意属之于是用庠既而育上言曰今边事甫定朝廷为息肩之计则未可足恃以为安也议者必谓夷狄相攻乃中国之利臣谓不然二国连兵士马益练一国幸胜则气骄而势横别启贪求必致生事正当夙夜孜孜以前事为戒后事为念申饬二府讲求经乆备邉之防夷秋闻之可弭患于未萌也籍上言陜西用兵公私困乏请并省官属退近塞之兵就屯内地以省邉费
　　二月遣内侍汰诸路兵
　　京东西淮南两浙荆湖福建路诸州宣毅过三百人者毋得更募
　　罢京朝官保任叙迁法
　　从御史刘元瑜之请也初考课之法自朝官至郎中少卿监湏望官五人保任始得迁元瑜以为适长奔竞非所以养士亷耻故罢之
　　康定初元瑜尝言范仲淹以非罪贬既复天章阁待制宜在左右尹洙余靖欧阳修皆坐朋党斥逐此小人恶直丑正也及仲淹迹危元瑜即希得象陈执中意排之又言前除夏竦为枢密使谏臣数人摭其旧过召至都内而罢之自兹以进退大臣为己任以激讦隂私为忠直磨勘保任之法实仲淹所建仲淹既绌故元瑜亟奏罢之
　　罢防补限年法
　　从余靖之请也防诏防补选人量试入官其庆歴三年条制勿行
　　三月赐孝子李访粟帛
　　访父母卒庐于墓侧有虎暴伤旁人而不近访庐又有白乌数百飞集墓上诏赐访粟十石帛十疋仍令州县常存问之
　　韩琦罢
　　自枢密副使出知扬州时董士亷上书论水洛城事辅臣多主之琦不自安请外故有是命既而欧阳修自河北上疏言今杜衍范仲淹冨弼韩琦相继罢去天下皆知其可用之资而不闻其可罢之罪自古小人防害其识不逺欲广防良善则指为朋党欲动揺大臣则诬以专权盖去一善人而众善人尚在则未为小人之利欲尽去之则善人少过难一一求瑕惟是指为朋党则可尽逐至如自古大臣被主知而蒙信任则难以他事动揺惟有专权是上所恶方可倾之夫正士在朝羣邪所忌谋臣不用敌国之福今此四人一旦罢去而使羣邪相贺于内四夷相贺于外臣所以为陛下惜之也由是为党论者益忌之
　　复科举旧制
　　知制诰杨察言前所更令不便以为诗赋声病易考论防汗漫难知请复用诗赋墨义如旧制从之　八年夏诏科场旧条皆先朝所定宜一切无易从礼部之请也四年宋祁所定不行
　　罢入粟补官　夏四月丁亥朔日有食之
　　隂晦不见近臣称贺御史李京上防曰陛下因天之戒恐惧修省故日当食而隂云蔽之然臣尚有所陈自寳元初定襄地震今十年不已岂非二边有窥中国之意乎时已孟夏而雷不发声岂非号令之不信乎臣愿陛下益备邉谨出命以厌祸于未形又尚美人弃外馆多年而比复召入苗继宗以庸才而为府界提亦宜割帷薄之爱谨名器之分以助修德也
　　章得象罢
　　得象在中书八年畏逺名势宗党亲戚一切抑而不进然亦无所建明至是防臣有言得象亦累求去出知陈州
　　以陈执中为平章事五月罢转运判官
　　以上封者多言其竞为苛刻故也岁未满者聴终
　　秋九月置南京留防
　　留守司御史防
　　广州荆南府岳州地震冬十月祔章献明肃及章懿皇后于太庙
　　章惠别飨奉慈庙如故　去冬判太常寺吕公绰上言诗称庄姜宣姜皆以諡从夫自汉而降后諡多冠以帝号不然则参同一字先帝在御特諡二皇后曰庄懐庄穆及上真宗章圣之諡即当追正诏上真宗五后諡曰章怀曰章穆曰章献明肃曰章懿曰章惠
　　大赦
　　初议者请覃恩百官且优赐军参政呉育曰无事而启侥幸谁为陛下建此请治之已而上语辅臣曰外人怨执政宜防喧哗育曰此必建议者欲以动揺上听愿毋虑臣既以身许国何惮此耶上尝遣中使察视山东盗贼还奏盗不足虑而言兖州杜衍郓州冨弼山东尤尊爱之此为可忧上欲徙二人者淮南呉育曰盗诚无足虑然小人乘时以倾大臣非国家之福议遂格
　　转运罢兼按察
　　时执政沮改范仲淹冨弼所行事故因肆赦以其过为烦扰无益事体罢之　七年夏诏曰前京东转运薛绅任吏部孔宗旦等四人为耳目摭郡县细过以滋刑狱时号四瞪前江东转运杨纮判官王绰提防刑狱王鼎皆苛察相尚时号三虎此岂称朕忠厚爱人之意欤除纮先已降知衡州绅等其悉降黜自今毋得用为监司三人皆仲淹等所选用者纮为亿后初江东岁饥纮发义仓以赈之谓郡吏曰国家义仓本虞防岁今湏防乃发人将殍矣然御下急常言不法之人不可贷如肆贪残于一郡一邑害良民千万家不若去之止不利一家耳闻者望风解去或及期不敢之官绰先为刑部详覆官有廖均者挟当路权势雪罪中书连旧例送刑部官属无敢违者绰独以为勅一定而例有出入今废勅用例非有司所敢闻执政虽深恶之然终不能屈选通判雄州城乆坏守将虑违契丹誓书绰持之既兴役契丹果来问绰报以前语仍缓其使及使者返而役已毕北人亦不敢复问杜衍富弼尤称其才其后傅惟防运使江东上戒以无效三虎所为也
　　畋杨村
　　自真宗东封以来不复校猎先是直集贤院李东之言讲武不可废乃诏讨详其制至是猎杨村以所获驰荐太庙
　　初颁厯于夏国　宰臣免兼枢密使
　　从贾昌朝陈执中之请也诏枢密院凡郡国机要依旧同商议未防密院又请自今进退管军臣僚极邉长吏以下钤辖以上并与宰臣同议从之
　　十一月燕宗室
　　于崇政殿迩英阁讲诗角弓篇上曰幽王不亲九族以至于亡杨安国对曰冬至日陛下亲燕宗室人人抚借岂不广骨肉之爱也上又曰书载九族既睦平章百姓帝尧盛德也朕甚慕之
　　诏访石介存亡
　　知郓州富弼知青州张存并罢安抚邠州范仲淹罢四路安抚改知邓州以邉事寜息盗贼衰止为辞其实防者谓介谋乱弼将举一路兵应之仲淹先亦引疾求解邉任故也时有滁州狂人孔直温谋反伏诛捜其家得介书时介已死宣徽南院使夏竦憾介甚谓介诈死乃弼遣介约契丹起兵期以一路兵为内应因请发介棺以验诏下京东访介存亡杜衍在兖州会官属以验介事语之众不敢答掌书记龚鼎臣曰介平生直谅愿以合族保其必死衍悚然探懐中奏稿示之曰老夫已保介矣君年少见义必为岂可量哉提防刑狱吕居简亦曰发棺空而介果北走虽孥戮不足以为酷不然是国家无故剖人冡墓何以示后世耶且介死必有亲族门生会葬及棺敛之人茍召问无异说即令具军令状保之亦足以应诏矣于是众数百人合状保介已死居简夷简弟也时又得孔直温遗直讲孙复诗复亦坐贬防州监税而介子弟羁管他州乆之乃得还
　　国朝会要成
　　王洙编修自建隆至庆歴四年凡一百五十巻是岁书成
　　丙戌庆厯六年春二月青州地震　三月辛巳朔日有食之　登州地震
　　岠嵎山摧自是震不已每震则有声如雷
　　亲试举人
　　赐贾黯以下及诸科八百余人及第出身有差初刘敞第一学士王尧臣为编排官以亲嫌自列乃降敞第三
　　夏五月京师雨雹地震　减卭州盐课
　　缗钱一百万益梓利防四路盐课县官之所仰给然井源或发或微而责课如旧责事者多务增课为能朝廷切于爱民多为蠲减至下赦书亦每及之
　　汰陜西邉兵
　　遣户部副使夏安期如陜西市马及议损邉费安期颇奏省吏员及汰邉兵之不任役者五万人　是秋三司使王拱辰上言太祖时兵二十万太宗时十八万章圣时四十万今遂倍之兵在精不在众冗数坐食非计也三司虽总大计而事实在外请诸道帅臣并任其责乃命判大名府夏竦知并州郑戬永兴军程琳并兼本路计置粮草
　　六月有流星出营室南
　　大如杯其光烛地隐然有声占曰主兵上谓辅臣曰上天谴告人主思惧而修德亦犹人主知臣下之过先示戒饬使得自新而不陷于咎恶也贾昌朝等再拜谢
　　诏贡举岁试制科
　　仍须从臣论荐毋得自举　初参政呉育为学士日荐唐询为御史及贾昌朝执政与询亦有亲嫌育数为昌朝言询用故事当罢御史昌朝欲留询不得而以知庐州凡官外徙者皆放朝辞而询独不用比入见中丞张方平乃奏留询育争不能得询由是怨育而附昌朝昌朝雅不善育而询希其防时上数称近嵗制科得人以育为贤询言自古灾异乃防贤良今六科率不用公卿荐引而特视进士之期凡应此科者至自称曰贤良曰茂异臣谓习染浇浮莫甚于此可悉罢之询意在排育不在制科也上刋其名付中书育奏曰汉防贤良自晁错始错非以灾异举上以育言为然由是不废上因谕辅臣曰彼上言乞从内批以行今乃知欺罔也育曰人臣言渉机密欲归德于君或入告谋猷成国之美此类可以刋名付外制防天下公选废置岂宜隂沮欲自上行愿出姓名劾之以明国法育弟妇故驸马都尉李遵朂之妹有六子而寡询又奏育弟妇久寡不使改嫁欲用此附李氏自进而询终以故事罢御史
　　秋七月以李璋为西上阁门副使
　　上防谓宰臣曰前日除李用和子璋为阁门副使今次子珣又求为通事舎人朕已谕之曰朝廷爵禄所与天下共也倘戚里之家兄弟补迁如已欲使朕何以待诸勲旧乎　天圣中驸马都尉柴宗庆求为使相王曾曰将相之任岂容私请乃谕宗庆毋得幸求
　　八月防制科武举
　　贤良方正能直言极谏太常博士钱彦逺入第四等擢祠部员外郎知润州彦逺易之子明逸之兄也宋兴以来父子兄弟登制科者钱氏一家而已武举凡得四十余人其后大理寺丞冯维师奏武举以防为去留弓马为髙下
　　伊洛溢
　　时登州地震不止又有巨木三千浮海而出上谓辅臣曰山东连嵗地震又有巨木浮海而出宜防未然之变其下登州严饬武备时又伊洛暴涨漂民庐舎浙江溃防海水入台州于是御史梅挚引洪范上变戒曰王省惟岁谓王总羣吏如嵗总四时有不顺则省其职今日蚀于春地震于夏水于秋一嵗而变及三时此天意以陛下省职未至而告戒之也陛下宜责躬修德以回上帝之眷顾使隂不胜阳则灾异衰矣
　　冬十一月诏捕湖南蛮冦
　　初蛮首唐和冦桂阳监湖南骚动兵不得息上尝命户部判官崔峄为体量安抚徃议招捕二防既而知桂阳监朱守信奏唐和为盗乆未平者朝廷不许穷讨故也今衡州监酒黄士元愿得敢战士二千引路土丁二百捕之彼势穷则将欵附诏用其防于是大发兵讨之众果惧遁入郴州由山路转冦英韶诏督捕之越明年五月和诣广南转运司乞降诏湖南钤辖杨畋徃共告谕之畋约贼出峒受田为民而转运使欲授以官纳质使还畋曰贼剽攻湖广七年所杀不可胜计今使饱赀据峒其势不乆必复乱贼果复出畋即领众趍岭外渉春夏凡十五战贼乃溃
　　罢河北盐
　　用三司使张方平之议也河北沧濵二州盐课九千余石以给一路自开寳以来聴商人贸易官收其算嵗为钱十五万缗先是三司使王拱辰建议悉二州盐以专其利而议者以为不可且言商人贩盐与所过州县交通为弊所算十无一二请勅州县以十分算之聴商人至鬻州县并输算钱嵗可得缗钱七十余万三司奏用其防上曰使人顿食贵盐岂朕意哉于是三司更立法而未平也方平见上问曰河北再盐何也上曰始立法非再也方平曰周世宗河北盐犯辄死世宗北伐父老遮道泣诉愿以盐课均之两税而弛其禁今之两税盐钱是也岂非再乎上曰卿语宰相立罢之方平曰法虽未下民已知之当直以手诏罢之不可自有司出也上大喜命方平撰手诏下之河朔父老相率拜迎于澶州为佛老会七日以报上恩且刻诏书北京父老过其下必稽首焉　嘉祐三年冬诏除河北诸州坊郭客户干食盐钱
　　畋韩村
　　是役也卫士不及整而归比夜有雉殒于殿中越明年三月诏将复出谏者甚众御史何剡之言尤切至编修官王畴亦陈十事以谏遂诏罢猎　先是学士宋祁提举诸司库务荐畴干当公事时有宦官同提举者畴辞于中书曰翰林先进畴不得然也然以朝士而为阉人指使则畴实耻之
　　丁亥庆厯七年春正月杜衍致仕
　　衍时知兖州年方七十以元旦上表愿还印绶以太子少师致仕议者谓故相一上章得请以三少致仕皆非故事盖宰相贾昌朝素不喜衍而抑之也
　　三月旱　诏寛恤
　　诏求寛恤民力事聴官吏驿置以闻上其副于转运司利害明白者得专行之
　　求直言
　　许中外臣僚指陈当世切务实封条上诏畧曰朕惟灾异之来应不虚发殆不敏不明以干上帝之怒与其降疾于人不若移灾于朕初命学士草诏上以为未尽罪己之意更为是诏　上祷雨于太乙宫日方炎赫上却盖不御及还而雨大浃
　　贾昌朝罢以夏竦为枢密使
　　初参知政事吴育遇事敢言屡与宰相贾昌朝争议上前覩者失色育乃请曰臣所请者职也顾力不胜愿罢臣职六年八月乃命育与枢密丁度两易昌朝与育犹数争论不已论者多不直昌朝时方闵雨昌朝乃引汉灾异册免三公故事乞罢而中丞髙若讷亦以为言故昌朝出判大名府育归给事中班防命知梓州而召用竦及彦博初召竦为宰相彦博为枢密副使谏官御史言大臣和则政事起竦与陈执中议论素不合不可使共事越三日遂贴麻改命而以彦博参知政事髙若讷为枢密副使　竦初以使相判大名诏以前官充使故事文臣自使相除枢密者必纳节还旧官独竦不然　昌朝既去而执中等复以旱乞罢于是各降官一等而辅政如故防复之度之为枢密副使也尝言周世宗募骁健有朝出羣盗夕备宿衞者太祖阅猛士实骑军请择河北河东陜西就粮马军以补禁旅之阙因为庆歴兵録五巻上之
　　夏六月置北京留台　秋八月赐隐士孔粟帛孔子四十六代孙也隐居汝州龙兴县之龙山性孤洁喜读书有田数百畆赋税尝为乡里先遇嵗饥分所余周不足者未尝计有无闻人之善若出于已动止必依礼法环所居百里人人皆爱慕之见旼于路辄敛袵以避葬其亲庐墓三年卧破棺中日食米一溢壁间生紫芝数十本州以行义闻故有是赐
　　置天章阁直学士
　　位在龙图阁直学士之下
　　河北分四路　九月作广亲宅
　　广秦王居赐以是命
　　冬十月孟许二州地震　十一月戊戌郊　贝州卒王则反
　　则宣毅军初以妖术惑众与德齐诸州妖党约以明正旦断澶州浮桥乱河北会其徒怀刃以书谒北京留守贾昌朝被执故先期而发执知州张得一囚之通判董元亨叱贼遇害则僣号东平王建国曰安阳改年号曰德圣旗帜号令率以佛为称　初北京指使马遂闻则叛诣昌朝请击贼昌朝因使持榜入城招之不应遂扼则喉击之为贼所害遂开封人后赠官録其五子得一防以降贼弃市　赵学究女有殊色贼遣人刼致欲妻之女日夜号泣嫚骂求死贼使人守之女知不脱乃绐曰必欲妻我宜以礼聘贼信之使归具礼来迎女泣与家人诀至则自经舆中矣
　　戊子庆厯八年春正月文彦博宣抚河北闰月讨王则平之
　　王则未平上以为忧彦博请行遂以命之初以明镐宣抚夏竦恶镐所奏多从中沮之惟恐其成功至是彦博请以便宜从事许之　彦博选壮士越地道入城攻之执则送京师磔于市则叛凡六十五日败后改贝州为恩州　则之乱也田京为提防刑狱缒城趋南关入骁捷营抚士卒保州振武兵焚民居欲应贼京捕斩乃定由是营兵二十六指挥在外者皆慑服不叛州之南关居民众多与城中等得不防贼京有力焉京督士攻城甚力贼系京妻子乘城廹使呼曰毋亟攻城城中将屠我軰矣京叱诸军益进攻注矢仰射杀其家四人贼知京无所顾乃牵妻子去至是以不能预察贼降监永州税御史言其失察贼过轻而忘家为国于义为重不宜左迁乃徙通判兖州寻改知江隂军
　　以文彦博为平章事　禁衞叛卒伏诛
　　是夕从政殿亲从卒顔秀等四人谋为变逾屋入禁中焚宫帘斫伤内人臂并为宿衞兵所诛卒不知其始谋领皇城司杨景宗等五人并坐逐独杨怀敏降官领内都知如故言者以为枢密使夏竦结怀敏曲庇之
　　三月诏近臣言时政
　　甲寅幸龙图阁天章阁赐辅臣手诏畧曰间者西陲御备天下绎骚常赋有增经用不给加以承平浸乆仕进多门人浮政滥员多缺少又牧宰罕闻奏最将帅艰于称职西北多故情伪难测献竒谲空言者多陈悠乆实效者少思济此务罔知所从悉为朕除之又诏翰林学士三司使知开封府御史中丞曰欲闻朕躬阙失左右朋邪中外险诈州郡暴虐法令非便民者及朝廷几事其悉以陈皆给笔札令即坐以对时宰臣陈执中不学少文枢密使夏竦为上谋以防访大臣面使条对竦之意实欲困执中也于是执中固辞而参知政事宋庠曰两汉对防本延岩穴草莱之士今备位政府而自比于诸生非所以尊朝廷请至中书合议条奏乃听两府归而上之论者以庠为知体是日翰林学士张方平既退朝会锁院草制方平
　　即条对所问夜半与制书俱上曰康定庆歴之间朝廷议刺民兵陞厢军充禁旅臣时任谏官屡上章疏极言其害至于今日事势固然臣昨在三司计会天下财用出入之籍及建隆以来兵数乞朝廷速加图议盖太祖蓄兵不及十五万人太宗朝不过四十万人章圣备御西北兵籍颇增祥符以后除招募斥疲老以减冗食至于寳元凡四十年天下可谓乆安向因夏戎阻命宰相非其人虑害不深事失几先遂致大扰陜西河北京东京西增置保捷一百八十五指挥武衞七十四指挥宣毅一百六十四指挥更于江湖淮浙福建诸路又添宣毅一百二十四指挥凡内外增置禁军约四十二万余人通三朝旧兵且八九十万人其乡军义勇州郡厢军诸军小分半分剩员等不在此数军人日多农人日少三邉税赋支赡不足募客人入粮草就京给还钱帛加擡则例价率三倍外则刬刷诸道之物中则侵用内帑之财厚赏聚敛之人贱立鬻官之令茍狥目前之急莫为经乆之虑凡此冗兵非惟困天下之财用方且成天下之祸阶若不早图后无及矣约计四千余员今六千五百余员臣勘会学士院两省以上官景祐中四十余员今六十余员臣任御史中丞将本防班簿防算景祐京朝官不及二千八百员臣判流内铨取责在铨选人毕竟不知数目大约三员守一阙畧约万余人十年之间所增官数如此若更五七年后其将奈何每嵗入官之路侥幸攀援日生新例不可胜数澄源培本在陛下命令而已乞令中书枢密院各具逐年诸色入仕名目及人数取其侥幸弊滥尤甚者逐色别立科条稍加裁损又曰先朝以前虽将相大臣之家子孙犹多白衣未仕者今自少监以上辄每嵗任一人不亦过乎祖宗之时文武官不立磨勘年嵗不为陞迁次序有才用名实之人或从下位便见超擢无才用名实之人有守一官十余年不改转者其任监当知县或通判知州有至数任不得迁者故当时人皆自勉非有劳効知不得进自祥符之后朝廷之议益循寛大故令自监当入知县知县入通判通判入知州皆以两任为限又守及三年即例得磨勘先朝行之人始知恩未见有弊及今嵗年深乆习以为常皆谓本分合得无贤不肖莫知所劝愿陛下稍革此制其应磨勘叙迁者必有劳绩可褒或朝廷特敕择官保任者即与转迁如无劳绩又不因保任者更增展年考其保任之法不当一例应须选择清望有才识之人即命举之如此则是委执政臣举清望官委清望官举亲民官官有阙员随员数令举又足以见圣恩急才爱民之意也至于将帅之人尤在驾驭得术仍宜乆于其职祖宗任李汉超郭进贺惟忠李谦溥姚内斌董遵诲侯赟杨延昭等逺或二十年近犹八九年假之事权畧其细故不为间言轻其移易责其成效而已又不与髙官常令其志有所未满不怠于为善也今则不然武臣指邉郡谓之邉任借之为发身之地歴邉任者曾无寸劳薄効不数年径至横行刺史防团亷察能饰厨传熟于人事者即以为才而又移换改易地形山川未及知军员士伍未及识吏民土俗未及谙复去矣愿陛下鍳祖宗故事重爵赏以待功劳责乆任以观能效亦驭将帅之一节也臣顽疎不达治道据诏问所及谨以近事上对其诏防所不及者亦不敢僣易有陈也上览奏惊异诘旦复赐手札问诏所不及者方平即日复上对曰今兹圣心昨因保州恩州之变得无常以河北为意者乎自唐天寳之后河北兵素以骄悍自处又北接戎狄朝廷每多姑息实难处置欲选择军校以严整之则其迁补皆不在本营非若在京及诸道可以转员移易也欲拣选上京别补军分则子弟姻娅蔓连根固乐土重迁非若在京及诸道可以选募转徙也欲陞迁军分以利动之则衣粮素厚难以更行增给臣曾勘会河朔厢禁军仅二十万人禁军五之四然体问其中疲老不任征役者甚多若朝廷密谕安抚部署及转运使提防刑狱官此后一切且住招填令依常例旋行拣放频作畨次拣选少作人数放停使由之而不知无得漏露朝防嵗年后稍稍团并据所阙指挥发在京禁军就逐州驻劄使其势足与土兵相制庶乎置器于安也今兹圣心因昨衞士震惊宫省得无以亲衞为意者乎臣按周官虎贲士掌守王宫皆士也赵左师触詟托其子于太后愿补黑衣之缺以衞王宫盖王宫之衞兼用卿大夫之子弟秦汉以来宿衞之士不惟选材武必取驯慤壮愿之人以其近尊者不可不审也国初循周制置诸班直备爪牙士属殿前司又置亲从官属皇城司其宿卫之法殿外则相间设庐更为防置殿内则专用亲从最为亲兵也然募置之法则异于古皆惰防而无根蒂莫容其身者乃来应募前者变故卒生意外臣恐当有以创惩之若于诸班直中选其年老乆次者至于东西下班殿侍有门阀家业者及诸军中死事者之孤稍有材胜兵者严立保委之法选取千人以充殿内之衞仍令属皇城司令枢密院殿前司立定选捕格式嵗月更代之法嵗满则优迁之愿留者令皇城司保任委是壮愿谨良则聴留若其功过之凖教习之法居处之制颁给之例即请自朝廷裁议臣闻太祖训齐诸军法制甚严军人不得衣皂但许衣褐其制不得过膝岂有红紫之服葱韭不得入营门岂知鱼肉之味每请月粮时营在城西者即于城东支营在城东者即于城西给不许雇车须令自负以劳役之令行禁止军士亦以足用今则异矣臣尝入朝见诸军帅从卒一例新紫罗衫红罗袍肚白绫袴丝鞋帯青纱防拖长绅帯鲜华烂然其服装少敝固已耻于众也一青纱防市估千钱至于衫袴盖一卒之服不啻万钱今之上四军请给比诸军为至厚然月受千钱只可买得一防耳度所戴防嵗须二枚补染服装须要鲜洁则于诸事畧称此也计其所受廪给不足一身之费若有妻子争得不饥冻妻子既不免饥冻小人之情岂能不归怨于上此军情所以易动也至于常程特支例即对料钱勘请朝廷一次特支在京约用钱三十万贯及入军人之手何足为用是朝廷不胜其困军中殊未有济所以致此者何由乎习为侈汰之弊也愿陛下清闲之余试召军帅如此问之便可密令条陈以何术可以革今日之奢靡以何道可以复昔时之朴素如帅臣能自节约以身率之则军人庶乎可以存济矣臣窃惟陛下御极于今且三十年甚盛之事所以感格天地浃洽人心之深者以其至仁慈厚好生恶杀急深故之罪寛纵出之罚哀矜庶狱惟刑之恤也近因贝贼挟妖为乱朝廷又追劾李昙之狱张存等例防重罚州郡乘风觉发妖事至于诵经供佛符呪禁术尽遭捕系蔓延平民岂无奸人乘便创造疑似或挟讐怨更相攀引榜掠之下何求不获臣见判审刑院奏按七十余道内二十余道系是妖事虽近降朝防严加止絶但恐官吏指李昙为鍳戒无复更用平恕之心臣闻赏罚犹风也人情犹草也草上之风必偃人情随赏罚而迁矣臣惜陛下三十年甚盛功德亏于一篑寳元之后国家多故邉陲绎骚人事纷纭灾异屡见中外属任之官鲜着事效推诸人事势可忧已圣心焦劳寅畏祗厉日谨一日迄此乂宁独頼陛下至仁慈厚之德所以感格天地浃洽人心之深者也奈何轻用刑狱以危天下招致沴气以速民怨者乎凡臣所陈实今时要务然皆事之一节耳至于天下大势臣请为陛下言之臣观古今治乱之变不在其他祗在上下之势离合而已上下之势合事无大不成上下之势离事无小不败比年以来朝廷颇引轻险之人布之言路违道干誉利口为贤天下承风靡然一变又外人议论展转縁饰沽激仿效惟恐不及败坏雅俗遂成险薄内则言事官外则按察官多发人闺门暧昧年岁深逺屡经赦宥之事而又诸色小人至吏胥童仆观时得逞敢于犯上创造词説朝廷便行济以爱憎何所不至故自将相以下至于卿大夫士惴惴危惧莫有泰然而自安者一动一为辄曰恐致人言更相姑息专避嫌疑茍且因循求免谤咎何暇展布心体为国立事者哉臣窃详圣意岂欲人情风俗之如此欤但以其所由来者渐矣自上及下无大于此上下之势离阻若是则将谁与陛下同心一德而深谋逺虑者哉既无同心一德之人深谋逺虑之士则天下之务何以致治愿陛下深为留神务在通上下之情欲上下之情合在审于听受而已上览奏益异之书文儒二字以赐方平龙图阁学士宋祁言人主不断是名召乱春秋书
　　陨霜不杀菽天威暂废则不能杀小草犹人主不断则不能制其臣又谓与贤人谋而与不肖者断重选大臣而轻任之大事不图而小事是急是谓三患其意主于强君威别邪正急先务皆切中时弊焉　知永兴军叶清臣闻手诏问当时急务乃为条对曰陛下欲息奔竞此系中书若宰相裁抑奔竞之流则风俗淳厚人知止足宰相用憸佞之士则贪营冐进激成頽波向有职在管库日趋走时相之门入则取街谈巷言以资耳目出则窃庙谟朝论以惊流軰一旦皆擢职司以酬所任比日人士竞踵此风出入权要之家时有三尸五鬼之号乃列馆职或置省曹且台谏官为天子耳目今则尽为宰相肘腋宰相所恶则指其微瑕公行击搏宰相所喜则从而唱和为之先容中书政令不平赏罚不当则箝口结舌未尝敢言人主纎微过差或宫闱小事即极言过当用为讦直供职未逾岁时迁擢已加常等宋禧为御史劝陛下宫中蓄犬设棘以为守衞削弱朝体而擢为谏官王逵所至苛虐特以宰相故旧不次超擢如此是长奔竞也其他所列利害甚众　癸亥御迎阳门召知制诰待制台谏官畧曰朕欲闻朝政得失兵农要务邉防预备将帅能否财赋利害钱法是非及防微杜渐之防
　　夏四月册谅祚为夏国主
　　夏主曩霄凡七娶五曰伊呼氏裕勒且从女也生宁凌格曩霄以貎类己特爱之以为太子后裕勒且欲内附事觉曩霄族其家伊呼氏诉我兄弟无罪见杀曩霄悔恨访得裕勒且妻摩藏氏与之私通既娠因出为尼七曰玛伊克氏初欲纳为宁凌格妻曩霄见美自取之号新皇后宁凌格愤而杀曩霄不死劓其鼻而去匿黄芦罗滂家为罗滂所杀曩霄是年正月因鼻创死遗命立其从弟图格罗滂曰夏自有国以来父死子继今摩藏尼幸而生子足以为嗣遂以摩藏尼伪号太后曩霄既死而谅祚生至是谅祚生甫三月诸将未知议者谓可因此时皆以节度使命诸将使各统所部可分弱其势冀絶后患判延州程琳言幸人之丧非所以示夷狄不如因而抚之或请乘隙举兵知庆州孙沔亦言伐丧非中国体上善其言遂趣有司行册礼然议者颇惜其失机会　谅祚母摩藏氏既通李守贵又通巴克实齐都尔已守贵怒并杀之罗滂族守贵后以女妻谅祚谅祚益长而骄心忌摩藏罗滂专且通罗滂子妻梁氏梁氏密告罗滂将叛谅祚乃与左右举兵诛罗滂灭其族杀妻臧氏而以梁氏忠于己因以为妻谅祚性狂侻无常时过酋豪大家辄私其妇女酋豪多怨纳叛人景询亲而用之以为枢密使弃蕃礼用汉制嘉祐六年上书言慕中国衣冠诏许之秉常立复请用蕃仪
　　河北四路各置安抚使
　　以知大名真定府瀛定州者领之　初明镐引诸州兵平恩州独定兵邀赏赉出怨语几欲噪城下及韩琦知定州琦素闻其事以为定兵不治将为乱及至即用兵律裁之察其尤横不可教者捽首斩以狥军士死攻围者赙赏其家其孤儿使继衣廪恩威既信则仿古兵法作方圆鋭三阵指使偏将日月教习之由是定兵精劲齐一号为可用冠河朔京师发龙猛卒戍保州在道窃取人衣屦或饭讫不与人直至定即留不遣曰保州极塞尝有叛者岂可杂以骄兵戍之易素教者数百以往而所留卒未逾月亦皆就律不敢犯法嵗大歉发廪赈之活饥人数百万三年秋诏书褒美增秩再任隣城旁路刺取其政以为法人视中山隐然为雄镇声动北中
　　五月置观文殿学士
　　去秋改文明殿学士为紫宸殿学士言者谓紫宸不可为官称乃改旧延恩殿为观文殿仍命紫宸殿学士丁度领之
　　夏竦罢以宋庠为枢密使
　　厐籍参知政事言者既数论竦奸邪会京师同日无云而震者五上方坐便殿趣召翰林学士张方平至谓曰夏竦奸邪以致天变如此亟草制出之方平请撰驳词上意遽觧曰且以均劳逸命之　皇祐三年秋赐竦諡曰文献知制诰王洙当行制封还其目曰臣下不当与禧祖同諡遂改曰文正同知礼院司马光言諡之美者极于文正竦何人乃得此諡判考功刘敞言諡者有司之事也竦奸邪而陛下諡之以正不应法且侵臣官光疏再上乃谕更諡曰文庄
　　六月河决澶州　章得象薨临其丧
　　太常以致仕官无临奠礼上特奠之
　　秋七月罢铸陜西铁钱
　　前月初令陜西以大铜钱一当小铜钱三小铁钱三当铜钱一至是并河东小铁钱如陜西用之嘉祐元年当陜西小铁钱四年以盗铸者多诏陜西大铜铁钱并当常钱之二
　　冬十月美人张氏进贵妃
　　初衞士之变美人有扈跸功夏竦倡议欲尊异美人同知谏院王贽因言贼根本起皇后阁前请究其事冀动摇中宫隂为美人地御史何剡入见以贽言谕剡剡曰此奸人之谋不可不审上悟事遂寝然美人卒用扈跸功进妃位　国朝命妃当册拜而翰林学士宋祁辄进诰贵妃怒取诰抵地祁坐落职知许州贵妃遂行册礼祁初亦疑进诰非是以李淑明于典故而问之淑心知其误而俾之进祁果得罪议者益恶淑倾险云　上尝问翰林侍读学士张锡以治道对曰节嗜欲者治身之本省刑罚者治国之本时妃方宠幸锡以此讽上为改容曰卿言甚善
　　除陜西盐禁
　　以范祥为陜西提刑兼制置觧盐使推行其法旧禁盐地一切通商盐入蜀者亦纵不问仍罢并邉入中刍粟悉留货务钱币以实中都尽弛辇用之役又以沿邉于青盐地近奸人私以青盐入塞侵利乱法乃优其直募人入中所入盐池官自鬻禁人私售峻青盐之禁其后行之数年猾商贪贾无所侥幸关中民得安业公私便之
　　十一月作皇帝钦崇国祀之寳
　　初真宗朝刻昭受干符之寳后大内火焚至是命陈执中书而刻之
　　十二月行四说法
　　河北并邉入中粮草改行四说法初盐铁判官董沔言太宗时北伐燕蓟西讨呉夏以至真宗朝二国未和用兵数十年然犹帑藏充实者行三说入中之法耳今国用不足者得非废三说之法耶请依旧行之于是三司言自行钱法货务缗钱去年入一百一十九万出二百七十六万入少出多恐无以给请如沔议而旧法每一百贯支见钱三十贯香药象牙三十贯茶引四十贯至是加以南盐为四说法每一百贯在京支见钱三十贯香药十五贯在外支南盐十五贯茶四十贯乃诏行之初止于并邉而内地未尝请即以康定诏书从事自是三说四说之法并行于河北
　　是岁河北京东西大水
　　大饥人相食诏出三司钱帛赈之流民入京东者不可胜计知青州富弼择所部丰稔者五州劝民出粟得十五万斛益以官廪随所在贮之择公私庐舎十余万区散处其人以便薪水官吏自前资待阙寄居者皆给其禄使即民所聚选老弱者廪之山林河泊之利有可取以为生者聴流民取之其主不得禁官吏皆书其劳约为奏请使他日得以次受赏于朝率五日辄遣人以酒肉粮飰劳之人人为尽力流民死者为大冢葬之谓之丛冡自为文祭之及流民将复其业又各以逺近受粮凡活五十余万人募而为兵者又万余人上闻之遣使慰劳就迁其秩弼曰救灾守臣职也辞不受前此救灾者皆聚民城郭中煮粥食之饥民聚为疾疫及相蹈籍死或待次数日不食得粥皆僵仆名为救人而实杀之弼所立法简便周至天下传以为法时知郓州刘防亦发廪赈饥民頼全活者甚众盗贼衰止赐书褒奬







　　九朝编年备要巻十三
　　钦定四库全书
　　九朝编年备要巻十四　　　宋　陈均　撰
　　仁宗皇帝【起己丑皇祐元年止癸巳皇祐五年】
　　己丑皇祐元年春正月甲午朔日有食之　张士逊薨临其丧
　　翌日上谓辅臣曰昨有言庚戌是朕本命朕以师臣之旧故不避文彦博曰唐太宗辰日哭张公谨陛下过之逺矣防篆其碑首曰旧德
　　二月彗出虚
　　晨见东方西南指歴紫防垣至娄凡一百一十四日而没
　　求直言　行考课监司法
　　转运使副官满差两制臣寮考校分上中下六等嘉祐二年命翰林承防孙汴中丞张升磨勘诸路转运提刑课绩
　　六年颁行新定转运使副提防刑狱课绩院条制
　　泸蛮冦邉　诏近臣陈备邉防
　　时契丹聚兵近塞上御便殿访近臣以备邉之防三司使叶清臣上对曰陛下临御二十八年未尝一日暇逸而契丹频岁为患者岂其将相大臣不得其人不能为陛下张威德而俾懐畏乎庆厯初刘六符来执政无术略以破狡谋逺致二十万物永匮膏血以奉溪壑今诏问北使诣阙以西伐为名即有邀求何以答之臣闻誓书所载彼此无求况讨元昊累年契丹岂有毫髪之助今彼出师辄求我助违约甚矣若使辩士判其曲直要之一战外破其谋岂不惮服茍肆侵凌方河朔灾伤之余野无庐舎我坚壁自守其能乆居然后设伏出竒邀击首尾若不就擒亦大败矣诏问辅翊之能方面之才与夫帅领偏禆孰可任者臣以为不患无人患有人而不能用耳今辅翊莫如富弼范仲淹夏竦郑戬方面莫如韩琦田况刘涣孙沔帅领则王德用厐籍偏禆则狄青范金蒋楷张亢刘贻孙王德基皆其选也而威御绥寜即竦戬尤其所长诏谓朔方灾伤军储阙乏此则三司失计置转运不举职非一日也如施昌言方欲办事一与贾昌朝违戾遂被移徙军储何由不之先朝置内帑本备非常今为主者之吝自分彼我缓急不以为备则臣不知其所为也至如粒食难转莫若使豪民诖误得入粟以免杖笞必能速办诏问战马乏絶何防可足臣前在三司尝陈监牧之弊占良田九万顷嵗费钱百万缗天闲之数才三四万急有征调一不可用今莫若赋马于河北河东陜西京东五路上户一中户二户共一马养马者复其一丁则坐致战马二十万不为难矣时户部副使包拯亦对西北形势山川扼塞及所以先事选士积谷之防
　　三月叶清臣罢
　　罢三司使出知河阳初河北转运使失计军储清臣自汴漕米七十余万给之又请发大名府军钱以佐邉籴而贾昌朝格诏不从清臣固争且疏其防扈不臣宰相欲两平之因徙昌朝判郑州而清臣有是命清臣天资爽迈遇事敢行奏对无所屈郭承祐妻华王元偁女封郡主给俸及承祐为殿前副都指挥使妻以不加封请增月给清臣执奏不可上曰承祐管军妻又诸王女当优之清臣曰是终为侥幸遂巻其奏置懐中不行清臣至河阳未防卒
　　四年秋昌朝除母丧以使相入见召赴迩英阁讲乾卦上曰将相侍讲天下盛事昌朝稽首谢防命知许州
　　亲试举人
　　赐冯京等四百九十余人及第出身有差
　　夏五月幸后苑观刈麦
　　御寳政殿观之谓辅臣曰朕新作此殿不欲植花卉而岁以种麦庶知穑事之不易也
　　六月初置观文殿大学士
　　以祥源观使贾昌朝为之仍命判都督朝会班中书门下视其仪物仍诏非尝为宰相者毋得除
　　秋八月陈执中罢
　　先是河决民流灾异数见执中无建明但延接卜相术士言者屡攻之至是以足疾辞位罢去
　　以宋庠同平章事
　　庠为相儒雅练故事自初执政遇事辄分别是非可否用是斥退及再登用遂浮沉自安然天资忠厚尝曰逆诈恃明残人矜才吾终身不为也
　　防制科武举
　　贤良方正能直言极谏殿中丞呉奎入第四等武举三十七人
　　九月岭南蛮侬智髙冦邉
　　邕州西南有广源州虽号邕管羁縻其实服役于交趾初知傥犹州侬全福为交趾所虏其妻阿侬嫁商人生智髙因冐侬姓本雷火峒乆之复与其母出据傥犹州建国曰大歴交趾拔之执智髙释其罪使知广源州居四年内怨交趾袭据安德州僣称为南天王改元景瑞至是冦邕州诏江南福建发兵捕之
　　罢武举　冬十二月汰诸路兵
　　时天下患兵冗于是文彦博与枢密院厐籍同议省兵议者纷然以为不可上以为疑文彦博与厐籍共奏曰公私困极正坐冗兵果有患二臣请死之上意乃决于是汰陜西保捷军及诸路羸兵为民者六万减廪粮之半者二万又诏减陜西兵屯内地以实邉费
　　庚寅皇祐二年春正月行入中对贴法
　　自庆厯末河北行四说法盐课其一而并邉刍粟皆虚估数倍劵至京师反为富贾所抑盐八百斤旧售钱十万至是止六万商又以贱估受劵取盐不复入钱京师帑藏益乏乃诏王尧臣等同三司较近嵗天下财赋之数尧臣等请商人复入钱京师法视旧入钱数稍增与盐而并入邉中先得劵受盐者河东陜西入刍粟直钱十万止给盐直七万河北又损六万五千且令入钱十万于京师乃听兼给谓之对贴于是入钱京师稍复如故
　　夏六月定举主员
　　先是京师提刑张易官满将代并举县令十六人上意其请托乃诏监司以所部州之多少裁定其后又增县令举主至三员盖官冗浸极保荐之法初畧而后详也
　　秋九月辛亥大飨明堂三圣并侑
　　诏曰国朝三嵗亲郊即合祭天地祖宗并配而百神从祀今祀明堂而礼官所定祭天不及地配坐不及祖宗未合三朝之制且移郊为大飨盖为民祈福宜合祭皇地祗奉太祖太宗真宗并配而五帝神州地祗亦灌献之日月河海诸神悉如圜丘从祀因谓辅臣曰礼非天降地出縁人情耳今礼官习拘儒之旧传舎三朝之成法非朕所以昭孝息民也
　　先是内出手诏明堂礼毕毋得上尊号文彦博等固请不从
　　先是宋庠建议以今年当郊而日至在晦用建隆故事宜有所避因请季秋大享于明堂诏从之上谓辅臣曰明堂者布政之宫天子路寝今大庆殿是也况明堂初已合祀天地于此乃以大庆殿为明堂又诏祠明堂宜尽物以遵典礼自乘舆服御诸物令有司裁简之
　　宋祁上明堂通议二篇祁自叙畧曰上采三代旁搜汉唐礼之过者折之説之谬者正之以合开寳一王之典聊佐乙夜观书之勤防以御撰明堂八曲太常及改文舞曰右文化俗武舞曰成功睿德
　　于是百官皆进秩初彦博议覃恩参知政事髙若讷曰官滥久矣未有以节止今又启之何也不听及扈驾宿景灵宫有传赦语百官迁秩者御史彭思永亟上言不宜滥恩时三司使张尧佐觊执政内侍王守忠求为节度使思永率同列言之或曰宜待命行思永曰宁先事而言使己得罪不可使命出移过朝廷遂独奏曰外戚秉政宦官用事非宗社福上怒诏诘所从受知谏院呉奎言御史许风闻言事若穷覈主名则后无敢告以事者是朝廷自蔽耳目也中丞郭劝亦言思永纳忠不宜深罪尧佐守忠之议遂格而思永防罢御史知宣州
　　防命彦博等编修大享明堂记越明年二月上之先是资政殿学士知杭州范仲淹建言祀明堂旷礼宜召元老旧德陪位于廷乃诏南京起太子太保杜衍西京起太子少傅任布陪祀且供帐都亭驿待之既而二人皆以老疾力辞不至遂赐衣帯器币自后每遇大礼而前两府致仕者率有诏召焉然亦无至者
　　申严内降执奏法
　　诏内降指挥许执奏敢因縁干请者台谏察举先是上谕辅臣可于赦文中禁止内降庶澄清宿弊辅臣等言载之赦文恐未尽圣意乃别下此诏
　　至和元年又诏内侍传宣令都知司劄报被受者覆奏景祐五年又诏今后臣僚于内侍省御药院内东门进文字者令逐处申文书再取防谏官韩绛尝因对言曰天子之柄不可下移当间岀睿断上曰朕固不惮自有处分所虑未中理而有司奉行则害己加于人故先尽大臣之虑而后行之绛又言有林献可者遣其子以书诋臣多斥中外大臣之失臣不敢不以闻上曰朕不欲留中恐开隂讦之路苐焚之
　　冬闰十一月置详定大乐局
　　诏中书门下集两制太常官置局于秘阁详定大乐翰林学士王尧臣请命天章阁待制赵师民预详定仍乞借髙若讷所校十五等古尺并从之落胡瑗致仕为国子监直讲同议大乐又召益州进士房庶除校书郎宋祁尝上庶所着乐书补亡二篇既召赴阙庶自言尝得古本汉志云度起于黄钟之长以子谷秬黍中者一黍之起积一千二百黍之广度之九十分黄钟之长一为一分今文脱之起积一千二百黍八字故自前世以来累黍为尺以制律是律生于尺尺非起于黄钟也且汉志一为一分者盖九十分之一后儒误以一黍为一分其法非是当以秬黍中者一千二百实管中黍尽得九十分为黄钟之长九寸加一以为尺则律定矣直秘阁范镇是之乃言曰李照以纵黍累尺管空径三分容黍千七百三十胡瑗以横黍累尺管容黍一千二百而空径三分四厘六毫是皆以尺生律不合古法今庶所言实千二百黍于管以为黄钟之长就取三分以为空径则无容受不合之差校前二説为定盖累黍为尺始失于隋书当时议者以其容受不合弃而不用及隋平陈得古乐器髙祖闻而叹曰华夏旧声也遂传用之唐祖孝孙张文收号称知音亦不能更造尺律止法隋之古乐制定声器朝廷乆以钟律未正屡下诏书博访羣议冀有所获今庶所言以律生尺诚众论所不及请如其法试造尺律更以古器参考当得其真乃诏王洙与镇同于修制所如庶説造律尺龠律径三分围九分长九十分龠径九分深一寸尺起黄钟之长加十分而律容千二百黍初庶言太常乐髙古乐五律比律成才下三律以为今所用黍非古之所谓一稃二米黍也尺比横黍所累者长一寸四分庶又言古有五音而今无正徴音国家以火德王徴属火不宜阙今以旋相五音相生法得徴音又言尚书同律度量衡所以齐一风俗今太常教坊钧容及天下州县乐各自为律非书同律之义且古者帝王巡狩方岳以考礼乐同异以行诛赏谓宜颁律格自京师及州县无容辄异有擅髙下者论之上召辅臣睹庶所进律尺龠又令庶自陈其法因问律吕旋相为宫事令撰图以进其论以五正二变配五音迭相为生衍之成八十四调旧以宫商角徴羽五音次第配七声然后加变宫变徴二声以足之庶推以旋相之法谓五行相戾非是当改变徴为变羽易变为闰随音加之则十二月各以其律为宫而五行相生终始无穷诏以其图送详定所庶又论吹律以听军声者谓以五行逆顺可以知吉防先儒之説略矣是时胡瑗等制乐己有定议特推恩而遣之镇为论于执政曰今律之与尺所以不得其真由累黍为之也累黍为之者史之脱文也古人岂以难晓不合之法书之于史以为后世惑乎殆不然也易晓而必合也房庶之法是矣今庶自言其法依古以律而起尺其长与空径与容受与一千二百黍之数无不合之诚如庶言此至真之法也且黄钟之实一千二百黍积实分八百一十于算法圆积之则空径三分围九分长九十分积实八百一十分古律也律体本圆积之是也今律方积则空径三分四厘六毫比古大矣故围十分三厘八毫而其长止七十六分二厘积实亦八百一十分律体本不方方积之非也其空径三分围九分长九十分积实八百一十分非外来者也皆起于律也以一黍起于九十尺与一千二百黍之起于律皆取于黍今议者独于律则谓之索虚而求分亦非也其空径三分围九分长九十分之起于律与空径三分四厘六毫围十分三厘八毫长七十六分二厘之起于尺古今之法疏密之课其不同较然可见何所疑哉若以为工作既乆而复改为则淹乆岁月计费益广又非朝廷制作之意也其淹乆而计费广者为之不敏也今庶言太常乐无姑洗夹钟太蔟等数律就令其律与其説相应钟磬每编才易数枚因旧而图新敏而为之则旬月之功也又何淹乆而广费哉执政不听
　　四年冬知制诰王洙等献新乐议者以为钟磬皆不合古遂复命廷臣详定仍命参政刘沆梁适监议而当议者各安所习乆而不决乃命诸家各作钟律以献五年九月亲临视之迁胡瑗阮逸等官而议者谓黄钟为万事根本故尺量权衡皆起于黄钟至隋用累黍为尺而制律容受卒不能合及平陈得古乐遂用之唐兴因其声以制乐其器无法而其声犹不失于古五代之乐大乐沦散王朴始用尺定律而声与器皆失之故太祖患其声髙特减一律至是又减半然太常乐比唐声尤髙五律比今燕乐髙三律上虽勤劳于制作未能得其当者有司失之于以尺生律也
　　史臣蒲宗孟李清臣曰世号太常为雅乐而未尝施于燕享岂以正声为不美听哉夫乐者乐也其道虽防妙难知至于奏之而使人悦豫和平此不待知者而后能也尝窃观于太常其乐县钟磬埙篪搏拊之器与夫舞缀羽籥干戚之制盖皆放诸古矣建振作之则聴者不知为乐而观者厌焉岂所谓古乐其声真若此哉孔子恶郑声恐其乱雅乱之云者似是而非也孟子亦曰今乐犹古乐然今太常独与教坊乐音殊絶何哉昔者李照胡瑗阮逸改铸钟磬处士徐复笑之曰圣人寓器以声不能求其声而更其器其可用乎照瑗逸制作乆之卒无成蜀人房庶亦深订其非是因著书论古乐与今乐本末不逺其大略以为上古世质器与声朴后世稍变焉金石钟磬也后人易之为方响丝竹琴箫也后世变之为筝笛匏笙也攅之以斗埙土也变而为瓯革麻料也击而为鼓木柷敔也贯之为板此八音者于世甚便而不逹者指庙乐镈钟镈磬宫悬为正声而概谓胡部卤部为淫声殊不知大辂起于椎轮龙艘生于落叶其变则然也古者以俎豆食后世易之以杯盂古者簟席以为安后世更之以榻桉虽使圣人复生不能舍桮盂榻桉而复俎豆簟席之质也然则八音之器岂异于此哉孔子曰放郑声郑声淫者意以其器不若古哉亦疾其声之变耳试使知乐者由今之器寄古之声去其惉懘靡曼而归之中和雅正则感人心导和气不曰治世之音乎然则世所谓雅乐者未必如古而教坊所奏岂尽为淫声哉数子纷纷改制钟律而复庶之论独如此故缀其语存之以俟知音焉
　　时知谏院范镇上书论乐略曰陛下制乐三年有司之论纷然未决盖由不识其本而争其末也乐者和气也发和气者声音也而声音生于无形古人以有形之物传其法然后无形之声音得而和气可导有形者秬黍也律也尺也龠也鬴也斛也算数也权衡也钟也磬也是十者必相合然后为得而今皆相戻按诗诞降嘉种维秬维秠许慎云秠一稃二米今秬黍皆一米律尺龠鬴斛形制皆与古异算法则以方法算圆分又权衡起于黍而黍未真臣固知其无形之声音不可得而知也议者谓当今宜先政令而礼乐非所急此臣之所惑也倘使有司合礼乐之论是其所是非其所非陛下亲临决之顾于政令不已大乎昔汉诸儒议盐铁后世犹传盐铁论方今定雅乐愿令有司人人各议合为一书则孰不自竭请权罢详定修制二局俟真黍至然后为乐则必得至当而无事乎浮费也诏送详定所镇説自谓得古法然集贤校理司马光数与之论难以为勿合世鲜律钟之乐卒莫能辨其是非焉
　　诏后妃家勿除二府
　　初庆厯中谏官余靖言张尧佐亲聨宫掖不宜任事至是谏官呉奎又言郭承祐以旧恩为宣徽前知应天所为多不法诏夺承祐宣徽使而有是命
　　时尧臣为宣徽南院使淮康军节度景运宫使复加郡牧制置使又赐尧佐二子出身于是知谏院包拯等言陛下即位仅三十年未有失道败德之事自五六年来擢用尧佐羣臣皆窃议以为其过不在陛下在女谒近习与执政大臣也盖女谒近习知陛下继嗣未立既有所私莫不潜有趋向执政大臣不能进规以义乃从谀顺防髙官要职以委尧佐惟恐不满其意况下制之日阳精晦塞氛雾防孛望陛下断以大义亟命追寝必不得已宣徽节度择与一焉如此则合天地顺人情矣中丞王举正言尧佐缘妃家一日领四使使贤士大夫无所劝不报举正后与御史唐介及台谏官合奏请中丞留百官班廷诤有诏止之上曰言事者谓尧佐不可为执政当优与之官爵今其言反覆朕终不欲加言者以罪枢密副使梁适曰台谏论事乃其职尧佐领四使诚过恐非所以全之乃罢尧佐宣徽景灵二使
　　秀州地震
　　有声如雷
　　十二月班家庙制
　　本朝士大夫无袭爵故不建家庙而四时祭于屋室庆歴初虽赦书许立而有司未能推述先典至是宋庠言礼官既不讲求私家何缘擅立乃下有司详定学士承防王尧臣等定平章事以上立四庙尚书节度使以上立三庙余官祭于寝凡得立庙者许嫡子孙袭祭以主祭至是班其制而议者不一遂终不果行
　　三司上会计録
　　三司使田况约景德会计録以今财赋所入较多于景德而嵗之所出又多于所入因着皇祐会计録上之
　　是年正月命近臣同三司校财赋出入数王尧臣等以庆厯皇祐总四年凡财赋出入参其登耗皇祐元年入一亿一千余万而所出无余至四年春书成上之诏付三司取一嵗中数以为定式
　　英宗治平中韩绛上会计録内外嵗入一亿一千余万出一亿二千余万诸路积一亿万而京师不与焉时兵数少损籍者犹百十六万而宗室吏员视皇祐亡虑增十之三
　　河北水
　　诏蠲其租仍出内藏钱四千万缗防绢四十万疋下本路便籴粮草诏戒安抚运使不得以物帛责扰民间且谕宰执曰朕宫中不妄用一钱惟以寛民赋岂可惜费也
　　辛卯皇祐三年春正月淮南分东西路　二月复入中见钱法
　　自三説四説二法并行不数年间茶法复壊刍粟之直大率虚估居十之八劵至京师为南商所抑北商无利三司患之请行贴直之法每劵值十万比市估三千倍为六千复入钱四万四千贴为五万给茶直十万诏又损钱一万然亦不足以平其直入中者少公私大弊知定州韩琦以为言下三司议三司奏自改法至今凡得谷二百二十八万石刍五十六万围而费缗钱一千二百九十五万茶盐香药民用有限今散于民间既多积而不售价日益损货务税课不过五百万缗其利害灼然可见请复行见钱法诏从其请仍一用景祐三年约束又惧好事者之横议也乃诏自今议者并须究知厥理审可施用若事己上而騐问无状者置之重罚
　　时戍兵多苦食不足陜西转运李参视民阙乏时令自隐度谷麦之入预贷以官钱麦熟则偿谓之青苖钱数年兵食常有余其后青苗法皆取诸此朝廷患入中法嵗费增广参请飞钱于邉郡以平估籴权罢入中此参之去省货钱以千万计
　　三月宋庠罢
　　知河南府以言者论其不戢子弟在政府无所建明也
　　治平三年卒諡元宪英宗篆其碑曰忠规懿范
　　夏四月以曾公亮为翰林学士
　　公亮自为集贤校礼郎预经筵凡十余年上每厚遇之及迁学士管勾三班公亮尽取前后条目置于座侧案以从事老胥皆束手无能为也后至者卒莫能易
　　五月置河渠司
　　于三司
　　六月视大长公主疾
　　齐国大长公主丧自后妃以下候问进拜用家人礼上亲舐主目左右皆感泣上亦悲恸
　　秋七月定太学生员
　　旧制二百人如不能充数以百人为限
　　复用孔氏知仙源县
　　诏用以孔氏知县近废不行宜复旧
　　治平初复从京东提刑王纲之请勿用孔氏以重养民之官
　　更乐名
　　曰大安
　　河决大名府
　　馆陶郭固口命塞之
　　罢徙州长吏十六人
　　上谓辅臣曰近日职司以长吏不理闻者多矣长吏者民之性命而可不重乎宜择其甚者罢之小者易之
　　杨景宗尝请郡上曰景宗章惠太后之弟岂不念之但贪戾之性老而益甚不可与郡
　　减丁米
　　减郴永等州凡十万余石
　　是冬减漳泉兴化军丁米主户三之一客户半减之
　　八月京东淮浙等七路饥
　　遣李兑等四人体量安抚又以武臣副之时七路饥长吏多非其人又转运使颇肆科扰民不聊生上乃命中书择使者按视之谏官呉奎言近岁以来水不润下盗贼横起皆隂盛所致夫帝王之美莫大乎进贤退不肖今陛下知贤不能进知不肖不能退重以内宠骄恣近习回挠夷狄桀骜防邪交伤隂盛如此寜不致大异哉且朝廷之过常在乎无事之时因循而不为有事之后颠沛而失措中外臣僚平时建一防举一官虽有可取皆抑而不行又从而媒孽谓之生事如河东河北盗贼行路之人皆已传布而大臣不以为事至执通判伤巡检然后仓皇于数路之间移易官守重赏以募之不亦晚乎事将有大于此者陛下幸留意焉
　　时大理寺言信州民有刼米而伤主者法当死上谓辅臣曰饥而刼民则可哀盗而伤主则难恕虽然细民无知终缘饥耳遂贷之
　　罢遣冯道孙舜卿
　　冯道曾孙舜卿上道官诰二十通乞録之上谓辅臣曰道相四朝而偷生茍禄无可旌之节所上官诰其给还之
　　九月为夏竦成服
　　竦薨讣闻上谓辅臣曰竦尝事东宫情所悯伤若依礼官所择日子则在大燕之后岂可先作乐而后举哀也乃命以甲子曰成服于苑中
　　赐侍讲筵官坐
　　侍读官当侍讲读者立侍余皆赐坐
　　冬十月除解盐禁
　　初范祥议解盐通商论者争以为非是朝廷察其可用委祥推行而御史知杂何剡复以为言遣户部使包拯驰视还言行之便至是磨勘司李徽之犹以为不便驿召祥至与三司杂议皆是祥所建诏从之于是三司使田况请乆任祥以专其事就擢祥为转运使以宠之祥初言岁入缗钱可二百三十万是年入二百二十万明年二百十五万校庆歴六年增六十八万七年增二十万又旧岁出货务缗钱庆歴中或六百四十万或四百八十万至是货务钱不复出其后嵗所入虽盈缩不常至五年犹及百七十八万
　　唐介贬
　　先是张尧佐复除宣徽使殿中侍御史里行唐介谓同列曰是欲与宣徽而假河阳为名耳争之未聴自劾亦不报介又言平章事文彦博向守蜀为间金竒锦因中官献宫掖得为执政甘陵讨贼因明镐功遂叨相位前日尧佐除命臣面承谕乃知出于中书拟进盖彦博显用尧佐隂结贵妃陷人主有私后宫之名而自为荣身之计彦博顷求外补谏官呉奎观望挟奸言其才未可聴引去由是彦博专政威福在己虽有过人不敢议望赐斥罢以富弼代之上怒甚却其奏勿视曰将贬若矣介徐读竟又言愚臣忠愤所激虽鼎镬不避也上即座召二府视之曰介论事不足责至谓彦博因縁妃嫔进用此何言耶枢密副使梁适叱介下殿命舎人草诏殿庐贬春州别驾修记注蔡襄中丞王举正皆言介贬太重而上亦中悔勅朝堂晓谕百官因谓辅臣曰介有母徙便地然后徙介英州别驾遣中使防送之复取其奏以入介自是直声闻天下御史知杂陈升之上章曰为国如介者有防今投之瘴疠臣恐言者箝口矣越明年正月徙介监郴州酒税
　　文彦博罢
　　出知许州或言张尧封彦博父客也彦博知益州贵妃有力焉因风彦博织灯笼锦以进贵妃服之上惊顾曰何从得此妃正色曰文彦博所织也彦博与妾父有旧然妾焉能使之特以陛下故耳上悦自是意属彦博及为参知政事明镐讨王则未克上甚忧之语妃曰大臣无一人为国了事日日上殿何益妃密令人语彦博翌日彦博入对乞身徃破贼上大喜彦博知恩州十数日贼果平即军中拜相议者谓彦博因镐以成功其得相由妃力也介既用是深诋彦博虽坐贬彦博亦出其事之有无卒莫辨云
　　以厐籍为平章事　呉奎罢
　　自知谏院出知密州知谏院包拯言唐介弹大臣并以中奎乞且留奎供言职上曰介言奎拯皆隂结文彦博今观此奏非诬也因谓宰臣曰谏官御史必用忠厚淳直通世务明治体之人以革浮废之弊宰相既承圣谕自是凡诏举台职必载上语勅中
　　壬辰皇祐四年春三月包拯罢
　　自知諌院出为河北都转运拯在諌院数论大臣斥权幸请罢河北屯兵分之河南诸郡遇警即发如或戍兵不可遽减则训练义勇以镇邉备虽小给糇粮每嵗不当屯兵一月之费用一州赋可给义勇十八万事卒不行
　　夏四月侬智髙陷邕横等州
　　先是智髙复贡金函书请内属知邕州陈珙上闻不报时邕州庭中有白气而江水溢司戸孔宗旦以为兵象度智髙必反以书告珙不聴智髙既不得请日与交趾为讐且擅山泽之利遂招纳亡命数出敝衣易谷食绐言洞中饥部落离防故邕不设备智髙乃与广州进士黄师宓及其党日夜谋入冦一夕焚其巢穴绐众曰平生积聚今为天火所焚无以为生计穷矣当防邕州据广州以为王否则兵死是月率众五千沿江东下攻破邕州横江寨张日新等死之陷邕州都监张立司戸孔宗旦骂贼而死珙以下皆遇害于是智髙即州伪建大南国僣号仁惠皇帝改年启歴赦境内师宓等皆称中国官名进陷横贵龚藤梧封康端州惟封州守臣曹觐康州守臣赵师旦监押马贵战死诸州守臣张仲李植江滋丁寳臣等并遁
　　觐修古兄子也修古无子以觐为后觐死録其子且以其弟现为建安簿官满修古妻又乞别养凡三注现建州官
　　庆厯间蛮尝入冦知邕州卢革移书安抚使杜杞言岭外小郡地里相近者可量合并之使缓急冦至可以共御
　　围广州
　　前二日有告急者知州仲简以为妄囚之下令曰有言贼至者斩以故民不为备及贼至乃令民入城民争以金贝遗阍者求先入践死者甚众余皆附贼贼势益张广惠等州提举捉贼武日宣惠州巡检魏成宪邀击于城下并死之
　　范仲淹薨
　　仲淹内刚外和为政忠厚所至有恩邠庆二州之民皆画像立生祠其卒也哭之如父諡文正上篆其碑首曰褒贤
　　初羣盗剽刦淮南将过髙邮知军晁仲约谕富民出金帛具牛酒徃迎之盗悦径去不为暴事闻富弼议诛仲约以正法仲淹欲宥之争于上前上卒从仲淹言既而弼愠甚谓仲淹曰方今患法不举法举而多方沮之何以整众仲淹密告之曰祖宗以来未尝轻杀臣下夫轻道人主以诛杀它日手滑虽吾軰亦未敢自保也弼终不谓然其后两人相继出使弼还自河北至国门不许入未测上意比夜傍徨不能寐绕床叹曰范六丈圣人也
　　六月以狄青为枢密副使
　　中丞王举正言青出兵伍为执政本朝所无恐四方轻朝廷左司谏贾黯亦言国初武臣有忠勳者不可胜数然未闻以卒伍登帷幄者今不可有五四夷闻之有轻中国心一也小人无知翕然向之撼揺人心二也大臣将耻与为伍三也不守祖宗成规而自比五季乱政四也青虽才勇未闻有破敌功失驾驭之术五也皆不能夺
　　秋七月智髙遁
　　初魏瓘知广州筑城凿井蓄水作大弩为守备至是智髙为云梯土山攻城甚急又断流水而地坚井饮不竭弩发辄中中辄洞溃智髙力屈时知英州苏缄募壮勇数千人赴难屯邉渡村扼其归路得黄师宓父防之以徇又畨禺县令萧注亦募土丁及海上强壮三千余人与智髙众格鬭焚其战舰即日发县门援兵及民持牛酒刍粮相继入城城中始有生意时转运使王罕方徃潮州议盐事知广州仲简募人置书足间间要罕罕得书即亟归行至惠州州之恶少乘人不宁相率为盗田里惊扰罕入城镇抚及郊遮罕求救防者数千人罕慰谕之曰己召兵行至矣然其实未知防所出也乃思其父尝言遇事有疑当谋诸老者老者未必智过人但渉世乆故也乃遣左右择父老可与语者得数十人召问之父老曰某属各有佃客少者数家多者数十家欲随乡村自召集家有兵器者愿授之使相保聚罕曰有佃客者计如是得矣无佃客奈何吾有以处此矣时罕所至村有耆长三人人有壮丁五七至十人之乃召耆长令发田民增壮丁人各二百又召尉亦令发里民增弓手二千已时下令约申时而集有榜募有才伎方略者皆聴自効许有功大者赏以官次者赏以金帛顷之得数千人阅试可用尤善者以为大甲头次者以为小甲头约使领众而耆长所发乆之无至者时有一妇人诉仆夫夺其钗珥且汚辱之罕斩以徇曰此耆长发为壮丁不肯行者又得剽掠者十八人皆斩之徇如初于是民相传竦动至申时耆长三人得壮丁六百尉得弩手二千皆集罕使十人为小甲置小甲头百人为大甲置大甲头及副主之取库绢染绯为大小旗帜授之得牛羊数千令戸出汤割革为盾形柔之汤中每革削竹籖十六夹穿之以木为鼻使持以自蔽又斩枯竹数千铦其首使持以为兵得公私弓矢刀枪皆以授民约令备守田里遂安因檄告境内及傍州县皆准此行之数日众大集威望遂振州之恶少年皆已行伍不得复动外之他盗亦不敢发罕于其间选鋭士得三千人又选鋭卒魁梧有材伎者得数十人以舟百四十艘载之建旗帜作乐顺流趋广州未至从卒有进言者曰广之南门去水尚百余歩贼兵在旁如吾众趋门贼若来搏之必乱矣于是使士皆登岸斩木为鹿角得数千既至使从卒魁梧有材技者先以鹿角登岸上属于南门湏臾积之髙数尺智髙建黄盖拥众临观相去二三十歩间见已设鹿角遂不犯罕徐勤兵作乐开南门以入于是蔬薪食物始通人心稍安益修守备智髙知不可拔凡围五十七日始觧去自清逺济江拥妇女作乐而行攻贺州不克张忠杨逵李贵邀击之于白旧路口龙岫峒并死之陷昭州钤辖李正隆死焉又袭杀蒋偕于太平埸
　　八月以孙沔为广南安抚使内侍石全彬副之
　　初以沔知秦州入见上以秦事勉之对曰臣虽老然秦州不足烦圣虑陛下当以岭南为忧也臣观贼势方张官军朝夕当有败奏既而张忠等败闻上闻南事诚如沔料时己命余靖经制广东西盗贼乃除沔湖南江西安抚使沔以南方兵连为贼所破气慑不可用请益发骑兵且增选偏禆二十人求武库精甲五千参政梁适折沔曰毋张皇沔曰前日惟无备故至此今指期灭贼非可以邀幸胜乃欲示镇静耶夫实备不至而貎为镇静危亡之道也居二日促行才与兵七百沔忧贼度岭而北乃檄湖南江西曰大兵且至其缮治营垒多具燕犒贼疑不敢复侵沔行至鼎州复有诏加广南东西路安抚使
　　九月命狄青讨智髙
　　上己命孙沔余靖而犹以为忧于是青上表请行青入对自言臣起行伍非战无以报国愿得蕃落数百骑益以禁兵羁贼首致阙下上壮其言遂除青宣徽南院使宣抚荆湖经制广南贼盗事入内都知任守忠为之副知谏院李广言唐失其政以宦者观军容致主将掣肘是不足法遂罢守忠青以贼便于乘髙履险歩兵力不能抗故每战必败愿得西邉蕃落兵自从或谓南方非骑兵所宜髙若讷言蕃落善射耐艰苦上下山如平地当瘴未发时疾驰破之必胜之道也青卒用骑兵破贼
　　冬十月智髙陷賔州
　　守臣程东美遁
　　复入邕州
　　守臣宋克隆遁
　　广西分三路
　　置宜容邕三州安抚都监枢密副使王尧臣请析广西宜容邕州为三路以融柳象宜州白髙宾雷观郁林化滕梧龚琼容州钦賔亷横浔贵邕州遇蛮入冦三路会支郡兵经略安抚居桂州以统制焉亦益募澄海忠敢土军分屯全永道三州米以饷之罢遣北兵逺戍诏狄青审议青以为便遂行之
　　十一月壬寅朔日有食之
　　十二月録唐顔真卿后
　　癸巳皇祐五年春正月诏止交趾援兵
　　从狄青之请也初交趾请出兵助讨智髙余靖以便宜许而请于朝狄青奏曰假兵于外以除内冦非我利也以一智髙横践二广力不能制乃假蛮夷兵蛮夷贪得无义因而启乱何以御之愿罢交趾助兵上从之
　　丁度薨临其丧
　　时为参知政事是日旬休上趣驾临奠度性纯质居一室十余年无姬侍一日召诸子谓曰王旦为相十五年其子犹为布衣汝曹宜自力吾不复有请矣后諡曰文穆
　　会灵观灾　狄青败智髙于邕州
　　先是命广西钤辖陈曙击智髙于金城驿曙素无威令既遇贼士卒犹聚博营中乃仓卒被甲以前遂致覆军王承吉等并死之狄青合孙沔余靖之兵自桂州次賔州青以张忠蒋偕皆轻敌取死军声大沮前戒诸将无得妄与贼鬭聴吾所为曙恐青独有功乘青未至以歩卒八千犯贼溃于昆仑关其下殿直袁用等皆遁青曰令之不齐兵所以败晨会诸将堂上揖曙起并召用等三十二人按所以败亡状驱出军门斩之沔靖相顾愕然靖尝迫曙出战因离席而拜曰曙失律亦靖节制之罪青曰舎人文臣军旅之责非所任也诸将皆股栗青顿申令军中休十日贼觇者还以为军未即进或説智髙曰骑兵利平地宜遣兵守昆仑勿使度险俟官军疲而食尽击之无不胜智髙骤胜而轻官军不用其言明日整军青将前阵沔将次阵靖将后阵以一昼夜绝昆仑关出贼不意阵归仁铺智髙悉众列阵以拒官军使骁勇执大标枪衣绛衣望之若火而羸弱在后青阵少却先锋将孙节死之贼气鋭甚沔等惧失色时青匿蕃落骑兵在后前锋将杨遂出挑战杀十数人青登高自执五色旗麾骑兵张左右翼从后出夹攻左者右右者左已而左者复左右者复右禆将张玉率骑兵出阵前而横贯其垒贼大溃会日暮智髙复趋邕官军追五十里斩数千级获伪官黄师宓以下五十七人先是青誓曰不待令而举者斩右军将贾逵恐贼先据髙乃引军趋山贼至逵拥众而下击断其阵贼既溃诣帐下请罪青拊其背曰违令而胜权也尚何罪智髙夜焚城遁由合江口入大理国迟明青按兵入城枭师宓等首城下收金帛马牛以钜万计敛尸五千筑为京观时有贼尸衣金龙衣众以为智髙已死欲以上闻青曰安知非诈乎宁失智髙不敢以诬朝廷贪功也时瘴雾昏塞或谓贼毒水上流饮者多死青甚忧之一日有泉涌砦下汲之甘众遂以济谣言农家种籴家收至是符之智髙暴残一方凡一年吏民不胜其毒捷奏至上喜谓厐籍曰青破贼皆卿执议之力
　　智髙母阿侬氏弟智光子继宗继隆槛至京师后智髙死于大理国函首至乃悉弃市
　　以宋祁知定州
　　祁前在成德军请弛河东陜西马禁蕃落民间自相买卖民养马勿升户等居三月徙定州又上言天下根本在河北河北根本在镇定以其扼敌冲为国门户又曰欲兵之强莫如多谷与财欲士训练莫如择将欲人乐鬭莫如赏重而罚严欲敌顾望莫敢前莫如使镇重而定强又曰天下乆平马益少臣请多用歩军臣料朝廷与敌相攻必不深入穷追驱而去之及境则止然则不待马而歩可用矣臣请损马而益歩故马少则骑精歩多则鬭健我能用歩所长虽契丹多马无所用之又曰夫镇定一体也自先帝以来为一道帅专而兵不分故定揕其胸则镇犄其胁势自然耳今判而为二其显显有害者北塞山川要险之地裂而有之平时号令文移不能一敌脱叩营垒则彼此不相谋谁肯任责耶臣请合镇定为一路愿以将相大臣领之无事时以镇为治所有事则迁治定指授诸将权一而责有归士无茍且之意防之上也又曰河东马强士习善驰突与镇定若表里然东下井陉不百里入镇定矣敌若深入以河东健马佐镇定兵掩其惰若归者万出万全此一竒也又上御戎七论
　　二月复以狄青为枢密副使兼宣徽南院使
　　上欲擢青为枢密使同平章事厐籍曰昔曹彬平江南太祖只赐钱二十万缗而已青虽有功未若彬之大若赏以此官富贵极矣异日更立功将何官以赏之乃有是命仍赐第及优进其诸子谘咏等官
　　三月亲试举人
　　赐郑獬以下及诸科九百余人及第出身有差
　　奉三圣像如滁并澶州
　　安奉太祖太宗真宗御容于三州神御殿
　　集禧观成
　　即会灵观也因火更作至是成遂改今名
　　夏五月髙若讷罢以狄青为枢密使
　　时凡内降恩髙若讷多覆奏不行入内都知王守忠欲得节度使若讷固执以为不可又欲直留后若讷持之若讷畏惕少过而前驺殴路人至死御史奏弹之议者方以为青赏薄而内侍石全斌又为青讼功于中乃罢若讷而迁青中丞王举正力争不能夺故事罢枢密使降麻及若讷罢但舎人草制遂为例
　　孙忭御史中丞
　　忭性笃厚寡言质畧无威仪虽乆处显要循循无所建明及制下谏官韩绛论奏忭非纠绳才不可任风宪忭即手疏曰臣观方今士人趋进者多亷退者少以善求事为精神以能讦人为风采捷给若啬夫者谓之有议论刻深若酷吏者谓之有政事谏官所谓才者毋乃谓是乎若然臣诚不能也上察其言趣令视事且命知审官院忭辞以任言事不当兼事局乃止
　　求直言
　　待制以下许请对许奏封事
　　秋七月作镇国神寳
　　奉宸库有良玉上不欲以为服玩诏天子有八玺乃命参知政事梁适撰名曰镇国神寳而刻之
　　闰月定内侍员
　　内侍供奉官至黄门以一百八十人为额
　　厐籍罢
　　出知郓州以言者论其党庇亲戚堂吏受赂也
　　以陈执中梁适为平章事　八月防制科武举
　　赵彦若所对疏濶罢之先是制举就秘阁试者凡十八人有司独取彦若于是又被黜去议者谓宰相陈执中不由科第以进故隂讽有司专抑儒士非彦若寔不能也
　　武举五十一人授官有差前诏罢武举今所擢皆秘阁旧经试者云
　　以唐介为御史中丞
　　是后介入对上褒谕曰闻卿守节自被谪未尝以私书至京师介顿首谢卒无一言以自明介贬斥不二嵗复召议者言天子优容言事之臣自古未有也
　　冬十一月丙申朔日有食之
　　龙图阁直学士知耀州赵师民上疏曰近太阳蚀于正朔此是天意欲以感动圣心臣非瞽史不知天道但率愚意言之其月在亥亥为水水为正隂其日在丙丙为火火为正阳月侵日隂侵阳下蔽上之象也今圣心慈仁恭俭动循典礼自非下蒙上邪挠正使主恩不下究而谁之咎欲望陛下咨心膂之臣洎耳目之官其忠而纯者与之遴简内外百执州县牧宰使主恩下究而不为羣邪所蔽则亿兆之幸也时著作佐郎刘义叟见日蚀心又胡瑗铸钟弇而直声郁而不发及陕西铸大钱乃曰此所谓害金再兴与周景王同占上其惑腹心之疾又月入太微义叟曰后宫将有丧乎
　　觧唐介言职
　　介数论事因言于上曰臣继今言不行必将固争争之急或更坐黜是臣重累陛下愿听觧言职许之改直集贤院欲以安全之也
　　旱蝗
　　时左司谏贾黯言水旱之灾虽尧汤所不能免臣读隋史见所立社仓取之以时藏之于民下足备凶灾而上实无所利愿效隋制立法乃下其説司农寺复下诸路度可否其以为可行者才四路余或谓赋税之外两重供输或谓恐招盗贼或谓已有常平足以赡给或谓置仓烦扰于是黯复奏诸路所陈类皆妄议若谓赋税外两重供输则法意乃教民储积以备水旱官非自利若谓恐招盗贼则盗贼利在轻货不在粟麦若谓已有常平则常平之设盖所以平谷价使无甚贵甚贱之伤又今国用颇乏所蓄不厚近岁非无常平小有水旱辄流离饿殍则是常平果不足以赈救也若谓置仓敛财烦扰则义仓之设本为百姓宜无所惮况今州县治邮传驿舎皆敛于民岂于义仓独畏烦扰人情可与乐成不可与谋始如臣言可采愿断而行之然牵于众论卒不果行
　　十一月己巳郊三圣并侑
　　先是有诏自今南郊三圣并侑
　　十二月禁转运进羡余
　　有增盈者留为本路移用先是尝命李中师为淮南转运使中师入辞上谓曰比闻诸路转运使多献羡余以希进然遇灾伤不免暴取于民此朕所不取也其戒之
　　以呉中复为监察御史
　　用中丞孙忭所荐也忭未始识其面或问之忭曰昔人耻为呈身御史今岂荐识面台郎耶












　　九朝编年备要巻十四
<史部,编年类,九朝编年备要>
　　钦定四库全书
　　九朝编年备要巻十五　　　宋　陈均　撰
　　仁宗皇帝【起申午至和元年止戊戍嘉祐三年】
　　甲午至和元年春正月京师大疫
　　出犀角和药以疗民其一通天犀也内侍李舜卿请留供服御上曰朕岂贵异物而贱百姓哉立命碎之
　　追册贵妃张氏为温成皇后
　　初妃既受封册宠爱日甚出入车御华楚颇侵并后饰尝议用红繖增兵衞数有司以一品青盖奏兵衞凖常仪上守法度事无大小悉付外廷议凡宫禁干请虽己赐可或辄中却妃嬖幸少比然终不得紊政及薨上悲悼不已谓左右曰昔者殿庐徼衞卒夜入宫妃挺身从别寝来衞又朕尝祷雨宫中妃刺臂血书祝辞外皆不得闻宜有以追贲之入内押班石全彬探上意请用后礼于皇仪殿治丧诸宦官皆以为可入内都知张惟吉独言此事须翌日问宰相既而判太常寺翰林学士承防王拱辰知制诰王洙等皆附全彬议宰相陈执中不能止遂诏近臣宗室皆入奠于皇仪殿移班上于殿东楹特辍视朝七日命参知政事刘沆为监防使全彬及勾当御药院刘保信为监防都监凡防礼皆全彬与沆合谋处置而洙等奏行之初有司请用荆王故事辍视朝五日或欲更增日听上裁乃增至七日殿中侍御史李景初言贵妃一品当辍朝三日礼官希防使恩礼过于荆王不可以示天下御史中丞孙抃上三奏请罢追册不报
　　初赐諡曰恭德枢密副使孙沔言太宗四后皆諡曰德从庙諡也今恭德之諡其法何从且张郭二后不闻有諡此虽礼官之失实贻讥于天下遂改今諡先是诏沔读哀册沔奏章穆皇后丧比葬行事皆两制官今反诏二府大臣行事不可于是执册立上前陈故事且曰以臣孙沔读册则可以枢密使读册则不可置册而退陈执中取而读之后议立忌沔又极陈不可直集殿刘敞亦言太祖以来孝惠孝章淑德章怀后庙四室陛下之妣也犹不立忌岂可以私昵而变古越礼乎吕景初亦力争乃罢立忌
　　抃及侍御史毋湜殿中侍御史俞希孟皆求补外知杂事郭申锡请长告并以言不用故也沔数言追册温成于礼不可且曰皆由佞臣賛兹过举陈执中等甚衘之沔不自安力求解职防出知杭州
　　内侍王守忠加留后
　　故事宦官未有真留后者上以守忠服劳乆欲予之以枢密使髙若讷力辞不可而止及是疾亟求为节度使梁适引故事云宦官无除真刺史者况节度使乎中丞孙抃亦力争乃止加武信军留后言官方论列翌日守忠卒守忠谨愿详密故眷遇最厚
　　三月王贻永罢以王德用为枢密使
　　本朝外姻未有辅政者贻永在枢府十五年性清谨逺权利归第则杜门谢客迄无过失
　　德用虽致仕乾元节预班庭契丹使语译者曰黑王相公乃复起耶上闻之起德用判郑州至是复用之初孔道辅死或谓德用曰孔道辅害公者今死矣德用曰中丞以其言职岂害某哉朝廷亡一忠臣可惜也
　　德用在邉时上尝遣使问邉事德用曰咸平景德中赐诸将阵图人皆死守战法缓急不相救以致屡败臣愿不以阵图赐诸将使得应变出竒自立异效上然之又尝言兵法使士知畏爱怯者勇勇者不骄以吾可胜因敌而胜之岂多言哉
　　诏改元
　　以四月为始司天监言四月朔日食故也易服避殿减膳
　　夏四月甲午朔日有食之用牲于社
　　是日雷雨至申时见所食九分之余宰相率百官以日食不及算分拜表称贺
　　祥源观灾
　　御史呉中复对于延和殿上曰比来上封事者多言隂阳未和由大乐未定且乐之不和于古乆矣朕谓水旱之来系时政得失非乐所召
　　去岁之郊祀也以三圣并享至是旱学士胡宿言五行火礼也去岁火而今又旱其郊祀并配之失也即建言配非古宜用迭配如初
　　秋七月梁适罢
　　先是将以梁适为温成皇后园陵使适以为不可及奏国朝以来妃嫔葬佛寺别园遂定葬奉寺由是与陈执中不合御史马遵等弹适贪黩怙权其所除授多縁贿赂亲党不宜乆居重位上未聴御史吴中复又弹适奸邪上曰马遵亦有疏且言唐室天寳后治乱分何也中复对曰明皇初任姚崇宋璟张九龄为相遂致太平天寳而后相李林甫牛仙客杨国忠因而大壊治乱于此分矣虽威福在于人主要之治乱在所任之臣上曰朕每进用大臣未尝不采天下公议然知人亦未易也至是中丞孙抃又以为言罢知邓州
　　解马遵等台职
　　时并为御史遵知宣州防改京东转运吕景初呉中复并通判改知衢池二州梁适之得政也中官有力焉及遵等于上前极陈其过上左右或言御史捃拾宰相自今谁敢当其任者适既罢左右欲并遵等去之遵对弹适多私又言适与刘宗孟连姻而宗孟与富人共商贩下开封府劾治所言不实皆坐贬知制诰蔡襄以皆无罪封还词头不草制改付他舎人亦莫敢当者遂用熟状降敕中丞孙抃累疏争之翰林学士胡宿因召对亦乞留遵等退又上书皆不报越明年知制诰刘敞上言故事迁降官皆有诰命前年因事黜御史吴中复蔡襄当草制封还词头执政耻为所沮且单用敕牒因循习熟遂成乆例今后除命合用诰辞者乞遵故事
　　八月以贾黯判流内铨
　　时承平日乆百官职业皆有常宪乐于因循而铨衡徒文书备具而已黯始欲以风义整救其弊益州推官桑泽在蜀三年不知其父死后代还举者甚多应格当迁方投牒自陈人皆知其当丧父岂肯为作文书泽知不可乃去发丧制服以不得家问为解泽既除丧求磨勘黯谓泽三年不与其父通问亦有人子之爱于其亲乎使泽非匿丧犹为不孝也言之于朝泽坐废归田里不齿终身晋州推官李亢初以入钱得官己而有私罪黙自引去匿所得官以白衣应乡举及第积十嵗当磨勘乃自首言其初事黯以为此律所谓罔冐也奏罢之夺其劳考
　　以刘沆同平章事
　　前一夕召当宿学士杨伟草麻不至更自外召赵概草之乃诏自今当宿学士以故请告者令其以次逓宿
　　命修起居注官侍经筵
　　从知制诰贾黯之请也旧迩英延义二阁讲读官自有记注至是乃罢焉仍诏命赐坐于御榻西南越明年春修注石扬休言恐上时有宣谕咨访而坐逺不悉闻因令立侍云
　　九月以吕臻王洙为翰林学士
　　故事翰林学士六员时杨察赵概杨伟胡宿欧阳修己五员于是察加承防臻及洙并除洙乃员外擢盖附会温成事宰相陈执中刘沆喜其助己也
　　时洙讲周礼上令畵礼器图至是上之
　　明年春臻以上疏论陈执中出知徐州赐燕资善堂仍诏自今由经筵出者亦如例
　　以刘沆为温成皇后园陵监防使
　　中丞孙抃御史范师道毋湜言宰相不当为赠后典葬不报又议为后建陵立庙抃率官属言非礼因相与请对争不能得抃伏地不起上为改容遣之
　　冬十月葬温成皇后
　　知谏院范镇言太常议温成皇后葬礼前谓之温成园后谓之园陵宰相刘沆前为监防使后为园陵使如问此议皆由礼官前日是则今日非今日是则前日非必有一非于此矣夫礼典素定而议论如此古者法吏舞文今世礼官舞礼乞下臣章问前后异同状以正中外之惑
　　定州郡选人奔丧令　十一月呉充鞠真卿罢
　　充时同判礼院鞠为太祝先是议温成皇后园庙事学士判太常寺王洙令吏以印纸行文书不关僚属充真卿即移开封府治吏罪而知府蔡襄不受充等持之不置会台谏亦论其事朝廷疑充等讽之故出充知髙邮军真卿知淮阳军御史赵抃及谏官范镇皆言充等无状不报时谏官争言充及真卿不当补外直集贤院冯京最后上疏言愈切宰相刘沆怒请出京濠州上曰京何罪然犹落修起居注台谏又争言京不当夺职请复之不报
　　知制诰刘敞言臣昨闻呉充出守冯京落职将谓其人所行实有过当所言实有不可是以触忤圣意不防矜恕及于延和殿奏事面奉宣谕充乃举职京意亦无他中书恶其太直不与含容臣窃惊骇不觉愤咽前古以来惟有人主不能容受直言或致窜谪臣下今陛下慈圣好谏寛大如此不知中书何故不务将顺圣德之美须要排逐言者又言臣前论呉充冯京谪官面防圣谕本末臣即言若如此则是大臣蔽君之明专君之权而擅作威福也必恐感动隂阳有地震日蚀风雾之异今臣窃闻镇戎军地震一夕三发去臣所言五日之内耳又京师雪后昏雾累日复多风埃太阳黄浊此皆变异之可戒惧者也臣所以先知必然者按五行志云臣事虽正专之必震况其不正乎又尚书洪范防恒风若而京房易传臣之蔽君则防气起臣以此数者合之故知必有异也
　　加内侍石全彬刘保信官
　　全彬加观察使保信西染院使并以兼防温成皇后园陵故也范镇言章献章懿章惠三太后之葬推恩皆无此比乞遣还告不报后数日又遣全彬入内副都知刘敞以为滥赏数迁封明年三月卒迁之敞为人磊落明白博记问为文章尤敏赡在西掖时一日追封皇子公主九人敞将下直立马却坐一扫九制各得其体遇事多所建明好讥议执政恶之故知制诰七年不迁庆歴间学者多守注疏敞为七经小传始异诸传之説后王安石修经议盖本于敞
　　乙未至和二年春正月晏殊薨
　　諡曰元宪殊虽早贵而奉养清俭善于知人如范仲淹孔道辅皆出其门而富弼杨察乃其壻也上篆其碑首曰旧学
　　郭固上车战法
　　固为汾州推官尝造战车知并州韩琦曰此马燧法也令赍诣阙既试之除卫尉丞
　　三月孔宗愿封衍圣公
　　孔子四十八代孙也初袭封文宣公太常博士祖无择言孔子后在汉魏封褒成褒尊宗圣晋宋曰奉圣后魏曰崇圣后周及隋唐封邹国公唐初曰褒圣开元中始諡孔子为文宣王封其后为文宣公不可以祖諡而加诸后嗣乃诏改封而令世袭焉
　　夏四月定差衙前法
　　罢里正衙前以赀产差排乡戸衙前初州县之役皆出于民而有常数非民事则役厢兵诏令有大兴作然后调丁夫而役有轻重劳佚之不齐人有贫富强弱之不一承平既乆奸伪滋生命官形势占田无限皆得服役衙前将吏得免里正戸长而应役之户困于烦数至伪为劵售田于形势之家假佃戸之名以避徭役至是知并州韩琦言民苦于里正衙前至有孀母改嫁亲族分居或弃田与人以免上等或非命求死以就单丁又每乡被差疏密髙下不均富者休息有余贫者败亡相继请罢差里正衙前只差乡戸衙前令本县于诸乡中第一等选物力最髙者为之于是下其议于京畿诸路相度皆以为便而知制诰韩绛蔡襄亦极论江南福建里正衙前之弊绛请行乡户五则之法其法凡差诸州军乡戸衙前以产钱与物戸从多至少置簿排定戸数分为五则其役之重轻亦分等第焉假若第一等重役十处合用十人即排定第一等一百戸若有第二等五处即排定第二等五十户以备十次之役其里长更不差人襄请以产钱多少定役轻重遂命绛及襄与三司防定绛等议定乃共奏请凡奏乡戸衙前以物力多少置簿排定其里长更不差人遂更着法下三司颁焉民甚便之
　　六月陈执中罢
　　出判亳州先是执中嬖妾张氏笞小婢出外舎死御史赵抃列八事劾奏执中自此章十二上于是诏置狱命纠察在京刑狱崔峄按治之峄以为执中自以婢不恪笞之死非张氏杀之有诏勿推中丞孙抃与其属郭申锡毋湜范师道赵抃请合班论奏阁门言有违近制诏令轮日入对抃等既入对极言执中过恶请罢之退又交论之抃最后乞解宪职补外以避执中朋党中伤之祸于是得请始御史因执中杀婢事欲击之上未聴而谏官初无论列者御史并以为言而抃攻范镇尤力台官皆助之镇累奏乞与御史辨不报及御史入对又言执中私其女子伤化不道执中既罢上以谕镇镇复言朝廷置御史以防防慝非使其为防慝也审如御史言则执中可诛如其不然亦当诛御史并缴前五奏乞宣示执政相与廷辨之上不报镇由是与赵抃有隙先是镇上言去冬多南风今春多西北风乍寒乍热欲雨不雨又有黑气蔽日此皆人事所感也黑气蔽日者隂侵阳小人惑君也欲雨不雨者政事不决也陈执中为相不病而家居者百日矣陛下以御史之言决一婢死而欲退宰相为是即乞速退执中以御史之言为非亦乞敇执中起视事毋使天意乆不决也乍寒乍暑者赏罚不当也邓保吉不当为都知邓宣言不当为押班王全彬不当为观察使是不当赏而赏冬而多南风春而多西北风皆逆气也恐陛下意虑有为小人所惑而号令数变也陛下如欲应黑气蔽日之变莫若逺小人进君子如欲应乍寒乍暑之变莫若追还邓保吉等过恩而正大臣之罪如欲应欲雨不雨之变莫若速定执中之进退以决中外之惑如欲应冬多南风春多西北风之变莫若精其思虑而不数变号令此皆古圣贤通天人之术非臣臆説职居言责之官不得黙然
　　嘉祐四年议赐执中諡礼官韩维言执中为相后宫之丧不能考正仪典使朝廷有非礼之举又闺门之内礼分不明请諡曰荣灵判太常寺孙抃等言执中为小官以大本未立独先羣议及在宰司公正方重有大臣之风请諡曰恭判考功杨南仲又请諡恭襄诏諡曰恭维累疏论列以为责难于君谓之恭臣之议执中正以其不恭因乞罢礼官不报上又篆其碑曰褒忠
　　以文彦博富弼同平章事
　　初除弼监修国史乃在旧相刘沆之上论者以为非故事由学士承防杨察之误防贴麻改沆监修国史而弼为集贤班大学士彦博与弼并命是日宣制上遣小黄门数軰觇于庭士大夫相庆得人后数日翰林学士欧阳修奏事殿上上具以语修且曰古之求相者或得于梦今朕用二相人情如此岂不贤于梦卜哉修顿首称贺
　　未几知并州厐籍过京师入对上新相彦博及弼意甚自得谓籍曰朕用二相何如籍曰二臣皆朝廷髙选陛下拔用甚副天下望上曰诚如卿言文彦博犹多私至于富弼万口一词皆曰贤相也籍曰文彦博臣顷与之同在中书详知其为人实无所私但恶之者毁之耳况前者被谤而出今当愈畏谨矣富弼顷为枢密副使未执大政朝士大夫未有与之为怨故交口誉之爵禄树私恩则非忠臣何足贤也若一以公议概之则向之誉者将转而为谤矣陛下所宜深察也且陛下既知二臣之贤而用之用之则当信之坚任之乆然后可以责成功若以一人言进之未防又以一人言疑之臣恐太平之功未易卒致也上曰卿言是也
　　上尝问王素曰大僚中孰可命以相事者素曰陛下命相臣何敢言上曰姑言之素曰惟宦官宫妾不知其姓名者可充其选上怃然曰如此则富弼耳素再拜曰陛下得人矣
　　张昪为御史中丞
　　上尝谓执政言昪清直可任风宪乃有是命富弼初入相欧阳修复为翰林学士时号三得人
　　秋七月呉育罢
　　初陈执中罢相上曰谁可代卿者执中举育上召赴都为翰林侍读学士至是侍读禁中帝因语及臣下毁誉多出爱憎育曰圣言要切实四海之幸然知而形之于言不若察而行之于事自古人君皆因信防邪而致乱照奸憸而致治至于安危万端不出爱憎二字逹之则羣书不足观不逹则博览无益也盖人主事有不可不密者有不可不明者语及军国防微或事干权要此不可不密也若指人姓名隂言其罪状未见者此不可不明也若不明则奸邪得计忠正难立曲直莫辨爱憎逆行故曰偏聴生奸独任成乱是故圣王之行如天地日月坦然明白进一人使天下皆知其善黜一人使天下皆晓其恶则隂邪不能为害公正可以立身此百王之要道也上益重之数欲大用而为谏官刘元瑜诬奏在河南尝贷民出息钱乆之乃命知延州
　　八月赦京辅
　　先是正月已降德音知谏院范镇言京辅嵗一赦而去嵗再赦今嵗三赦又在京诸军嵗再赐缗钱姑息之政无甚于此夫嵗一赦者细民谓之热恩以其必在五六月间也奸猾为过指以待免况再赦三赦乎今备塞之兵五六十万使闻京师端坐受赐者能不动其心哉请自今罢所谓一赦以惩奸猾而使良善得以立也罢兵士之特赐以均内外而使民得以寛也
　　置台谏章奏簿
　　从范镇之言也镇言先朝以御寳印纸给言事官使以时奏上所以知言者得失而殿最之今请置御史谏官奏章簿于禁中时时省之仍以中书旧所置簿具其言行否每季録付史官诏从之
　　九月下溪蛮冦邉
　　辰州蛮酋下溪州刺史彭士义之子师宝来奔湖北转运李肃之等纳之以为乡导撃彭士义不克自是数入冦诏湖北广西发兵讨之至嘉祐三年秋始奉职贡如初
　　冬十月録唐长孙无忌后十一月行并邉见钱和籴法
　　置河北都大提举便籴粮草及催遣黄御河纲运初薛向为虞部郎中言河北籴法之弊以为备邉十四州悉仰食度支岁费钱五百万缗得米粟百六十万石其实才直二百万缗而岁常虚费三百万缗入于商贾蓄贩之家今宜罢其邉入粟自京辇钱帛至河北专以见缗和籴且既用实钱革去三説四説虚估之弊又必有以佐之则其法可行故邉谷贵则籴澶魏粟漕黄御河以给邉新陈未交则散籴价以救民乏军食有余则坐仓收籴以待不足使见钱行而三利举则河北之谷不可胜食矣三司使杨察请用其説于是置官而以向为之既而三司辇绢四十万疋当缗钱七十万又蓄见钱及择上等茶埸总为缗钱百五十万储之京师而募商人入钱并邉计其道逺近增其数以偿之且省辇用之费惟入中刍豆计直偿以茶如旧
　　十二月修六塔渠
　　导河入横陇故道初诏自商胡之决大河注金堤寖为河北患今河渠司李仲昌欲约水入六塔河以纾一时之患其令两制台谏官详定学士欧阳修言伏见集议修河未有定论盖由贾昌朝欲复故道李仲昌欲开六塔互执一説莫知孰是臣愚皆谓不然大抵今河势有三决之虞复故道上流必决开六塔上流亦决金堤下流若不浚使入海则上流亦决臣谓宜选知水利之臣就其下流求入海之路而浚之不然下流梗塞则终于上决为患无涯愿下臣议裁取其当焉学士承防孙抃等言开故道诚乆利然功大虑不克成六塔下流可导而东去以纾恩冀金堤之患先是有诏遣使与河北都转运司周沆言利害沆言近计塞河用薪苏千六百万工五百八十万今仲昌用薪苏三百万工一百万河一尔所费财用不容若是之殊盖仲昌先为小计以求兴役尔又今河广二百余歩六塔渠才四十六歩必不能容且横陇不流自河徙以来淤成髙陆其西堤粗全东堤或在或亡前日六塔水微通分大河末十分之三濵水之民丧业者已三万戸使如仲昌言全河东注必横溃泛滥齐博德棣濵五州之民皆为鱼矣今六塔渠千余里若欲壅河使东当先治水所过堤使皆髙厚仍置吏兵分守其地多积薪苏以防冲决乃可为也费大难办朝廷卒从仲昌议盖文彦博富弼主之故抃等亦傅会其説中书言黄河自商胡决北流乆为民患先议开铜城故道而塞商胡恐功大难就欲量开六塔河见行水势入横陇旧道从之以李璋李仲昌施昌言蔡挺同领其役时富弼尤主仲昌议修又言朝廷议开六塔河中外皆知不便而未有言其利害者何哉一曰畏大臣二曰畏小人三曰畏无竒防今执政之人用心河事亦劳矣初开故道今又修六塔夫以执政大臣鋭意主其事固非口舌可回而仲昌利口小人虽众所共恶而为大臣所主欲与之争势必难夺今言者谓故道既不可复六塔又不可修诘其如何则又无竒防此所以虽知不便而罕肯言也况治水本无竒防所谓防之竒者不大利则大害若循常计虽无大利亦未至大害今言修六塔者竒防也然役不可成而为害愈大言顺水治堤者常谈也然无大害不知为国计者欲何所择哉惟朝廷审其利害早罢六塔之役疏奏不省
　　役之未兴也上赐诏问澶州曹佾佾言河决殆天时未易以为人力争陛下念河北被患于功费何所惜然决口将合流益驶虽用工如麻苇积刍如邱阜且何所施以臣之见不如徐观其势而利导之万全之防也佾论与执政异乃徙佾知青州
　　醴泉观成
　　即祥源观也观因火更作今改名
　　是岁契丹主宗真死子洪基立
　　宗真是年夏遣使以其画像来献求易御容以代相见笃兄弟之情八月卒宗真立二十五年諡文成皇帝号兴宗宗真性佻侻尝因夜燕自入乐队又数变服入酒肆寺观尤重浮图法僧有正拜三公三师兼政事令者其臣马保忠尝劝以臣下无勲劳宜序进之宗真怫然怒曰若尔则是君不得专岂社稷之福耶保忠惶恐自是欲有迁除必先厚赐近臣以絶其言故亲信察喇哈凖等数十人皆拔处将相子洪基立改元清寜
　　先是日食正阳客星出于昴著作佐郎刘义叟曰宗真其死乎至是果验
　　李德政死
　　子日遵立加静海节度交趾郡王
　　丙申嘉祐元年春正月大赦
　　甲寅朔御大庆殿受朝前一夕大雨雪至压折药架上疏祷而霁是日感风不豫己未契丹使者入辞上疾作掖入禁中文彦博以上防谕契丹使者就驿仍授国书彦博与两府俟于殿阁乆之召副都知史志聪邓保吉等问上至禁中起居状志聪等对以禁中事密不敢泄彦博怒叱之曰主上暴得疾系宗社安危岂可不令宰相知天子起居欲何为耶自今疾势小有增损必一一见白仍令引至中书取军令状自是禁中事宰相无不知者庚申诣内东门小殿问起居上自禁中大呼而出曰皇后与张茂则谋大逆语极纷错宫人扶持者皆随上而出谓彦博等曰相公且为天子肆赦消灾彦博等退始议降赦茂则内侍也上素不之喜闻上语即自缢左右救解不死彦博召茂则责之曰天子有疾谵语耳汝何遽如是汝若死使中宫何所自容耶戒令常侍上左右无得辄离皇后以是亦不敢辄至上前诸女皆幼福康公主稍长时已病心初不知上之有疾侍上侧者唯十阁宫人而已上既不能省事两府但相议定称诏行之时二府议留禁中未有以发彦博请用道家説辛酉祈禳大庆殿辅臣主祠事设次宿殿庑内侍史志聪曰非故事彦博曰今日岂论故事耶甲子大赦壬申罢祷祈两府始分番归第不归者各宿于其府知开封府王素尝夜叩宫门求见执政请白事彦博曰此际宫门何可夜开诘旦素入白有禁卒告都虞候欲为变者执政欲收捕按治彦博曰如此则张皇惊众乃召殿前都知挥使许懐德问曰都虞候某甲者何如人怀德曰在军职中最为良谨彦博曰可保乎曰然彦博曰此卒必有怨于彼诬之耳当亟诛之以靖众众以为然时富弼以疾谒告彦博请刘沆判状尾斩于军门彦博初欲自判王尧臣揑其膝彦博悟因请沆判之及上疾愈沆譛彦博于上曰陛下违豫时彦博斩告反者彦博以沆判呈上而上意乃解
　　夏四月六塔渠决
　　李仲昌等塞商胡北流使入六塔河河溢不能容而复决溺夫兵漂刍藁不可胜计自是朝廷但治西堤以衞北京及契丹国信路不复治东堤矣防治修河官罢知澶州施昌言知滑州李璋并降官仲昌编置英州初奉诏俟秋冬塞河流而擅违约甫塞即决仲昌坐取河材为器盗所监临故重贬之先是文彦博富弼主仲昌议不聴贾昌朝所言昌朝以为恨及六塔功败仲昌等皆坐责内侍刘恢徃视河还言仲昌所断冈曰赵征村与国姓御名同人谓昌朝排执政摘恢言奏之有诏遣中人置狱御史李景初言事无根源不出政府恐隂邪用此中伤善良乃更遣御史呉中复与内侍邓守忠即澶州同讯中防趣行甚急中复请对言恐狱起奸臣非盛世所宜及驰至较景德戸籍乃赵征村实非御名六塔河亦无冈势止归罪仲昌軰仲昌垂子也垂知河事尝上导河形势书欲酾为别使缓而不决至仲昌反塞河背戾家学遂以贬终中复时号为铁面御史
　　上之得疾也昌朝隂结内侍武继隆令司天官二人于大庆殿庭两府聚处执状抗言国家不当穿河于北方致上体不安彦博知其意顾未有以制数日二人又上言请皇后同听政亦继隆所教也史志聪等以其状白执政彦博视而怀之有喜色同列问不以告既而召二人诘之曰汝今日有所言乎对曰然彦博曰天之变异汝职所当言也何得辄预国家大事汝罪当族二人惧色变彦博曰观汝直狂愚耳未欲治汝罪自今无得复尔二人退彦博乃以状示同列皆愤怒曰奴敢妄言何不斩之彦博曰斩之则事彰灼于中宫不安众皆曰善及议遣司天官定六塔于京师方位彦博复遣二人徃继隆曰请留之彦博曰彼何敢辄妄言有人教之耳继隆默不敢对二人至六塔恐治前罪乃更言六塔在东北非正北无害也
　　减防补额定选举法
　　去秋龙图阁直学士李东之上言古者官有定员人无他觊今三四年间放进士五百人因诸路用兵举人又加録用而诸科惟专记诵不知理义亦放及五百人此选举之路未精也文武官御史知杂御史而上嵗任一子帯职员外郎诸司副使而上三嵗任一子近岁任子比祖宗朝多逾数倍又三丞以上致仕者任一子且退一老者进一孺子甚非国家爱贤取士之道此补防之门太广也嫔嫱之侍宗室之妻有邑号视品者皆得荐其弟侄又皇亲纳壻白身受官而内臣之家因事奏授者甚多此恩幸之源未塞也三省百司胥吏补官已冗而又因縁权势悉换班行权贵给役明有恩例此因循之【原阙】

　　遂敕中书枢密院裁定乃诏见任二府及御史知杂以上并罢乾元节奏恩例学士以下每遇郊恩许奏大功以上亲再遇郊恩小功以下亲郎中帯职员外郎初遇郊诏奏子若孙再遇郊奏期亲四遇郊奏大功以下亲其取进士依皇祐四年以四百人为额诸科毋过其数南省特奏名者罢之有司入流悉如吏部格毋得序劳减年及换武于是岁入仕者差减矣
　　五月京师诸路大水
　　京师大雨水注安上门门关折壊官私庐舎数万区诸路大水河北尤甚防遣韩绛体量安抚河北
　　六月雨壊太社太稷坛　求直言
　　诏羣臣实封言得失于是翰林学士欧阳修奏疏略曰自古人君必有储副所以承宗庙之重而不可阙者也陛下临御三十余年而储副未立此乆阙之典也臣闻臣僚多以此事为言大臣亦当进议陛下圣意乆而未决而庸臣愚士知小忠而不知大体者因以为异事遂生嫌疑之论此不思之甚也伏望陛下出于圣断择宗室之贤依古礼文立以为子未用立为储副也既可以徐察其贤否亦可以俟皇子之生臣又见枢密使狄青出自行伍遂掌枢密始初议者以谓不可今三四年间外虽未见过失而不幸有得军情之名且武臣掌国机密而得军情岂是国家之利臣前有封奏其説甚详且述青未是竒才但于今世将率中稍可称耳虽其心不为恶而不幸为军士所喜深恐因此陷青以祸而为国家生事欲乞且罢青枢务任以一州既以保全青亦为国家消未萌之祸
　　知制诰吴奎疏言陛下在位三十余年而嗣储未之立今之灾沴乃天地祖宗开发圣意礼大宗无嗣而择支子之贤者以昭穆言之则太祖太宗之曾孙陛下所宜建立以系四海之心俟有圣子则优其礼而退之亦何不可愿陛下勿听邪説以误大事
　　侍御史李景初亦言国朝二宗相继尹京而天下有所系望愿择宗子之贤者使得问安视膳于宫中以消奸萌或尹【原阙】


　　不摇国本固矣时狄青每出士卒辄指目以相矜夸又其家犬生角屡有光怪景初数诣中书白辅臣请出青文彦博以青忠谨有素外言皆小人为之不足致意景初曰青虽忠如众心何盖谓小人无识则或以致变大臣宜为朝廷虑无牵闾里恩也知制诰刘敞亦论之甚力
　　秋七月引对羣臣
　　自上不豫惟二府得奏事至是始引对羣臣
　　彗出紫微垣
　　歴七星其色白长丈余
　　八月庚戌朔日有食之
　　司马光又上疏曰有国家者政有大小事有缓急今甚大而急者在于本根未固陛下不以此时早择宗室之贤使摄储副之位万一有出于意外可不过为之防哉
　　狄青罢
　　时青避水徙家相国寺行止殿上都下閧然人情寖疑执政闻之始惧以熟状出青判陈州越明年青薨諡武襄青为人谨密寡言其计事必审中机会而后发师行正部伍明赏罚与士同饥寒劳苦虽敌猝犯之无一士敢后先者故其出常有功喜推其功以与将佐始与孙沔破贼谋一出青贼已平经制余事悉以委沔退然如不用意者沔始服其勇又服其为人自以为莫及也
　　以韩琦为枢密使
　　时韩琦新除三司使在道除枢密院使而以三司使召张方平于益州琦初以武康节度使知州降麻除三司使唐制节度纳节不降麻本朝丁谓自节度使为参知政事止舎人院命词今除韩琦降麻非故事也
　　九月辛卯恭谢大庆殿改元
　　时上疾平以太宗至道年升遐恶其年号遂诏中书改元嘉祐
　　先是范镇言自废祖宗旧乐用新乐以来迄今四五年日食星变冬雷秋雹风雨不时寒暑不节不和之气莫甚此也使乐无所感动则己乐而有所感动则众异之至未必不由此也去年十二月晦大雨雪大风宫架辄坏元日大朝会乐作而陛下疾作臣恐天意以为陛下【原阙】


　　详悉今再具进呈乞下执政大臣参议臣书如有可采伏乞且用祖宗旧乐以俟异时别求制作从之
　　举行御史迁次格
　　范知道知常州赵抃知睦州先是宰相刘沆进不以道深疾言事官因言自庆歴后台谏官用事朝廷命令之出事无当否悉论之必胜而后己又专务抉人隂私莫辨之事以中伤士大夫执政畏其言推擢尤速遂举行御史迁次之格满三岁者与知州而抃等又当乞避范镇各请补外沆遽引格出之师道及抃盖尝攻沆之短中丞张昪言沆等挟私出知御史请留抃及师道不报
　　冬十月觧范镇言职
　　先是镇知谏院以上春秋髙而未立储嗣不御朝者累月曰天下之事尚有大于此者乎即上疏言太祖舎其子而立太宗此天下之大公也周王既薨真宗取宗室子养之宫中此天下之大虑也愿陛下以太祖之心行真宗故事择宗室贤者异其礼物而试之政事俟有圣嗣复遣还邸累上不报及彗星之变镇谓其占为急兵复上疏言国本未立若有兵变孰急于此者陛下得臣疏不以留中而付中书是欲使大臣奉行也臣两至中书大臣皆设辞以拒臣是陛下欲为宗庙社稷计而大臣不欲也臣窃原其意特恐行之而陛下中变耳中变之祸不过于死而国本不立万一有如天象所告急兵之变则其祸岂止一死而已哉夫中变之祸死而无愧急兵之变死且有罪愿以此示大臣使自择而审处焉未防以镇为御史知杂固辞不受执政有谓镇曰上之不豫大臣尝建此防矣今间言己入为之甚难镇复书执政曰事当论其是非不当问其难易速则济缓则不及此圣贤所以贵机会也镇见上面陈者三镇泣上亦泣曰朕知卿忠卿言是也当更俟三二年章凡十九上待罪百余日头髪为白由是卒觧言职朝廷亦不能夺也初御史赵抃亦以上不豫请建立宗室贤子弟以安人心
　　通判并州司马光亦上疏曰储贰天下之根本望断自圣志择宗室【原阙】

　　太常博士张述于皇祐五年上疏曰臣闻宗庙社稷之重以继嗣为本匹夫有百金之产犹能定谋托后事出于素况于有天下者哉建隆干德之臣子孰不愿艺祖享年万亿端拱天禧之人其心亦然而天地运行物极必变陛下承三圣之业春秋四十有四宗庙社稷之寄未有托焉此臣所以夙夜忧也谓宜黙祷天地分宠六宫或未之获则愿选宗亲才而贤者试以机务俾内外知圣心有所属则天下大幸至和初复上疏曰臣闻大人继明照四方离为日君象也二明相继故能乆照陛下御天下将三纪是日之正中也而未闻以离照为虑大嗣不早定则有一旦之忧而贻万世之患歴观前世事出仓卒则或宫闱出令或宦官主谋或奸臣首议贪孩孺以乆其政冀暗昧以窃其权安危之机发于顷刻而朝议恬然曾不为计岂不危哉述前后七上疏最后语尤激上终不为罢
　　镇在至和初上防言国家用调责之三司三司责之转运转运责之州州责之县县责之民竭力以佐公家而自用不给则嗟怨之气干戻天地此水旱之所以作也愿诏大臣考求祖宗逮天圣官吏与兵及天下赋入之数而斟酌裁之节之庶国用有常民力有余陛下髙拱而天地之和至矣初真宗时内外兵九十万宗室吏员受禄者九千七百寳元以后募兵益广宗室蕃衍吏员岁增至是兵百二十五万宗室吏员受禄者万五千景德中祀南郊内外赏赉钱帛总六百万至是飨明堂至一千二百万用度不得不屈故臣有是请又奏臣去年言官冗兵多民力不堪请下大臣条理今累月不报景德中兵不满五千万西备北御沛然有余今兵倍之矣而尚苦不足夫兵不在众在将何如耳侬智髙冦岭南前后遣兵遣将不知其防皆相继奔北陛下亲遣狄青而卒取胜者蕃落数百骑耳此兵不在众也陛下何不持此説以诘大臣之欲益兵者臣愚以为备契丹莫若寛河北河东之民备灵夏莫若寛关陜之民备云南则莫若寛两州湖岭之民备天下莫若寛天下之民民力寛则知自爱知自爱虽有外虞人人可用为兵用人人自爱之兵以御外虞何徃而不克夫官所以养民者也兵所以衞民者也养民衞民者反残民矣而大臣不知所以捄之臣恐朝廷之忧不在四夷而在冗兵与穷民也
　　又言周冢宰制国用唐宰相兼盐铁转运使则宰相制国用从古然也今中书主民枢密主兵三司主财各不相知故财已匮而枢密益兵无穷民已困而三司取财不已中书视民之困而不知使枢密减兵三司寛财者制国用之职不在中书也愿使中书枢密通知兵民财利大计与三司量其出入制其国用则民庶防少寛矣然自天圣以来上以经费为利臣下亦屡以为言而有司不能承上之意牵于习俗卒无所建明议者以为恨焉
　　又言取兵于民则民稀民稀则田旷田旷则赋役重赋役重则民心离寓兵于民则民稠民稠则田辟田辟则赋役轻赋役轻则民心固陛下诚能罢令招兵敕大臣使具太祖太宗真宗每朝赋入若干兵若干官若干陛下天圣中赋入若干兵若干官若干约令赋入之数与兵数官数酌取中道立为经制以赋入之数十分为率以七分养官兵给郊庙宫省及诸费留三分以备水旱缓急为之十年仅可以言治此陛下所宜留念也
　　十二月刘沆罢
　　出知应天府初沆出御史范宗道等中丞张昪言天子耳目之官进退必由陛下奈何以宰相怒斥之乎愿付有司明其曲直又请与御史俱出皆未报而御史吴中复又论沆治温成丧天下谓之刘弯俗谓鬻棺者为弯则沆之素行可知昪等论辨不已凡上十七章沆知不胜亦自请出上以昪指切时事无所避谓曰卿孤特乃能如是昪曰臣朴学愚忠仰体圣意是为不孤今陛下之臣持禄养交者多而赤心谋国者少臣窃以为陛下孤立矣上为之感动
　　以包拯知开封府
　　拯立朝刚严闻者皆惮之贵戚宦官为之敛手旧制府吏坐府治门先收讼牒谓之牌司拯开正门径使至前自言曲直民不敢欺
　　胡瑗管勾太学
　　瑗既为学官其徒益众太学至不能容取旁官舎处之礼部所得士瑗弟子常居四五随材髙下喜自修饰衣服容止往徃相类人遇之虽不识皆知其为瑗弟子也于是擢与经筵治太学犹如故
　　瑗以四年春致仕归海陵诸生与朝士祖饯东门外时以为荣及卒诏赙其家集贤校理钱公辅率太学诸生一百余人即佛舎为位哭又自陈师丧给假二日
　　丁酉嘉祐二年春正月杜衍薨
　　諡曰正献衍被病自作遗疏谓无以乆安而忽邉防无以既富而轻财用及早建储副以安人心语不及私
　　二州地震　三月亲试举人
　　赐章衡等及第出身有差凡进士与殿试者始皆免黜落时欧阳修为知举先是文士以磔裂怪僻相尚钩章棘句寖失浑厚修深革其弊前在髙第者尽诎之务求平淡典要举子皆造言谤之然文体自是亦少变矣
　　夏五月夏人冦邉
　　管勾麟府军马郭恩死之初屈野河西地夏人数侵耕知麟州武戡已筑一堡于白草平为候望会经畧使厐籍檄并州通判司马光行邉与戡议更增二堡籍遂檄麟州如其议于是恩及走马承受黄道元等以巡邉为名徃按视之遂为所袭恩众大溃戡走还恩道元及府州都监刘防皆被执军士死者三百余人亡失器甲万七千有余恩不降见害事闻赠观察使
　　诏举行磨勘法
　　诏文武官旧皆陈乞磨勘有伤亷莭截自今岁满令审官三班院举行之
　　熈宁二年诏以防迁官者不隔磨勘自比部员外郎黄汾始
　　秋八月防制举
　　贤良方正能直言极谏科王彰材识兼茂明于体用科夏噩彰不入等噩入第四等于是夏有诏自今应制科者聴待制以上奏举毋得自陈内草泽人许本路转运使奏举进用差使毋得引旧例起擢视旧亦少抑焉
　　赐诸州和剂缗钱
　　诏每岁赐诸道节镇诸州钱有差委长吏选官合药以疗救民疾置校正医书局命直集贤院官四人校正
　　置广惠仓
　　初天下戸絶田官自鬻之至是枢使韩琦请留勿鬻而收其租别仓贮之以赈穷乏仍令逐路提防刑狱専领岁终以数上三司
　　四年诏司农寺
　　时京东提刑韩宗彦以上未有继嗣上书请修胎养之令且言昔汉章帝着为此令而继嗣汉室咸其苗裔陛下前日诏令戸絶田勿鬻而收其租置为广惠仓近闻后宫就馆者二则报将有在今下戸有懐妊而不能自存者愿赐之粟则德益施于海内盖君务蕃毓其民则天亦必昌衍其子理固然矣宗彦亿孙也
　　冬十月颁禄令　十二月诏开岁贡举
　　进士诸科解旧额之半其进士髙等恩例亦裁损之置明经科罢书举人
　　立内降关白二府法
　　诏学士院承内降并关白中书枢密院先是澶州言河流损坏浮桥后数日而修完之遂下本院降敕奬谕中书言官吏防视不谨法当劾之既令免劾而诏亦追罢之
　　戊戌嘉祐三年春正月开永通河
　　先是有司言至和大水京师罹患请直城西穿河北入于惠民河分注鲁沟则无水患既成名曰永通
　　表烈女张氏墓
　　表其墓封旌德县君张氏江夏民妻也里恶少持刀逼之欲与为乱张大骂曰庸奴可死不可它也至以刀自断其喉犹能走禽其人以告邻里事闻特褒异之
　　二月以呉及为右正言
　　及复上疏曰同姓者国家之屏翰储副者天下之根本今陛下之根本未立四方无所系心宜择宗室之亲贤以备储副聴入禁中陛下它日有嫡嗣则异其礼数复令归邸于义为顺也
　　三月范镇知制诰
　　镇自罢言职每因事未尝不以储嗣为言冀上心感动及知制诰入谢又面论之曰陛下许臣又三年矣愿早定大计
　　夏四月罢睦亲宅神御殿　五月增国子监生员以四百五十人为额防增一百五十人
　　六月文彦博罢
　　以使相判河南府初盐铁副使郭申锡受诏行河与河北转运李参议论不相中讼参于朝且言参尝遣人赍河图属彦博御史张仲玉亦论结托有状乃诏推劾而二人所言皆不实仲玉以风闻免劾申锡坐贬彦博亦不自安数求退故有是命
　　以韩琦为平章事
　　初琦在枢府编次诸房比例使吏不得因縁为奸至是中书亦行之
　　包拯为御史中丞
　　拯言东宫虚位日乆天下为忧羣臣数言圣意不决夫万物皆有根本而太子者天下之根本也根本不立祸孰大焉上曰卿欲谁立拯曰陛下问臣谁立是疑臣也臣行年七十且无子非邀后福者所以乞建太子者为宗庙社稷万世计耳上喜曰徐当议之拯又言命令不当数易及请裁抑内侍减节冗费言多切至若条责诸路盐司御史府得自举属官减一岁休假事多行之
　　秋七月命范祥制置解盐
　　从三司使张方平御史中丞包拯之言也初祥坐它罪贬命京西转运使李参代之遂以至和元年入缗钱一百六十九万为定率量入计出可助邉费十之八乆之并邉复听入刍粟以当实钱而虚估之弊滋长劵直亦从而贱岁损官课无虑百万至是复以祥总盐事祥请重禁入刍粟者其劵在今己前者每劵别使输钱一千然后予盐又言商人持劵若鬻盐京师皆亏失本钱请置官师蓄钱二十万缗以待商人至者劵若盐估贱则官为售之劵纸六千盐席十千毋辄增损以平市估使不得为轻重诏以都盐院监官领之自是稍复
　　祥防卒嘉祐六年三司使包拯请録其后曰祥建议通陜西盐法行之十年岁减货务缗钱四百万其劳可録也
　　广济河溢
　　防又决汴堤长城口
　　八月乙亥朔日有食之　冬十一月置省减司
　　命翰林学士韩绛等同三司详定省减自是多所裁省云
　　防诏三司每岁上赋数三岁一防
　　置都水监
　　罢三司河渠司以其事属之







　　九朝编年备要巻十五
　　钦定四库全书
　　九朝编年备要巻十六　　　宋　陈均　撰
　　仁宗皇帝【起己亥嘉祐四年止癸夘嘉祐八年】
　　己亥嘉祐四年【契丹清宁五年】
　　春正月丙申朔日有食之用牲于社
　　去冬诏以明年日食正旦避殿减膳知制诰刘敞言天明虽有可畏之道然亦当稽古率礼然后为允按三代之典日食无预避之事左氏传称避移时曽子问诸侯入门不得行礼者日食居其一此覩有变而戒非早备也先王制礼过之者犹不及其制法先时者与不及时者均贵得中而已至是敞又言臣前论先期避殿不中古典未蒙省察今又闻遣官祭社稽之于经亦未见此礼盖社者上公之神羣隂之长故曰日食则伐鼓于社所以责上公退羣隂今反祠而请之是屈天子之礼从诸侯之制抑阳扶隂降尊贬重此乃日之所由改变非承天戒尊朝廷之意也右正言呉及言日食者隂阳之戒在人事则臣陵君妻乗夫四夷侵中国今大臣无姑息之政非所谓臣陵君失在陛下渊嘿临朝使隂邪未尽屏也后妃无权横之象非所谓妻乗夫失在左右亲幸骄纵亡节也羌戎顺服非所谓四夷侵中国失在将帅非其人为彼所轻也因言孙沔在并州苛暴不法燕饮无度厐籍前在并州轻动寡谋辄兴堡寨屈野之衂为国深耻沔卒坐此废
　　二月弛茶禁
　　嘉祐初元之冬始用薛向议罢并邉入中粟自京辇钱帛至河北专以见钱和籴惟入中刍豆则仍计直给茶行之未久论者谓辇运科折烦扰居民且商人入钱者少刍豆虚估益髙茶益贱诏学士韩绛等即三司经度绛言自改法以来邉储有备商旅颇通未宜轻变惟辇运之费宜从官给旧输税绢者毋得折钱其入中刍豆勿给茶平其市估至京以银防绢三物偿之皆从其说自是茶法不复为邉籴所须而通商之议亦起矣初茶法屡变歳课日削至和中并本息计之才百六十七万余缗自景祐中叶清臣建通商之议不行至是著作佐郎何鬲三班奉职王嘉麟又皆上书请罢给本钱纵园户贸易而官收租钱与所在征筭归货务以偿邉籴之费而淮南转运副使沈立亦集茶法利害为书上之陈通商之利辅臣富弼韩琦曽公亮等决意向之力言于上去冬九月命韩绛等即三司置局遣官分行六路询其利害至是还言如三司议便乃诏罢之以三司歳课均赋茶户凡为缗钱六十八万有竒使嵗输官比输茶时其出防倍朝廷难之为损其半歳输缗钱三十三万八千有竒谓之租钱与诸路本钱悉储以待邉籴罢十三山场六货务惟腊茶如旧余茶肆行天下矣茶禁既弛论者以茶户困于输钱商贾利薄贩鬻者少其后刘敞复请收前令诏择其利害变而通之欧阳修言新法有五害望除去前令时朝廷方排众论而行之卒不听及治平中歳入腊茶散茶凡七十万余斤茶户租钱三十万余缗又储本钱四十七万余缗而内外总入茶税钱四十九万余缗史臣曰推是可见茶法得失矣
　　交趾寇邉
　　亲试举人
　　赐刘煇等以下一百六十余人及第出身有差授官如三年闰十二月诏书盖以科举既数尝有诏裁损进士髙第及制科入等恩数自是骤显者鲜而所得人才及其风迹比旧亦寖衰
　　三月以包拯为三司使
　　初拯为御史中丞弹三司使张方平贱买豪民产事方平罢去遂代以宋祁拯复论祁在益州燕饮过度且其兄庠方执政不可任祁亦罢去而以拯代之于是翰林学士欧阳修复言拯既排击二人不当代其任所谓牵牛蹊田夺牛已甚拯避位久之方出寻迁枢副卒于七年夏諡孝肃拯性峭直而奏议平允常恶俗吏苛刻故务为敦厚虽疾恶甚至人情所不及即推以忠恕未尝为色辞以悦人不作私书亲故干请一皆絶之
　　夏四月録周后
　　以柴氏子为崇义公给田十顷令奉周祀
　　复银台司封驳制
　　以何郯同知通进银台司兼门下封驳事郯上言本朝设此司实代给事中封驳之职乞准王曽王嗣宗故事凡有诏敕并由银台司从之
　　时殿中丞龙昌期上所注书赐绯及绢百疋郯言昌期尝毁周公异端之学不可长也诏追其赐
　　五月诏内臣权罢进养子
　　始用呉及议也
　　初至和元年及为审刑院详议官疏言臣辄原刑法之本以効愚忠窃惟前世肉刑之设汉文易以鞭棰然已死而笞未止外有轻刑之意而其实杀人我祖宗始用折杖之法盖旷古圣贤思所未至宜乎天降之祥而未享继嗣之庆意者宦官太多也何则肉刑之五一曰宫今宦官之家竞取他子希求爵命童防何罪陷于刀锯因而夭死夫有罪而宫前王不忍况无罪乎汉永平间中常侍四员小黄门十人尔唐太宗定制毋得逾百员且以近事较之祖宗时防何人今防何人望宦官进子一切权罢则天心应而圣嗣广矣书奏上异其言欲用为谏官而及以父忧去矣
　　除猜防大臣条约
　　诏前此两制不许至执政私第执政所荐士不得充台官法并除之
　　命江宁府等州官臣兼钤辖
　　洪潭扬庐越福并兼本路钤辖
　　六月却尊号
　　请加尊号曰大仁至治知谏院范师道言比灾异数出而崇尚虚文非所以答天戒知制诰刘敞亦曰尊号非古也陛下尊号尽善尽美矣复加大仁至治不足増光盛德且自寳元以来不受徽号今二十年奈何一旦増虚名而损实美上曰朕意亦谓当如此奏五上不许
　　申严闭籴禁
　　从谏官呉及之请也及言春秋有告籴今官司擅造闭籴之令岂陛下子育兆民之意哉乃诏诸路转运使邻路邻州辄闭籴者以违制论
　　秋七月出宫人
　　先以月食防尽修隂教以应天变也出二百余人至是复出其数如之初刘氏在掖庭通请谒为奸御史中丞韩绛宻以闻上曰非卿言朕不知此当审验之后数日出刘氏及他不谨者且诏中书召绛谕意刘氏及黄氏在十阁中尤骄恣者也于是并黄氏皆出之
　　八月防制科
　　陈舜俞钱藻汪辅之并入第四等言者以辅之无行罢之辅之躁忿因以书诮讥富弼曰公为宰相但奉行台谏风旨而已弼不能答
　　冬十月大祫于太庙
　　先是上将亲祫下礼官集议东向之位同判宗正寺赵良规请正太祖东向位而知太常礼院韩维以为宜如祖宗故事虚东向之位便时礼官不敢决乃与待制以上台谏官同议曰太祖为受命之君然僖祖以降四庙在上故大祫止列昭穆而虚东向魏晋以来已用此礼今亲享之盛宜如旧便诏恭依
　　礼官张洞韩维请以孝惠孝章淑德章怀四后享于别庙不升合食上重其事诏两制集议而孙抃胡宿李昭述杨安国向传式刘敞王畴何郯八人曰按春秋传大祫未毁庙之主皆升合食于太祖国朝至祫之日别庙后主皆升合食子孙遵用未易轻改传曰祭从先祖如其故便欧阳修呉奎陈升之包拯韩绛钱象先唐介卢士逊九人曰古者庙制皆一帝一后后世有以子贵者始着并祔之文其不当祔者又有别庙之祭本朝禘祫乃以别庙之后列于配后之下于古无闻若以为行之已久重于改作则是失礼之举无复是正也请从礼官于是敞特奏曰今羣臣不务推原春秋之法而独引后儒疑近之説不务讲求本朝之故而专倡异代难通之制不务将顺主上广孝之心而轻宗庙久行之仪欲摈隔四后使永不得合食臣窃恨之夫宗庙之礼神灵之位岂可使举措数有后悔哉当留圣念初上春秋髙议者恐上劳拜起礼官遂咸造此议上微闻之及得敞奏谓近臣曰朕初谓礼当然茍以拜起为烦朕犹能之何惮也乃诏别庙四后祫享如旧俟大礼毕别加讨论时胡宿当草诏自主其所议然自后亦不复议
　　御制祫享舞名文舞曰化成治定武舞曰崇功昭德上自制迎神送神乐章诏宰臣富弼等撰大祚至采茨曲调十八
　　升益并州为成都太原府
　　韩琦之在太原也乞复并州为节镇诏两制议之翰林学士胡宿以为尧迁阏伯于商邱主火而商为宋星迁实沈于大夏主水而参为晋星国家受命始于商邱王以火德又京师当宋之分野而并为晋地参商仇讐之星今欲崇晋非国之利也自宋兴平僣伪并最后服太宗削之不使列于方镇防八十年谓宜如旧制上是宿议及琦秉政因祫享赦书卒复之宿又以为言不报
　　减河南民丁钱米
　　十一月汝南王允让薨
　　后追封濮王諡安懿为大宗正二十年宗族怀其恩而畏其严
　　以牧地赋贫民
　　是嵗初以诸防监及诸军牧马所用余田赋贫民耕种
　　庚子嘉祐五年春正月陨星东南
　　有声如雷同知谏院范师道上疏曰汉晋天文志天狗所下为破军杀将伏尸流血甘氏图天狗移大贼起今备邉防盗未见其至虽有将帅不老则愚士卒虽多劲勇者少夷狄可保也如州郡何州郡可保也如盗贼何必有包蔵险心投隙而动者宜简拔将帅训练士卒诏天下为备上晚年尤恭俭而四方无事师道言事人称其介直
　　穿二股渠
　　用河北都运韩贽议穿四界首二股渠分河流入金赤河
　　夏四月诏均税
　　命近臣同三司均之才均数郡言者以为不便而止
　　五月京师地震
　　厐籍致仕
　　籍自定州诏还既入见诣中书白执政求致仕执政曰公康宁如是且上意方厚奈何欲去之坚也籍曰若待筋力不支人主弃厌然后去斯不得已尔岂得为止足哉遂归卧于家前后凡七上表其劄子不可胜数乃许之
　　置寛恤民力司
　　诏三司置之
　　寻遣官分路访寛恤民力事
　　以王安石为度支判官
　　安石献万言书极陈当世之务畧曰陛下有恭俭之德聪睿之才而仁民爱物之意未孚于天下又公天下而选辅相属之以事而不疑宜其天下大治而效不至此者患在法度虽多而不合先王之政故也今去先王之世既远而欲一一以修先王之政虽甚愚犹知其难臣谓当法其意而已然今天下之才不足以承所使一路之间能修其职者甚少其能讲先王之意以合时变者往往而絶夫人才不足陛下虽欲更改而孰能称防然则今之所急在人才而已先王之于人才教之养之取之任之皆有其道今虽州县有学而不能长育人才太学之官未严其选而礼乐刑政之事非已之所当知而所以教之者诵説课试而已故虽白首于庠序而不知从政之方又古之教士以射为急射为男子之事既朝夕从事于此则能者众而邉疆宿卫之任皆可择而取之也夫士以行义见推于乡党矣然后因其才而托之以邉疆宿卫之事此所以无虞今乃以邉疆宿卫之任而属之奸悍无赖之人所以常忧而不足恃此教之非其道也方今制禄大抵皆薄州县之吏月所得钱多者八九千少者四五千虽厮役之给不窘于此而欲士之无毁防耻葢中人之所不能也故官大者交赂遗营赀产官小者贩鬻乞丐无所不为今天下公私常以困穷为患者殆亦理财未得其道而有司不能度世之宜而通其变耳诚能焉虽増吏禄不足以伤经费此养之非其道也方今取士贤良方正与进士之髙者皆公卿之选也夫此二科不足以为公卿不待论而后可知而议者乃以为吾常以此取天下之士而公卿亦常出于此不必法古之取人然后得士也其亦蔽于理矣今悉废先王取士之道而敺天下之士使为贤良进士固宜有时而得才之可以为公卿者也然而不肖者茍以此进亦至乎公卿使不肖之人幸而至乎公卿因使推其类聚之朝廷所以多不肖之人虽有贤知往往困于无助不得行其意此皆取之非其道也今取之既不以其道至于任人不问其德之所宜而问其出身之后先不论其才之称否而论其歴任之多少以文学进者且使之治财又转而使之典狱又转而使之治礼是则一人之身而责之以百官之所能备宜其人才之难也夫在位非其人而恃法以为治自古及今未有能治者也此任之非其道也夫教之养之取之任之有一非其道则足以败天下之人才况兼四者而有之则在位少可任之才固不足怪臣愿明诏大臣思以陶成天下之才茍人才不胜其用则陛下何求而不得何欲而不成哉臣又观朝廷异时欲有所施为变革其始计利害未尝不熟也顾有一流俗侥幸之人不悦而非之则遂止而不敢为夫法度立则人无独蒙其幸者陛下诚有意于天下则臣又愿断之而已
　　六月交趾寇邉
　　都巡检宋士尧死之
　　秋七月京西分南北路
　　许州兼北路邓州兼南路安抚河南府即不所部
　　八月蘓洵试校书郎
　　初欧阳修上洵所著书韩琦善之召试舎人院再以疾辞至是抃又荐之乃就除
　　卒于治平三年初王安石名始盛党与倾一时欧阳修亦善之劝洵与防洵曰吾知其人矣作辨奸论畧曰面垢不忘洗衣垢不忘澣此人之至情也今也不然衣臣虏之衣食犬彘之食囚首丧面而谈诗书此岂其情也哉凡事不近人情者鲜不为大奸慝洵既没三年而安石用事其言果验
　　置陜西估马司
　　命薛向领之时有诏修马政命学士呉奎等经度之奎等言牧马在于得人汧渭之间未尝无牧而非子独能蕃息于周河陇之间未尝无牧而张万歳独能蕃息于唐此得人之效也然得人而不久其任久其任而不使专其事专其事而不临之以赏罚亦不可以有功今陜西马价多出解盐复领陕西财赋可专委之仍俾择地置监益市西马牧之乃命向専领本路监牧及买马事仍置买马场于原渭州徳顺军而羣牧使欧阳修又言今之马政皆因唐制而马多少不同者唐牧地皆与马性相宜今或沦异域或为民田请下河东京西访草地置监河北诸监有不宜马者可行废罢
　　罢同提防刑狱置转运判官
　　江南等十一路
　　冬十一月罢内臣寄迁法
　　赵槩言御药院内臣有迁官至遥领防团者谓之闇转于是诏自今当转出外而特留者毋得累寄所迁资序
　　十二月以吕公弼知成都府
　　公弼初至人疑其少威断防营卒犯法当杖不肯受曰宁请劒不能受杖公弼再三谕之不从乃曰杖国法不可不受劒汝所请亦不汝违也命杖而后斩之军中肃然
　　辛丑嘉祐六年春二月亲试举人
　　赐王俊民等及第出身有差
　　三月富弼罢
　　以母丧去位
　　罢大燕
　　以富弼丁母丧故也同知礼院晏成裕言君臣之义哀乐同之请罢春燕以表优卹大臣之意上亟从之
　　夏四月以包拯为枢宻副使解唐介等言职
　　初除陈旭为枢宻副使或言旭因结宦者史志聪王世寜等故有此命谏官赵抃御史范师道吕诲等遂交章论列上以章示旭旭奏臣前任言职弹斥内臣如杨怀敏何诚用武继隆刘恢辈多坐黜逐今言者乃以污臣乞付吏辨遂家居求罢上手诏出之介等复阖门待罪顷之复出如是者数四上诏辅臣曰凡除拜二府朕初岂容内臣预议耶介等章十七上遂两罢之旭知定州介洪州抃防州师道福州诲江州初嘉祐四年夏师道同知谏院上言窃闻诸阁女御以董周育公主御寳宣制并为才人不自中书出诏而掖庭觊觎迁拜者甚多董周之迁可矣女御何人而迁乎才人品秩既髙古有定员若使诸阁皆迁则不复更有员数矣且一才人之俸月直中户百家之赋况诰命之出不自有司岂盛世之事耶恐斜封墨敕复见于今日矣
　　五月授顔复等官
　　先是诸路举行义文学之士二十三人至者十六人皆馆于太学即舎人院试论防赐出身五人辞不能试亦以试将作监主簿命之
　　六月壬子朔日有食之
　　初司天监言当食六分之半至是食四分而云隂雷雨浑仪所言不为灾中丞王畴言顷歳日食正阳实亦隂晦羣臣集班表贺甚非陛下畏天之意同判礼部司马光亦言日食京师不见四方须有见人天意若曰人君为隂邪所蔽灾慝甚明天下皆知其忧危而朝廷独不知尔蚀不及分者歴官当治其罪而羣臣皆欲称贺上下相蒙诏毋贺
　　富弼辞起复
　　故事执政遭丧皆起复弼谓兵革变乱不可用于平世上五遣使起之卒不从
　　以王安石知制诰
　　去冬除安石及司马光同修起居注光五辞而后受安石终辞之后复命之辞至七八月乃受于是径迁知制诰安石遂不辞官矣尝有诏舎人院不得申请除改文字安石言若词头所批事情不尽而不得申请自非大臣欲倾侧为私则立法不当如此陛下举天下之事属之七八大臣大臣之弱者则不敢为陛下守法以忤谏官御史强者则恣行所欲谏官御史亦无敢忤者陛下方尔听其所为而无所问安有朝廷如此久而无乱者乎安石由是与执政忤
　　秋七月司马光入对
　　光时同知谏院进三劄一论君德有三曰仁曰明曰武仁者非妪喣姑息之谓也兴教化修政治养百姓利万物此人君之仁也明者非烦苛伺察之谓也知道谊识安危别贤愚辨是非此人君之明也武者非强亢暴戾之谓也惟道所在断之不疑奸不能惑佞不能移此人君之武也故仁而不明犹有良田而不能耕也明而不武犹视苗之秽而不能耘也武而不仁犹知获而不知种也三者兼备则国治强阙一则衰阙二则危阙三者无一焉则亡自生民以来则未之或改也臣不胜区区触死忘生窃见陛下天性慈惠谨微接下子育元元泛爱群生虽古圣王之仁殆无以过然自践阼以来垂四十年夙夜孜孜以求至治而朝廷纪纲犹有亏缺闾里穷民犹有怨叹意者羣臣不肖不能宣扬圣化将陛下之于三德万分一亦有所未尽欤臣闻春秋传曰庆赏刑威曰君臣幸得以终起居注日侍黼扆之侧伏见陛下推心御物端拱渊黙羣臣各以其意有所敷奏陛下不复询访利害考察得失一皆可之诚使陛下左右前后股肱耳目之臣皆忠实正人则如此至善矣或出于不意有一奸邪在侧岂可不为之寒心哉夫善恶是非与混淆若待之如一无所别白或知其善而不能赏知其恶而不能罚则善者日懈恶者日劝善者懈恶者劝虽有尧舜禹汤文武之君稷契伊吕周召之臣以此求治犹凿氷而取火适楚而北行也伏望陛下少垂圣思以推天地之至仁廓日月之融光奋干刚之威断善无微而不録恶无细而不诛则唐虞三代之隆何远之有其二论御臣曰臣闻至治之道无出在三而已一曰任官二曰信赏三曰必罚国家累日月以进秩循资歴而授任又采名不采实诛文不诛意陛下诚能博选在下之士有德行者掌教化有文学者待顾问有政术者为官长有勇畧者为将帅有功则増秩加赏而勿徙其官无功则降黜废弃而更求能者有罪则流窜刑诛而勿加寛贷如是而朝廷不尊万事不治百姓不安四夷不服臣请伏面欺之诛其三论拣军言务精不务多止以其一留中其二送中书其三送枢宻院光疏千余言未几复言数赦之弊继又进五规曰保业曰惜时曰远谋曰谨微曰务实其保业畧曰天下重器也得之至艰守之至艰王者始受天命之时天下之人皆我比肩也相与角智力而争之智竭不能抗力屈不能支然后肯稽颡而为臣当是之时有智相偶者则为二力相参者则为三愈多则愈分自非智力首出于世则天下莫得而一也斯不亦得之至艰乎及夫继体之君羣雄已服众心已定上下之分明强弱之势殊则中人之性皆以为子孙万世如泰山之不可揺也于是有骄惰之情生骄者玩兵黩武穷泰极侈神怒不恤民怨不知一旦涣然四方糜溃秦隋之季是也惰者沈酣宴安虑不及远善恶杂糅是非颠倒日复一日至于不振汉唐之季是也二者或失之强或失之弱其致败一也斯不亦守之至艰乎臣窃观自周室东迁以来王政不行诸侯并僣分崩离析不可胜纪凡五百有五十年而合于秦秦虐用其民十有一年而天下乱又八年而合于汉汉为天子二百有六年而失其柄王莽盗之十有七年而复为汉更始不能自保光武诛除僣伪凡十有四年然后能一之又一百五十有三年董卓擅朝州郡瓦解更相吞噬至于魏氏海内三分凡九十有一年而合于晋晋得天下才二十年惠帝昏愚宗族搆难刘石乗衅浊乱中原散为六七聚为二三凡二百八十有八年而合于隋隋得天下才二十有八年炀帝无道九州幅裂八年而天下合于唐唐得天下一百有三十年明皇恃其承平荒于酒色养其疽囊以为子孙不治之疾于是渔阳窃发而四海横流矣肃代以降方镇防扈号令不从朝贡不至名为君臣实为雠敌陵夷衰微至于五代三纲頽絶五常殄灭怀玺未暖处宫未安朝成夕败有如逆旅鄙乱相寻战争不息流血成川泽聚骸成邱陵太祖皇帝受命于上帝起而拯之躬擐甲胄栉风沐雨东征西伐扫除海内当是之时食不暇饱寝不遑安以为子孙建太平之基大勲未集太宗皇帝嗣而承之凡二百二十有五年然后大禹之迹复混而为一黎民遗种始有所息肩矣由是观之上下凡一千七百余年天下一统者五百余年而已其间时时小有祸乱不可悉数国家自平河东以来八十余年内外无事然则三代以来治平之世未有若今之盛者也今民有十金之产犹以为先人所营苦身劳志谨而守之不敢失坠况于承祖光美之业奄有四海传祚万世可不重哉可不慎哉惜时畧曰夏至阳之极也而一隂生冬至隂之极也而一阳生故盛衰之相乗治乱之相生天地之常经自然之至数也其在周易泰极则否否极则泰丰亨宜日中孔子传之曰日中则昃月盈则食天地盈虚与时消息而况于人乎况于鬼神乎是以圣人当国家隆盛之时则戒惧弥甚故能保其令闻永乆无疆也逺谋畧曰诗云迨天之未隂雨彻彼桑土绸缪牖户今此下民或敢侮予孔子曰为此诗者其知道乎能治其国家谁敢侮之迨天之未隂雨者国家闲暇无灾害之时也彻彼桑土者求贤于隐微也绸缪牖户者修敇其政治也谨微畧曰周易坤之初六曰履霜坚氷至霜者寒之始也氷者寒之极也坤之初六于律为林钟于歴为建未之月阳气方盛而隂气已萌物之未知也是故圣人谨之曰履霜坚氷至言为人君者当絶恶于未形杜祸于未成也系辞曰知防其神乎君子知微知彰知柔知刚万夫之望又曰太宗皇帝命王继恩讨蜀乱平之宰相请除宣徽使太宗不许曰宣徽使位亚两府使继恩为之是宦官执政之渐也宰相固请太宗怒切责宰相特置宣政使以授之又曰夫宴安怠惰肇荒淫之基竒巧珍玩发奢泰之端甘言卑辞启侥幸之途附耳屏语开谗贼之门不惜名器导僣逼之源假借威福授陵夺之柄凡此六者其初甚微朝夕狎玩未覩其害日滋月益遂至深固比知而革之则用力百倍矣务实畧曰夫安国家利百姓仁之实也保基绪传子孙孝之实也辨贵贱立纲纪礼之实也和上下亲逺迩乐之实也决是非明好恶政之实也诘奸邪禁暴乱刑之实也察言政试政事求贤之实也量材能课功状审官之实也询安危访治乱纳谏之实也选勇果习战鬭治兵之实也实之不存虽文之盛美无益也
　　诸路大水
　　河北京畿等路
　　八月防制科
　　得王介苏轼苏辙言极切直胡宿请黜之上曰以直言召入奈何以直弃之于是轼入第三等介辙第四等知制诰王安石意辙右宰相专攻人主比之谷永不肯撰词宰臣韩琦曰此人语谓宰相不足用欲得娄师徳郝处俊而用之尚以谷永疑之乎已而杨畋见上曰苏辙臣所属也陛下赦其狂直而收之乞宣付史馆上悦从之
　　闰月以曽公亮同平章事
　　张升枢宻使欧阳修参知政事胡宿枢宻副使宿既被用专以顾惜大体为説闻更张革弊则曰变法古人所难不务守祖宗成法而徒务纷纷无益于治也时韩琦为首相法令典故问公亮文学之事问修百官奉法循理朝廷称治
　　冬十月定内侍磨勘法
　　自祖宗时内臣未尝磨勘转官惟有功乃迁景祐初内臣入仕三十年累有功勤经十年未尝迁者听奏旨盖犹未有磨勘定格庆歴以后其制渐隳有入仕才五七年迁至髙品者两省因着十年磨勘之制至是患其幸进令并理三十年磨勘知谏院杨畋言文臣七迁而内臣始得一磨勘其法不均诏髙品以上仍旧十年无劳绩而尝坐罪徒者即倍其年畋为言事官顾以士人比阉寺议者讥之
　　皇侄宗实辞起复知宗正寺
　　上在位四十一年皇嗣未立谏官御史交章进说乆之言者稍怠宰臣韩琦乗间请曰皇嗣者天下安危之所系自昔祸乱之起由防不早定也今陛下春秋已髙未有建立何不择宗室之贤者而定之为宗庙社稷之计乎一日琦取孔光传进曰汉成帝即位二十五年无嗣立弟之子定陶王为太子成帝中材之主犹能之况陛下之圣哉奈何乆不定至是谏官司马光复上疏且面言其事而知江州吕诲亦请早立皇嗣顷之琦与曽公亮张升欧阳修又极言之上曰宗子自有贤智可付天下者卿等其勿忧琦请其名上以名示之琦复奏曰大事也愿陛下审思之翌日复请上曰决矣时皇侄岳州团练使宗实方服汉王丧乃降诏起复宗实四表请终丧从之
　　光之复见上也言向者进説陛下欣然无难今寂无所闻此必有小人者间之小人无远虑特欲仓卒之际援立所厚善者尔唐自文宗以后立嗣皆出于左右之意至有称定防国老门生天子者上大感悟曰送中书光见琦等曰诸公不及今定议异日夜半禁中出寸纸以某人为嗣则天下莫敢违琦等皆唯唯曰敢不尽力
　　是歳初立考课法
　　治平三年考课院言知磁州李田再考在劣等降监淄州盐酒税务坐考劣降等自田始
　　壬寅嘉祐七年春正月诏南郊奉太祖定配
　　改温成庙为祠殿先是谏官杨畋论水灾由郊庙未顺下礼院礼院言对越天地神无二主唐垂拱中始用三祖同配至开元亲享遂罢之皇祐诏书南郊三圣并侑后递配未防复并侑为定制虽出孝思然颇违礼经又温成立庙城南礼同太庙亦有司之失复下两制议而王珪等曰飨帝不可以渎故郊无二主亲亲不可以僣故庙止其先今三后并侑欲以致孝也而适所以渎乎后宫有庙欲以广恩也而适所以僣乎享亲请如礼官议诏从之
　　二月更江西盐法
　　旧自海陵漕盐至江湖常恐滥恶而价髙岭盐善而价贱防汀二州民多盗贩岭盐持甲兵往来或杀伤捕卒则聚而为盗而江西官粜盐嵗才百万斤朝廷患之先是蔡挺知南安军尝条奏利害乃命挺为江西提刑使之制置挺令民首纳私藏兵械以给捕卒而令贩黄鱼笼挟盐不及二十斤不以甲兵自随者止输筭勿捕选官之淮南运新盐严纲吏赏罚以官数之余畀之于是官盐减价而盗贩衰息嵗増卖盐四十余万遂着于令
　　诸路大水
　　河北陕西等路遣使察狱
　　夏五月以司马光仍知谏院
　　初光与吕公着并召试中书及除光知制诰以文不工固辞乃复命以是职光疏畧曰窃以国家之治乱本于礼而风俗之善恶系于习赤子之啼无有五方其声一也及其长也则言语不通饮食不同有至死莫能相为者是无他焉所习异也是故上行下效谓之风薰蒸渐渍谓之化沦胥委靡谓之流众心安定谓之俗及夫风化已失流俗已成则虽有辨智弗能谕也彊毅不能制也重赏不能劝也严刑不能止也自非圣人得位而临之积百年之功莫之能变也周易履之象曰君子以辨上下定民志故天子之令必行于庶人使天下之势如身之使臂臂之使指莫不率从诗曰勉勉我王纲纪四方此礼之本也昔三代之王皆习民以礼故子孙数百年享天之禄及其衰也虽以晋楚齐秦之强不敢暴蔑王室岂其力不足哉知天下之不已与也于是乎翼戴王命以威怀诸侯莫敢不从所以然者犹幸先王之遗风余俗未絶于民故也其后日以衰薄下陵上替晋平公之世鲁子服回如晋还谓季孙意如曰晋之公室将遂卑矣六卿强而奢傲将因是以习习实为常能无卑乎其后赵魏韩氏卒分晋国习于君臣之分不明故也降及汉氏虽不能若三代之盛王然犹尊君卑臣敦尚名节以行义取士以儒术化民是以王莽之乱民思刘氏而卒复之赤眉虽羣盗犹立宗室以从民望王郎矫托名氏而燕赵响应董卓之乱袁绍以诛卓为名而州郡云合曹操挟献帝以令诸侯而天下莫能与之敌操之心岂不欲废汉而自立哉然没身不敢为者畏天下之人疾之也自魏晋以降人主始贵通才而贱守节人臣始尚浮华而薄儒术以先王之礼为糟粕而不行以纯固之士为鄙朴而不用于是风俗日坏入于偷薄叛君不以为耻犯上不以为非惟利是从不顾名节至于有唐之衰麾下之士有屠逐元帅者朝廷不能讨因而抚之拔于行伍授之以旄钺其始也取偷安一时而已及其久也则众庶习于闻见以为事理当然不为非礼不为无义是以在上者惴惴然畏其下在下者睽睽焉伺其上平居则酒肉金帛甘言屈体以相媚悦得间则铦锋利刃狠心诡计以相屠脍成者为贤败者为愚不复论尊卑之序是非之理陵夷至于五代天下荡然莫知礼义为何物矣是以世祚不永远者十余年近者三四年败亡相属生民涂炭及大宋受命太祖太宗知天下之祸生于无礼也于是以神武聪明躬勤万防征伐刑赏断于圣志然后人主之势重而羣臣慑服矣于是翦削藩镇齐以法度择文吏为之佐以夺其杀生之柄擥其金糓之富选其麾下精锐之士聚诸京师以僃宿卫制其腹心落其爪牙使不得陆梁然后天子诸侯之分明而悖乱之原塞矣于是节度使之权归于州镇将之权归于县又分天下为十余路各置转运使以察州县百吏之臧否复汉部刺史之职使朝廷之令必行于转运使转运使之令必行于州州之令必行于县县之令必行于吏民然后上下之序正而纪纲立矣于是申明军法使自押官以上各有阶级以相临统小有违犯罪皆诛死然后行伍之政肃而士用命矣此皆礼之大节也故能四征不庭莫不率服汛扫九州而陟禹之迹至于真宗重之以明德继二圣之志夙夜孜孜宣布善化销铄恶俗以至于今治平百年顽民殄絶众心咸安此乃旷世难成之业陛下当战战栗栗守而勿失者也臣窃见陛下有中宗之严恭文王之小心而小大之政多谦让不决委之臣下诚使所委之人常得忠贤则可矣万一有奸邪在焉岂不危甚矣哉古人所谓委任而责成功者择人而授之职丛脞之务不身亲之也至于爵禄废置杀生予夺不由己出不可也又言顷以西鄙用兵权置经畧安抚使一路之兵得以便宜从事及西事平因而不废河东一路总二十二州向时节度使之权不能及矣又将相大臣典州者多以贵倨自持转运使欲举职业往往违戾而不从又言自景祐以来颇行姑息之政胥吏讙哗斥逐中丞辇官悖慢废退宰相卫士凶逆而狱不穷奸军人骂三司使以为非犯阶级疑于用法朝廷虽特诛其人而已停之卒复收养之其余有一夫流言于道路而为之变令推恩者多矣凡此数者殆非所以习民于上下之分也夫朝廷者四方之表仪也朝廷之政如是则四方必有甚者矣于是元帅畏偏裨偏裨畏将校将校畏士卒奸邪怯懦之臣至有简省教阅使之骄惰保庇羸老使之繁冗屈挠正法使之纵恣诋訾粟帛使之愤惋甘言謟笑靡所不至于是士卒翕然誉之而归怨于上矣彼既为之则此效之下既言之则上从之前既行之则后袭之茍彼为而此不效下言而上不从前行而后不袭则怨怒聚于其身而祸乱生矣长此不已日滋月益民之耳目习而安之此有以异唐之季世乎后魏孝明帝时征西将军张彛子仲瑀上封事欲抑损武人不预清品羽林虎贲千余人焚彛第杀彛父子官为收捕凶强者八人斩之其余大赦以安之怀朔镇人高欢时奉使至洛阳见之归而散家财以结客曰朝政如此事可知矣于是始有飞扬之志由是观之纪纲不立则奸雄生心矣夫祖宗苦心焦思以变衰唐之俗而陛下髙拱熟视以成后魏之风此臣之所以为陛下痛惜也又上疏论财利曰为今之术在随材用人而久任之在养其本原而徐取之在减省浮冗而省用之国初三使司副判官専择晓钱谷者为之近嵗多用文辞之士以为文臣进迁之资途不论其习与不习也又居官者出入迁徙有如传舎臣欲精选晓练钱谷者为三司判官自权为正三司副使缺选于判官三司缺选于副使久任三司使而有实效者増其秩使与两府同又言今天下之民农者不过二三而浮食者常七八欲仓廪之实其可得乎又言商贾志于利而县官数以一切之汰弃信而夺之是以茶盐弃捐征税耗损凡以此也又言陛下天资恭俭而左右侍御宗戚贵近争尚侈靡先朝公主在宫中俸钱月不过五千其余月给大扺仿此今何啻数十倍矣又内藏库专以内臣掌之不领于三司多少虚实有司莫得而知又食货穷乏而宰相不忧以为非己之职也愿复置总计使使宰相领之光二疏凡八千余言
　　秋七月河决北京
　　八月立宗实为太子
　　赐名曙寻加齐州防御钜鹿郡公
　　时宗实力辞宗正琦曰宗正诰勅付阁门故得不受若立为皇子则凡降一诏书定矣上以为然张升进曰陛下疑之否上曰朕何疑欲民心先有所系属升再拜称贺琦等乞手札付外施行琦至中书召王珪草诏珪疑焉请对曰此大事也后不可悔上指心曰朕意决矣议遂定
　　初皇子辞命记室周孟阳问皇子曰太尉称疾坚卧其义安在曰非敢邀福以避祸也孟阳曰假如得请归藩遂能无患乎皇子抚榻而起曰吾虑亦及此遂入内良贱不满三十口行李萧然惟书数橱而已中外闻之相贺
　　李度皇子位伴读王猎说书
　　九月辛亥大享明堂奉真宗配
　　初礼院言皇祐参用南郊百神之位不应祀法宜如唐制设昊天上帝五方帝位以真宗配而五人帝五官神从祀余皆罢前者尝停孟冬之荐今明堂去孟冬日尚远请复荐庙前者祖宗并侑今独配前者地只神州并享今以配天而亦罢皆变礼中之大者也又开元开寳二礼五帝无亲献仪诏恭依而行亲献至是设昊天上帝五方帝位以真宗配而五人帝五官神从祀余皆罢
　　赦文天下寺观未有名额者特赐名谏官司马光言窃以佛老之教无益治世而聚匿防惰耗蠧良民是以国家法令明着有创造寺观一间以上听人陈吿科违制之罪仍即令毁撤臣闻为上者洗濯其心一以待民是以令行禁止而莫敢不从今立法以禁之于前而发赦以劝之于后则凡国家之令将使民何所从乎其赦文一节乞更不施行庶使号令为民所信而防惰不能为奸也
　　英宗治平四年正月诏民间先私造寺观及三十间者悉存之赐名夀圣
　　冬十月赐常平籴本钱
　　诸路凡百万缗
　　十二月幸龙图天章阁
　　召辅臣从官皇子宗室主兵官观祖宗御书又幸寳文阁为飞白书分赐从臣遂燕羣玊殿未几再诏从臣于天章阁观瑞物复燕羣玉殿上曰天下久无事今日之乐与卿等共之宜尽醉勿辞又召宰臣韩琦至榻前别赐酒一巵从臣霑醉至暮而罢
　　癸夘嘉祐八年春二月上不豫
　　辅臣奏事福寜殿西阁见上所御幄帟裀褥皆质素暗敝上顾韩琦等曰朕居宫中自奉止如此此亦生民之膏血也何轻费之哉
　　赦
　　三月赐举人第
　　覆试举人如常例上不御殿赐许将以下及第出身有差
　　上崩于福寜殿
　　年五十四在位四十二年諡曰神文圣武明孝庙号仁宗上性至孝天禧中立为皇太子涕泣累日至于减膳谓当出宫不得日侍帝后左右真宗慰谕之曰此特加恩尔未出宫也上乃悦复膳如常即位年十三临朝端庄事天地宗庙齐栗若不胜或时灾变必跣足露立致祷爱重民力于宫室池台无所兴作三司尝欲以玊清昭应宫地为御苑曰吾先帝苑囿犹以为广可更侈乎监修南京鸿庆宫内侍请于本宫隙地建皇帝本命殿曰建宫观所以为民祈福岂可劳民以自奉耶其遇本命殿道场日只令设板位祠之则其不轻营膳从可知矣异时州郡上雨旸后或畏罪不敢言使民不得除租赋乃命着令毋罪长吏而除民租又奏水灾不实者有司请加罪曰不犹愈于奏祥瑞乎吏部选人一坐失入死罪皆终身不得迁陇州官吏坐误断重辟防赦当原上特贬权州事孙济为雷州参军判官以下除名配广南衙前州县吏配刺沙门岛及广南牢城仍诏以济等诛陷非辜之罪戒天下凡大辟有疑及情可矜者并令谳上所活嵗以千计尝谕辅臣曰朕未尝詈人以死况敢滥刑罚哉民有户絶田产有司听奏裁曰此皆编民朝夕自营者何必利其入官诏给与其出嫁女及同居外甥爱养元元之念未尝少释于怀遗制下虽在深山穷谷莫不奔走悲号而不能止岂非德泽涵养之至耶庙号曰仁不亦宜乎
　　程颢尝言仁祖时北使进言髙丽自来臣属北朝近来职贡全缺殊失臣礼今欲加兵又闻臣属南朝今来报知仁祖不答及将去也召而前语之曰适议髙丽事朕思之只是王子罪不干百姓事今既加兵王子未必能诛得且是屠戮百姓北使遂屈无答不觉汗流浃背俯伏于地归而寝兵他都不言彼兵事势只看这一个天地之量亦诚有以格他也
　　魏泰记仁宗圣性仁恕一日晨兴语近臣曰昨夕因不寐而甚饥思食烧羊侍臣曰何不降旨取索仁宗曰比闻禁中每有取索外面遂以为例诚恐自此逐夜宰杀以备非时供应则嵗月之久害物多矣岂可不忍一夕之饥而启无穷之杀也时左右皆称万嵗至有感泣者而史臣所载嘉祐中上诏三司使张方平曰监御厨窦昭齐等燕日擅杀羊羔且羊羔物未成者枉其生理尝戒使勿杀今复杀之不可不惩特令冲替其爱物类如此
　　陈师道记十阁献蛤蜊每枚千钱一献二十八枚仁宗曰我尝戒尔辈勿为侈靡今一下箸费二十八千吾不堪也遂不食
　　范祖禹曰仁宗爱人恤物之仁在位四十二年未尝一日而忘其诚之所及上极于天下达于地内则诸夏外则夷狄山川鬼神草木无不及者诚之至也契丹主嘉祐中以其三世画像来求圣容曰思见而不可得故来求圣容而见之也其后辽使云今于庆州崇奉每夕宫人理衣衾朔日月半上食食气尽登台而燎之曰烧饭惟祀天与祖宗则然北陲自黄帝以来为诸夏患未有事中国之君礼文如此其隆者书曰至諴感神矧兹有苗其谓是矣
　　时上暴崩皇后敕左右毋得辄发哭敛门钥悉至于前授卫士甲宿卫毕乃召皇子
　　夏四月朔皇子即皇帝位
　　未明皇子入及明韩琦等至后传诏皇子即位皇子固避数四左右被以御服掖就榻召翰林学士王珪草制百官入班福寜殿前韩琦读遗制皇子即位御东楹见百官
　　大赦
　　尊皇后为皇太后
　　后名其宫曰慈夀
　　上不豫诏请皇太后权同听政
　　上养疾于柔仪殿之西室太后居东室垂帘辅臣日至西室候问东室奏事
　　司马光上疏太后言章献明肃保祐先帝用贤退奸有大功于赵氏特以亲用外戚小人负谤天下今初摄大政大臣忠厚如王曽清纯如张知白刚正如鲁宗道质直如薛奎者当信用之鄙猥如马季良防谄如罗崇勲者当疏远之则天下咸服又言赵氏安则百姓皆安况于曹氏必世世享富贵明矣赵氏不安则百姓涂地曹氏虽欲独安其可得乎
　　作皇帝恭膺天命之寳
　　欧阳修篆文时大行受命寳与平生衣冠器用将举以葬故别制此既而学士范镇奏大行受命寳望陛下寳而用之示有所传付命两制议而王珪等曰受命寳犹昔传国玺也宜为天子传器不当改作时已别制珪等议格不用
　　立京兆郡君髙氏为皇后
　　琼曽孙女母曹氏皇太后亲姊后四嵗与上同育于禁中既长出宫婚于濮邸至是正位
　　五月以富弼为枢宻使同平章事
　　时已除丧
　　上始亲政
　　上既听政司马光上疏言陛下事太后孝谨抚诸公主慈爱此诚仁孝之至愿陛下圣心谨终如始三年之丧自天子达于庶人一也陛下虽遵遗诏二十七日而释服至于宫中吉庆之事并皆俟三年然后复常礼为人后者为之子盖以特重于大宗则宜降其小宗孝宣不加尊号于卫太子史皇孙光武不加尊号于钜鹿都尉南顿君至于哀安桓灵自旁亲入继皆进尊其祖父此不足为孝而适足犯义伤礼愿陛下深以为鉴
　　六月广太庙为八室
　　初礼院请増庙室观文殿学士孙抃等以为七世之庙据父子而言兄弟则昭穆同不得以世数数之国朝禘祫图太祖太宗同居昭位南向真宗居穆位北向盖先朝稽用古礼着之祀典大行神主祔庙请増为八室以备天子祀七世之礼诏从之于是龙图阁直学士卢士宗天章阁待制司马光以为太祖以上之主虽属尊于太祖亲尽则迁盖太祖未正东向故止祀三昭三穆已正东向则并昭穆为七世唐惟眀皇立九室祀八世事不经见今以太祖太宗为一世则大行祔庙僖祖亲尽迁夹室祀三昭三穆于先王典礼及近世之制无不符合复诏抃等议议曰自唐至周庙制不同而皆七世三昭三穆与太祖之庙而七是也今僖祖虽非始封要为始祖方庙数未过七世遂迁其主不合礼意宜存僖祖之室以备七世诏又从之
　　停制科
　　赵卨等十七人将来科场使赴秘阁就试
　　秋七月初日御殿
　　初御紫宸退御垂拱辅臣奏事上自六月后以疾不御殿至是始见羣臣感动者久之其后双日御前殿只日御后殿太后乃御内东门小殿垂帘二府奏事太后意有疑则曰公等更议之再奏乃可未尝出已事涉曹氏及内臣无丝毫假借中外章奏下二府者日殆百通二府考防拟议近则数日远至旬月及进呈太后一见举大意无所忘失枢宻院使富弼谓副使呉奎曰君等名强记能如是乎奎言非所及也上初以忧疑得疾举措或改常度其遇宦官尤少恩左右多不悦者乃共为谗间两宫遂成隙太后对辅臣尝及之韩琦因出危言感动太后曰臣等只在外见得官家内中保护全在太后若官家失照管太后亦未得安稳太后惊曰相公是何言自家更切用心琦曰太后照管则众人自然照管矣同列为缩头流汗或谓琦曰不太过否琦曰不如此不得间有传上在禁中过失事众颇惑之琦曰岂有殿上不曽错了一语而入宫门即得许多错琦固不信也传者亦少息
　　司马光上太后及上疏言皇帝非太后无以君天下太后非皇帝无以安天下万一奸人有涉离间者当立行诛戮后又上太后疏言皇帝内则仁宗同堂兄之子外则殿下之外甥壻童防之年鞠育于宫中天下至亲何以过之殿下聪明睿知讵可责有疾之人以无疾之礼耶又以疏谏上曰古之至孝者虽有不慈之母犹能使之感动欢悦况太后圣善之德着闻四方陛下岂不思有以慰安之也
　　知谏院吕诲上太后书言闻上疾未间言或荒忽殿下防至不能容覆窃虑小人隂为交鬬以生他事且言三十年保育之功一朝而弃窃为殿下惜之又以书劝上尽孝道亲药物开陈切至多人所难言者
　　冬十月葬仁宗于永昭陵
　　初议上大行皇帝諡学士王珪曰古者贱不诔贵防不诔尊礼天子称天以诔之欲稽典礼先请于南郊诏从之遂为定制
　　初礼院奏准画日孟冬荐飨太庙改为祫祭按春秋闵公即位二十二月丧未除而行吉禘三传讥之真宗以咸平二年六月除丧至十月乃祫祭仁宗天圣元年四月有司误通天禧旧禘之数在再期之内接行禘祭故四十二年之间九禘八祫例皆太速事失于始则嵗月相乗不可得而正矣今年未大祥未可袷明年未可禘今年十月乞依旧时飨从之
　　韩琦归自陵下太后遣中使以上所冩歌词并宫中过失事付韩琦琦对使者焚毁及进对帘前太后呜咽流涕具言之曰老身殆无所容须相公作主琦曰此病固尔病已必不然子病母可不容之乎太后不怿欧阳修继言曰昔温成骄恣太后处之裕如安有母子之间而反不忍耶太后意稍和他日琦等见上上曰太后待我无恩对曰自古帝王独称舜为大孝惟父母不慈爱而子不失孝乃可称尔正恐陛下事太后未至父母岂者不慈爱者上大悟自是亦不复言太后短矣
　　十二月初御经筵
　　召吕公着侍讲论语刘敞侍读史记越明年夏四月上谕内侍曰方日永讲读侍对未食必劳倦自今视事毕不俟进食即御经筵故事讲读毕拜而退上命毋拜遂以为常
　　置寳文阁
　　以藏仁宗御书命学士王珪撰记
　　治平四年诏以英宗御书附藏
　　元祐四年又诏以神宗御集附藏







　　九朝编年备要巻十六
<史部,编年类,九朝编年备要>
　　钦定四库全书
　　九朝编年备要巻十七　　　宋　陈均　撰
　　英宗皇帝【起甲辰治平元年止丁未治平四年】
　　甲辰治平元年春三月以少卿监审官院
　　雨土
　　岀宫人
　　夏五月濬三股五股河
　　太后彻帘
　　上既康复韩琦久欲太后罢垂帘尝一日取十余事禀上上裁决悉当琦即诣东殿覆奏太后每事称善琦因白太后求去太后曰相公安可求退老身合居深宫每日在此甚非得已琦即称前代如马邓之贤不免贪恋权势今太后能复辟诚马邓所不及审决以何日彻帘太后遽起琦即厉声命仪鸾使彻帘帘既落犹于殿屛后微见太后衣
　　寻上太后宫名曰慈夀
　　先是司马光言陛下昔在藩邸事濮王承顺顔色备尽孝道凡宫中事濮王皆委陛下干之无不平允陛下事太后当一如濮王然后可视天下之政当一如宫中之事然后可濮王之亲以恩皇太后之亲以义其奉养之谨非特有所加则无以取信也宫中之事小天下之事大其听断之勤非特有所加则无以致治也
　　吕诲亦言陛下孝养之礼臣不得而知之安亲之道诚有未至何则累圣成业靡思经缉邦国大事都无裁处献纳之言尽决于帘帷之下是陛下自处休逸而遗圣后以烦劳亏损圣德莫斯为甚又言于太后曰皇帝躬亲治道勤励为民在于圣虑宜于慰安臣愚以为东殿帘帷宜五七日一御
　　寻以定防勲进辅臣官富弼辞曰臣闻制辞取嘉祐中尝议建储推恩此特丝发之微劳何足嘉赏今陛下録臣先帝时微劳而仁宗皇太后于陛下有天地之恩尚未闻所以为报可谓倒置不思之甚再奏卒不听弼乃受
　　闰月以唐介为御史中丞
　　上谕介曰卿在先朝有直声今出自朕选非由左右言也
　　六月皇子顼封颍王
　　初王封淮阳郡王出阁辞两宫悲泣不自胜太后亦泣慰谕遣之自是日再入朝仁宗之葬及虞于郊王见百官班道左下马望斋宫却盖步进观者叹息王性谦虚眷礼官僚遇记室韩维尤厚一日维侍王坐内侍以弓様靴进维曰王安用舞靴王令毁去又尝谏王曰上已失太后心王宜孝恭以弥缝王感悟太后曰皇子近日殊有礼
　　増置宗室学官
　　时睦亲宅广亲宅宗室自率府副率以上八百余人其奉朝请者四百余人而教学之官六员而已于是増置讲书四员教授五员小学教授十二员幷旧六员为二十七员以分教之仍赐诏戒勉之
　　初宗室坐序爵仍自为宾主讲官坐主席之东隅于是睦宗院都讲呉申不肯坐移书大宗正谓宗室当以亲族尊卑为序与讲官分宾主大宗正不能决因内朝出申二书上是之宗室正讲席自申始
　　寻増置同知大宗正事一员以宗惠为之上在藩邸颇贤宗惠故擢用焉
　　诸路大水
　　命监司分诣水灾州军存恤未防又诏水灾诸路帅臣监司督责知通存恤又分官体量南京等路出上供米赈宿亳州饥民
　　秋八月録周后
　　窜内侍任守忠
　　初仁宗未有嗣属意圣明守忠居中建议欲援立昏弱以邀大利及上即位又醖造语言交鬬两宫至是司马光吕诲言之上虽未行一日韩琦出空头勅一道参政欧阳修已佥赵概难之问修曰何如修曰第书之韩公必自有说琦坐政事堂立守忠庭下曰汝罪当死责蕲州安置取空头勅填与之即日押行琦意以为少缓则中变也
　　九月复武举
　　诏日开讲筵
　　重阳节当罢讲吕公着司马光言先帝时无事常开讲筵近以圣体不安遂于端午及冬至后盛暑盛寒之际权罢数月今陛下初政清明宜亲近儒雅讲求治术愿不惜顷刻之间日御讲筵从之
　　夏人寇邉
　　诏遣使诘问
　　冬十月诏明堂奉仁宗配
　　故事冬夏至祀昊天上帝皇地只以太祖配正月上辛祈谷孟夏雩祀立冬祭神州地只以太宗配孟夏祀感生帝以宣祖配祭学士王珪等与礼官上议请循周公严父之道以仁宗配享明堂知制诰钱公辅独上议曰以周公言之则严父以成王言之则严祖是时政则周公祭则成王亦安在乎必严其父我将之诗是也我太祖则周之后稷配郊者也太宗则周之文王配明堂者也真宗则周之武王仁宗则周之成王虽有配天之业而无配天之祭未闻成康以严父之故废文王配天之祭而移之也以孔子之心推周公之志则严父也以周公之心摄成王之祭则严祖也严父严祖其义一也东汉孝明始建明堂以光武配适符严父之说及时异事迁章安二帝亦弗之变此最为近古而合乎礼者也当仁宗初立倘有建是论则配天之祭常在乎太祖太宗矣愿诏有司博议使配天之祭不胶于严父而严父之道不专乎配天诏台谏讲官两制礼院再详定学士孙抃等同献议曰在易先王作乐崇德荐之上帝以配祖考则祖考配帝从来远矣祖考皆可配帝郊与明堂不可同位不可谓严祖严父其义一也公辅谓不闻周家废文配而移于武废武配而移于成夫六经以简易立法周家三十六王若代代着严父之训则六经乃记事之日歴尔安在其简易也故易之配考孝经之严父歴代循守今一旦黜宣祖真宗之祀庙而不配而仁宗功德祔庙之始又抑而不得配帝皆非也谏官司马光吕诲曰孝子之心谁不欲尊其父而圣人之制礼不敢逾也诗曰思文后稷克配彼天又我将祀文王于明堂下此皆不见于经矣前汉以髙祖配天后汉以光武配明堂自非建邦启土者皆无配天之文故周之成康汉之景明德业虽美而不以配天避祖宗也近世祀明堂皆以其父配上帝此乃误释孝经之意景祐中以太祖比周之后稷太宗真宗比周之文武然则以真宗配明堂亦未失古礼仁宗功德虽盛而不在二祧之位议者乃欲舎真宗而以仁宗配祀明堂恐于祭法不合诏从抃等议
　　十一月刺陕西义军
　　韩琦奏云唐置府兵最为近古今之义勇河北防十五万河东几八万勇悍纯实而有物力资产即唐之府兵也陕西当西事之初亦常三丁选一为弓手其后刺为保捷正军及夏国纳欵朝廷防放所存无防河北河东陕西事同一体今若陕西亦防义勇军止刺手背不复刺面可无惊骇诏从之命徐亿等徃除商虢二州不籍余悉集义勇凡主户家三丁选一六丁选二九丁选三二十至五十材勇者充嵗以十月畨上教阅一月而罢又诏秦州成纪等六县有买保毅田承名额者悉以为义勇总得十五万六千人知谏院司马光言今议者但怪陕西独无义勇不知陜西之民三丁巳有一丁充保捷矣古者兵出民间民耕桑之所得皆以衣食其家今既敛农民之粟帛以赡军又籍农民之身以为兵是一家任二家之事也臣愚以为河北河东已刺之民犹当放散况陕西未刺之民乎上不听光又六奏及申中书自劾求去亦终不许尝至中书与琦诘难琦无以对竟不为止其后十年义勇运粮戍邉率以为常一如光之言矣
　　复内侍养子令
　　十二月雨土
　　以内臣为陜西诸路钤辖
　　王昭明等四人令体测军情治其诉讼有赏罚则与其帅议大事以闻各许歳乗驿奏事谏官吕诲言唐举兵不利未有不自监军始者我朝因循未革奈何又増置此员如走马承受官品至卑已不胜其害今钤辖重寄其权与安抚使均矣欲乞朝廷罢之精择帅臣专制阃外之权御史傅尧俞赵瞻皆有论列不从
　　选修起居注官
　　时起居注阙官中书拟集贤校理宋敏求杨绘上问修注选何等人辅臣对近例以制科进士髙等与馆职才望者绘进士第二人今当次补上曰修注即知制诰岂可以次补命以韩维易绘与宋敏求并命
　　乙巳治平二年春正月遣使募京畿淮南兵
　　司马光言邉臣之请兵无穷朝廷之募兵无已仓库之粟帛有限百姓之膏血有涯臣愿断自圣志罢招禁军训练旧有之兵自可备御
　　二月罢修庆宁宫
　　吕公着言今京畿诸县及京东西淮南饥馑多有饿殍力役之事皆宜权罢从之
　　司马光亦言近日修造稍多大凡九百间皇城诸门四邉行廊南薫门之类无不重修役人极众劳费不少又在京仓廪疎漏甚多未暇修葺粟帛大有损失古者将营宫室宗庙为先廏库为次居室为后今之所修缓急先后母乃不得其宜乎又言皇子三位所修规模侈大非所以纳之于义方应大内里外屋舎非至切要者乞罢兴造
　　蔡襄罢
　　自三司使出知杭州上自濮邸立为皇子近臣中有异议人疑为襄上即位数问襄何如人一日因其请假变色谓中书曰三司事繁襄多在假何不用他人韩琦为救解上意不回襄既请罢琦因质于上上曰内中不见文字在庆宁即已闻之琦曰事出瞹昧更乞审察曽公亮欧阳修皆言疑似难明不可以此陷害忠良上曰造谤者因何不及他人遂命襄出以吕公弼代之至和初公弼为三司使上在潜邸以赐马不善求易之公弼不许至是奏事毕上曰朕往在宫中卿不为朕易马是时已知卿也又曰卿继蔡襄为使襄诉讼不能决颇多留事公弼知上不悦襄对曰襄未尝懈恐言者妄尔上益以公弼为长者
　　先是上以王广渊直集贤院司马光言广渊好奔竞善进取在仁宗时私以文献陛下为忠谨者果如此乎汉卫绾不从太子饮景帝待之过于他臣周张美以钱谷私假世宗世宗薄之陛下于广渊不治其罪而又赏之何以厉臣节不报
　　王畴薨临其丧
　　时为枢宻副使
　　大风昼晦
　　赐举人第
　　彭汝砺以下三百六十一人赐及第出身有差
　　三月行明天厯
　　判司天监周琮等所造也琮言崇天厯气节后天诏范镇等校定是非新书为宻乃赐名明天厯诏翰林王珪序之其后亦不可用琮等皆夺所迁官
　　以吕诲为御史知杂
　　诲以尝言中丞贾黯辞职黯奏曰御史人主耳目一时公言非有嫌怨且其人方正谨重若得与之共事必能协济诏以谕诲诲乃受命诲因言朝廷之事台谏官不得与闻及见行下亟正其失则曰已行之命难于追改是执政常自取胜耳目之官与不设同矣又言近日臣僚建议以为先帝信任台谏太过欲陛下矫先帝之为凡事坚执不可易行一缪令进一匪人则倡言于外曰出自清衷谁敢动揺是窒塞圣聪恐非福也更宜沈虑已行之事果有不便无惮更张
　　防朱烈女家
　　越州上虞县朱回女母早亡养于祖媪年方十歳里中人有与媪竞持刀欲杀媪一家惊溃独朱号呼突前拥救之媪以故得脱朱连被数十刀以死事闻命赐其家米帛其后防稽人为朱立像于曹娥庙以祀之分宁农家女彭氏从父入山伐薪父遇虎女拔刀斫虎夺其父还事闻诏赐粟帛勅州县歳时存问合淝包繶妻崔氏女也繶枢宻拯之子早亡惟一稚子拯夫妇意崔不能守也使左右尝其心崔蓬垢涕泣出堂下见拯曰生为包氏妇死为包氏鬼誓无他也其后稚子亦卒母吕自荆州来诱而欲嫁其族人因谓曰丧夫守子子死孰守崔曰昔之留也非以子也舅姑故也今舅没姑老忍舎而去乎吕怒诅骂我宁死此决不独归须尔同往也崔泣曰母远来义不当使母独徃然至荆山倘以不义见迫必絶于尺组之下欲以尸还包氏遂偕去母见誓必死卒还包氏开封民妇朱氏家贫鬻巾屦簮珥以给其夫夫日与侠少饮博不以家为事犯罪将逺徙父母欲夺而嫁之一夕自经死且曰及吾夫未死使知我不为不义屈也
　　嘉州娼家女郝节娥母迫令世其娼陵虐百端卒不夺自投江以死
　　自干兴讫治平五十年间义烈女妇见于史者十数人而蒙朝廷褒颂者朱娥张氏彭氏而已贝州之赵不屈于贼义节尤着而有司不以闻史防失之则其他湮没而不传者盖有之矣
　　夏四月诏议崇奉濮王典礼
　　元年五月宰臣韩琦等奏请下有司议濮安懿王及谯国太夫人王氏襄国太夫人韩氏仙防县君任氏合行典礼诏须大祥后议之至是进呈乃有是诏翰林学士王珪等相顾不敢先知谏院司马光独奋笔立议畧曰为人后者为之子不敢复顾其私亲秦汉以来有自旁支入承大统推尊其父母为帝后皆见非当时取讥后世不敢引以为圣朝法臣以为濮王宜尊以髙官大爵称皇伯而不名贾黯之议亦同王珪敕吏以光手藁为案议上欧阳修以为自古无以所生父改称伯者珪等言非是中书奏汉孝宣光武皆称父为皇考太后闻之手书诘责辅臣以不当议称皇考上诏如闻集议议论不一宜权罢议当令有司博求典故务合礼经判太常寺范镇率礼官上言陛下既考仁宗又考濮王其议未当具列仪礼及汉儒议论魏明帝诏为五篇奏之于是台官自中丞贾黯以下各有奏知杂吕诲亦言陛下入继大统皆先帝之德当从王珪等议为定封濮安懿王大国诸夫人典礼称是奏皆留中不报司马光又上言曰伏见向者诏羣臣议濮安懿王合行典礼王珪等二十余人皆以为宜凖先朝封赠期亲尊属故事凡两次防议无一人异辞而政府之意独欲尊濮王为皇考巧饰词说误惑圣听政府言仪礼本文五服年月敕皆云为人后者为其父母之服者不谓之父母不知如何立文此乃政府欺罔夫天下之大谓其皆不识文理也又言汉宣帝光武皆称其父为皇考臣按宣帝承昭帝之后以孙继祖故尊其父为皇考而不敢尊其祖为皇祖者以与昭帝昭穆同也光武起布衣诛王莽冒矢石以得天下名为中兴其实创业虽自立七庙犹非太过况但称皇考其谦损甚矣今陛下亲为仁宗之子以承大业传曰国无二君家无二尊若复尊濮王为皇考则置仁宗于何地乎
　　五月诏皇子及卑属勿授师傅官
　　时封皇子幷除检校师傅中丞贾黯以为子为父师实有未安故有是诏
　　六月亲擢御史
　　以范纯仁为殿中侍御史吕大防为监察御史里行近制御史有阙则命翰林学士御史中丞知杂事递送举二人而自上择取一人为之至是阙两员举者未上内出纯仁大防名而命之
　　秋七月诏减乗舆服御
　　诏曰凡郊庙所以奉天地祖宗者宜如故事若乗舆服御之费其务减损德宁公主将降其资送减康国长公主三之一
　　富弼罢
　　以疾求罢章二十余上自枢宻出判河阳
　　出宫人
　　贾昌朝薨临其丧
　　諡曰文元御篆其碑曰大儒元老之碑昌朝在侍从为名臣及执政不为善人所与咸以为结宫人宦官数为言者所攻
　　八月大水
　　壊官私庐舍漂没人民畜产不可胜数
　　求直言
　　诏中外实封言事司马光上疏畧云陛下即位以来灾异甚众日有黒子江淮之水或溢或涸去夏霖雨涉秋不止京畿东南十有余州庐舎沈于深渊浮苴栖于木末老弱流离捐瘠道路许颍之间积尸成邱今夏疫疠大作弥数千里秋未获暴雨大至都城之内道路乗桴官府民居覆没殆尽死于压溺者不可胜纪陛下安得不侧身恐惧思其所以致此者乎又曰当陛下初得疾之时外间传言太后于梓宫前叩头祈请额为之伤岂可谓非慈爱之心不幸防人交间遂使两宫之情有隙且先帝擢陛下于众人中升为太子惟以一后数公主托陛下而梓宫在殡已失太后懽心长公主数人屛居闲宫希曽省见此陛下所以失人心之始也又曰凡百奏请不肯与夺知人之贤不能举知人不肖不能去知事之非不能改知事之是不能从或非才而骤进或有罪而见寛此天下所以重失望也又曰台谏天子耳目其有所言当以圣意察其是非不一宜付大臣
　　初上降诏责躬求言学士草诏有大臣思天变之语上夜批出言淫雨为灾专戒不德命更其语
　　知荆州郑獬上疏曰陛下发明诏求忠言未知将为实用耶将应故事以文之耶茍欲文之固无可议必欲实用臣谓宜选官更直便殿从容条讲可者行之不可者罢之
　　却尊号
　　司马光言陛下将有事于南郊羣臣循袭故事请上尊号属者暴雨为灾深宜抑损以答天谴乞拒而勿受吕诲亦以为言上嘉纳之羣臣凡五表不允
　　置陕西北城兵
　　九月太常因革礼成
　　欧阳修等所纂也
　　防制科武举
　　以范百禄为秘书丞李清臣为著作佐郎百禄镇从子也百禄防畧曰五行传曰简宗庙废祭祀则水不润下鲁庄公丹桓宫楹又刻其桷以示夸大天应是而大水夫傅饰非典犹不卑其先君其变犹且若是况今朝廷称奏显言欲为两统二父之举简宗庙者岂有愈于斯乎时大霖雨灾异数见论者多咎濮邸之议将廷试或谓清臣宜以简宗庙水不润下为证则必合矣清臣曰此汉儒说吾不能知民间岂无疾痛可列乎因言天地之大譬人之腹心有所攻塞则五官不宁民者天地之腹心也日月星辰天地之五官也善止异者止民之疾痛而已欧阳修竒其文以为似蘓轼文及试文至中书未发修迎语曰考官不置清臣第一则缪矣发视果第一　武举六人
　　冬十月雨大水
　　以邵必知谏院
　　先是吕诲言台谏者人主之耳目臣观天圣景祐间三院御史常有二十员后虽衰减犹不下十数员今御史台阙中丞御史五员差出者人封章十上报罢八九谏官司马光迁他职尧俞使北诤臣已同废置自古言路壅塞无如今日也
　　十一月壬午郊
　　先是久雨隂晦及车驾赴青城中道开霁人心大说故事亲祠皇帝将就版位祠官皆回班向上侍臣跪读册至御名则兴至是诏勿回班及勿兴时吕公着摄太仆卿参乗为上言仁宗亲祠彻黄道以登虚小次不入上皆循用之
　　定娶宗室女法
　　初所娶宗室女者除文官委主昬访问不复由内侍省
　　元祐六年诏娶宗室女得官者止朝请大夫皇城使
　　丙午治平三年春正月范镇罢
　　知陈州韩琦求去镇在翰林批答曰周公不之鲁欲天下之一乎周上以镇不当引圣人比宰相欲罢内职镇遂请外而有是命或曰镇以议濮王追崇事忤欧阳意修为上言镇以周公待韩琦是以孺子待陛下也镇以是出
　　立濮王园庙
　　以宗朴为濮国公奉濮王祀先是太后手书濮安懿王谯国太夫人王氏襄国太夫人韩氏仙逰县君任氏可令皇帝称亲尊王为濮安懿皇谯国襄国仙逰并称后上手诏曰称亲之礼谨遵慈训追崇之典岂易克当且欲以茔为园即园立庙皇太后已赐俞允仍改封宗朴侍读吕公着上言称亲之说仍汉史皇孙故事皇孙即宣帝所生父宣帝为昭帝后是以兄孙遥嗣祖统无两考之嫌故且称亲其后既立諡只称悼园今陛下以旁支继大统建立园庙以王子承祀于濮王无絶父之义于仁宗无两考之嫌可谓兼得其亲字既称谓难立且义理不安乞寝罢不报上尝以称亲之议质于天章阁待制兼侍讲王猎猎以为不可上曰王相待素厚亦当尔耶对曰臣被王恩厚故不敢以非礼名号加于王所为报也
　　解吕诲等言职
　　御史吕诲知蕲州范纯仁通判安州吕大防知休宁县诲累疏乞依王珪等议早定濮安懿王追崇典礼皆不报乞免台职又不报遂劾韩琦专权导谀畧曰琦请议濮王典礼再下两制用汉宣光二帝故事欲称皇考本非陛下之意皆琦导谀之过也永昭陵土未干玉几遗音犹在乃心已革谓天可欺言者辨论半年不决琦犹遂非不为改正得谓之忠乎又与纯仁大防等合奏论参知政事欧阳修首开邪议妄引经据欲累濮王以不正之号陷陛下于过举之讥韩琦饰非傅防曽公亮赵概备位政府茍且依违伏请下修于理及正琦等之罪寻又劾修不置且曰修博识古今精习文史明知师丹之议为正董宏之说为邪利诱其衷神夺其鉴虞主始祔陵土未干遽闻越礼之言欲遵衰世之迹致陛下外失四海臣庶之心内违左右卿士之议原修之罪安得而赦中书亦以劄子自辨畧曰皇伯之称考于经史皆无据是无稽之臆説也谨按仪礼丧服记曰为人后者为其父母服齐衰朞谓之降服者以明服可降父母之名不可改也夫为人后者既以所后为父矣圣人又存其所生父母者非曲为之意也盖自有天地以来未有无父而生之子也既有父而生则不可讳其所生矣夫无子者得以宗人为后是礼之所许然安得无父而生之子以为后乎此圣人所以不讳无子者立人之子以为后也亦不讳为人后者有父而生盖不欺天不诬人也诲等论列不已缴纳诰勅居家待罪上以御宝封诰勅遣内侍趣诲等赴台供职诲等以所言不用虽受诏勅犹家居待罪及太后降手书诲等又奏言盖首议者欲变兹事自外制中茍逭深责使天下怨谤归于人主今复移于母后况濮王封大国典礼终阙前有权罢之旨后有且欲之言传于四夷又谁敢信即园立庙皆非所宜嗣子袭封于礼为允欲乞更赐讲求以期至当若不归罪首议之人天下疑惑莫之能解范纯仁又独奏云皇太后自撤帘之后未尝预闻外政岂当复降诏今有所建置盖是政府臣僚茍欲遂非掩过不思朝廷祸乱之原且三代未尝有母后诏令施于朝廷者秦汉以来方预少主之政自此权臣欲为非常之事必假母后之诏令以行其志往往出于迫胁而天下卒不知事由权臣今陛下以长君临御于兹四年万机之务出宸断濮王典礼陛下自可采择公议而行何必用母后之命施于长君之朝也琦见纯仁奏谓同列曰琦与希文恩如兄弟视纯仁如子侄乃忍如此相攻乎是日阁门两以诏谕诲等赴台供职诲等又累奏乞罪首启邪议之臣具言令日事体与汉宣不同当时太子与皇孙俱死于外因其地之故曰戾园悼园即位后八年有司言父为士子为天子祭以天子者乃谓尧舜禹汤周文汉髙受命之君非为继统为后者皇考庙悼园宜毁勿修乃从其请今濮王陪葬熈陵别子孙之序奉邑守卫皆已严具其必别立园寝増广制度当须改卜易其灵竁不惟熈宁隔絶亦与商王分别顾其典礼疑有未安汉悼皇止一子是为宣帝虽承大宗不絶小宗之祀故设立寝庙不为过矣议者犹曰考庙悼园宜毁勿修盖祀不逾闲而当专意于昭帝也又言臣等本以欧阳修首启邪谋疑误圣心得罪祖宗无可赦之理韩琦与内臣表里矫托以惑中外为臣不忠无大于是又谓太后手书称亲之意盖用汉宣故事欲行于今乃与中书所建皇考之议大扺相依此不免于两统二父之失所以议者纷然皆谓母后手书非出慈夀本意皆建议之臣惑交结成就其谋欲自掩其恶而杜言者之口也陛下亲受仁宗诏命而为人子故先帝遗诏诞告多方谓陛下为皇太子即皇帝位四夷诸夏莫不具闻乃复称濮王为亲则先帝治命之诏不行而陛下继体之义不一况后与政府大臣并受先帝顾托言犹在耳永昭陵土未干止因一二奸臣之谋遂忘而不顾陷两宫于有过之地使四方夷狄惑先帝遗诏疑陛下过举移讴歌欣戴之心为忠愤不平之气可不痛哉万一黠冦奸民有以先帝遗诏为问则执政大臣将何辞以对之然则称亲之礼岂宜轻用首议之臣安得不诛臣等待罪于家屡蒙诏旨趣令供职而踧踖未敢承命以此故也上又令中书降劄子趣使起台供职诲等缴还劄子幷前后所奏七状申中书坚辞台职中书进呈上问当如何琦对曰臣等有罪当留御史若以臣等无罪则取圣旨上犹豫久之乃令出御史既而曰不宜责之太重也
　　故事知杂御史解官皆有诰词时知制诰韩维当直兼领封驳执政恐维不草制及封驳勅命遂径以勅送诲等家维言罢黜御史事闗政体而不使有司与闻纪纲之失无甚于此乞追还诲等勅命使臣得申议论以正官法司马光吕公着皆切谏并不从其后修着濮议引丧服记曰为人后者为其父母服服者齐衰期也谓之降服亲不可降者降其外物尔丧服是也其必降者示有所屈也以其承大宗之重尊祖而为之屈尔屈于此以伸彼也生莫重于父母而为之屈者以见承大宗者亦重此以义制者也父子之道天性也临之以大义有可以降其外物而本之于至仁则不可絶其天性絶仁道而灭天理此不仁者之或不为也故圣人制服为降三年为期而不没其父母之名以见服可降而名不可没也此以仁存者也又曰今议者欲以为人后之故使一旦反视父母若未尝生我者絶之已甚矣使其真絶之欤非人情也迫于义而伪絶之欤是仁义者教人为伪也所议大畧如此
　　二月以苏轼直史馆
　　上在藩邸闻轼名欲召入翰林知制诰韩琦曰轼远大器也在朝廷培养使天下畏慕降伏今骤用之人情未必皆以为然上曰与修起居注可乎琦曰记注与制诰为邻不若召试馆职上曰未知能否故试若轼有不能耶琦不可乃试而命之他日欧阳修以告轼轼曰韩公所以待轼乃君子爱人以德也
　　三月彗见西方
　　庚申晨见于室本大如月长七尺许辛巳昏见于昴如太白长丈有五尺壬午孛于毕如月至五月没
　　解傅尧俞等言职
　　谏官傅尧俞知和州御史赵鼎赵瞻通判淄州汾州尧俞鼎瞻使契丹还以尝与吕诲言濮王事家居待罪上数谕留尧俞等终求去故出司马光亦言臣与尧俞等六人共论濮王典礼今尧俞等六人尽已补外独臣尚留天下之人必谓臣为顾惜禄位乞早赐罢
　　栋戬加节度使
　　去嵗嘉勒斯赉卒栋戬袭位其弟辖戬摩珍嘉勒各拥众据城邑于是唃氏地分为三
　　夏四月以郭逵同签书枢宻院
　　同签书始此　知制诰邵必言逵武力之士不可置庙堂望留诰勅熟议不听或以咎韩琦琦曰吾亦知逵望轻故事西府当用一武臣上欲命李端愿吾知端愿倾邪故以逵当之或以上本意用张方平琦知方平不附已猥曰西府久不用武臣宜复故事逵既用谏官御史交章论列不报
　　秋八月吕公着罢
　　自侍讲出知蔡州公着尝言濮安懿王不当称亲及请追还吕诲等不从即称疾请外上曰学士朕所重岂得轻去家居百日上遣内侍即其家谕勉且戒内侍曰公着劲直宜徐开晓谕勿太迫又令公着兄公弼劝之公着起就职方数月复上章请外故有是命
　　九月壬子朔日有食之
　　禁销金
　　皇城司尝捕销金衣送开封府推官窦卞上殿请其狱有以内庭为言者上疑之卞曰真宗禁销金自掖庭始上曰然文王刑于寡妻至于兄弟以御于家邦正谓此尔诏如卞请
　　京朝官以上磨勘定
　　上慨然思革天下之时方患官冗言者皆谓由三歳一磨勘其进甚亟稍迁至髙位故获进者众乃诏自今待制以上六年磨勘至谏议大夫止京朝官四年磨勘前行郎中止少卿监以七十为定员有阙则补其擢任及有功者皆不用此法
　　夏人寇邉
　　环庆安抚经畧蔡挺斥堠明知谅祚将入寇即分屯要害以大顺城坚难破不益兵柔逺城恶张玊将兵守之谅祚步骑数万围大顺三日蕃官赵明与官兵合击之挺又遣强弩列于壕外注矢下射谅祚中流矢道去移攻柔逺张玊命三千人夜出扰贼营贼遂惊溃谅祚退屯金汤声言益发十万骑复攻围大顺防朝廷发歳赐鄜延安抚经畧陆铣止留不与谅祚果大沮乃报言邉吏擅兴兵行且诛之
　　冬十月诏三歳一贡举
　　礼部奏名进士以三百人为额明经诸科不得过此数
　　以签书郭逵宣抚陕西
　　判渭州上曰第领枢职徃重使权自吕余庆以参知政事知成都其后是任执政无守藩者至逵始以签书出镇
　　命宰执举馆职
　　各五人先是上谓中书曰水潦为灾言事者云咎在不能进贤何也欧阳修曰近年进贤路狭上曰何如修曰徃时入馆有三路今塞其二矣上曰何谓三路修曰进士髙科一路也大臣荐举一路也因差遣例除一路也徃年进士五人以上皆得试第一人有不十年即至辅相者今第一人两任方得试而第二人以下不复试是髙科路塞矣徃歳大臣荐举即召试今止令上簿候阙人乃试是荐举路塞矣惟有因差遣例除者半是年劳老病之人此臣所谓荐贤路狭也上嘉纳之故有是命韩琦曽公亮赵概等举蔡延庆以下凡二十人皆令召试宰臣以为人多难之上曰既委公等举之茍贤岂患多也先召试蔡延庆等十人余须后时士人以登台阁陞禁从为显官而不以官之迟速为荣滞故为之语曰宁登瀛不为卿宁抱椠不为监
　　十一月上不豫
　　十二月立皇子颍王顼为皇太子
　　先是上久服药韩琦等问起居退颍王忧形于色顾琦曰奈何琦曰愿大王勿离左右曰此乃人子之职琦曰非为此也王感悟未防上疾増剧琦复奏曰陛下久不视朝内外忧惶宜早立太子上颔之琦请上亲笔指挥上乃书曰立大大王为皇太子琦曰必颍王也烦圣躬更书之上乃批曰颍王顼琦即召学士草制学士张方平至榻前禀命上凴几出数语方平不能辨方平因进笔上书来日降制立某为皇太子十字所书名不甚明方平又请上再书颍王二字又书大大王三字方平退而草制上既用辅臣议立皇太子因然下泪文彦博退谓韩琦曰见上顔色否人生至此虽父子亦不能不动也
　　大赦
　　是歳契丹改号大辽
　　时咸熈二年也熈宁八改太庆元丰八改大安绍圣二改夀昌
　　丁未治平四年春正月朔大风霾
　　赐私造寺观名
　　诏民间先私造寺观及三十间者悉存之赐名夀圣
　　上崩于福宁殿
　　年三十八在位五年諡曰宪文肃武宣孝庙号英宗上居潜邸以孝闻闭门读书终日未尝宴防慢戯服御俭素如儒者遇人恂恂惟恐伤之教授虽朝夕见必以朝服曰教授吾师也何敢弗为礼濮安懿王薨以所服玩物分诸子上所得悉以与王府旧人宗室有假金带者以铜带归之主吏以告上曰此真吾带也受之尝令殿侍鬻犀带直三十万亡之遂不问诸王欲求迁宫迫以合奏上逊辞求免窃语左右曰不以其道得贫贱不可去不以其道求爵禄可乎吴充为呉王宫教授时进宫室六箴仁宗以示大宗正司上书之屛风视以自戒受诏为皇子辞至十余奏及就召戒舎人曰善守吾舎有适嗣吾归矣初即位执政奏事必问朝廷故事如何于古当何如命近臣必以官而不名大臣从容以为言上曰朕虽宫中命小臣亦未尝名郊祀习仪尚书例赐酒食有郎官醉饱呕吐为御史所劾上特令放罪曰失仪薄罚也使士大夫以酒食得过难施面目矣
　　皇太子即皇帝位
　　尊皇太后为太皇太后
　　后名宫曰庆夀
　　皇后为皇太后
　　宫曰宝慈
　　二月上始亲政
　　初御紫宸殿退御延和殿视事韩维上疏云天下大事不可猝为人君施设自有次第惟加意谨重
　　立夫人向氏为皇后
　　故相敏中之孙女也上为皇子时纳焉封安国夫人
　　诏公主执妇道
　　诏尚帝女者毋得躐升尊行公主行见舅姑之礼神宗熈宁九年中书言治平四年诏陈国公主降王师约不升行及行舅姑之礼令韩国大长公主降钱景臻其见舅姑礼请依此神宗曰大长公主朕宫中每见必拜虽皇太后亦叙姑嫂仪不可与朕诸妹等也宜止依兖国公主出降之礼
　　三月彭思永蒋之竒罢
　　思永自中丞出知黄州之竒自御史出监道州酒税朝论以濮王追崇事疾欧阳修欲击之防修妻之从弟薛良孺被劾修言不可以臣故原贷良孺怨修因诬修以帷薄事事连修长子妇呉氏刘瑾修之仇家于是腾谤思永闻之以语之竒之竒劾修乞肆市朝上疑不然之竒引思永为证思永亦助之竒言修当贬窜上以之竒思永所奏付宻院修上章曰之竒诬罔臣者臣茍有之是犯天下大恶茍无之是负天下至寃犯大恶而不诛负至寃而不雪则上累圣政其体不细乞诏公正之臣为臣辨理且诘问之竒所言自何而得上初訹修宻问孙思恭思恭救解上悟复取之竒思永所奏幷修奏付中书令思永之竒分析具传达人姓名以闻之竒言得自思永思永以出于风闻上复批付中书曰朝廷小有阙失故许传议闻奏岂有致人大恶可以风闻为托令思永等具传达人姓名幷所闻因依以闻思永乃言偶以所闻告之竒然瞹昧无实常戒之竒勿言之竒亦奏此事臣止得之思永故思永之竒并黜手诏谕修事理既明勿恤前言
　　赐举人第
　　许安世以下三百五人赐及第出身有差
　　欧阳修罢
　　出知亳州彭思永等既罢御史蘓寀呉申言犹不已修亦三表乞罢故也初英宗以疾未亲政太皇太后垂帘修与二三大臣主国论前此执政多媕婀不明是非修必一二数之曰某事可行某事不可行于是怨修者多　英宗尝称修性直不避怨修亦尝诵故相王曾之言曰恩欲归已怨使谁当既出守连六表乞致仕不从
　　以呉奎参知政事
　　上初欲用奎宰相言陈升之有辅立陛下功上曰奎辅立先帝遂越次用之奎入谢因言仁宗本意止在先帝更无他择此天地之恩不可忘也追崇濮王事诚牵私意上曰此为欧阳修所误奎对曰韩琦于此亦失众心他日奎进言陛下在推诚以应天天意无他合人心而已若至诚格物物莫不以至诚应于上自然感召和气又曰帝王之职惟在判别忠邪自余庶务各有司存但不使小人得害君子君子尝居要近则自治矣
　　闰月更试馆职法
　　旧试诗赋初令试论防从呉申之请也
　　求直言
　　寻命张方平司马光详定以闻
　　以王安石知江宁府
　　初安石既除丧诏赴阙引疾乞分司上语辅臣曰安石歴先帝一朝不起或云不恭今召之又不至果病耶曽公亮曰安石真辅相材必不欺呉奎曰臣尝与安石同领郡牧备见其迂濶防非万一用之必乱纪纲上未省奎重言之遂有是命又谓安石必辞及诏到即诣府视事或曰公亮荐安石盖所以倾韩琦也
　　申诏二府参议邉事
　　同知谏院滕甫言中书宻院议邉事多不合赵明与西人战中书赏功而宻院降约束郭逵修堡册宻院方诘之而中书已下褒语夫越守大事也安危所系愿敕大臣凡有战守除帅议同然后下上令依庆歴故事参议
　　以吕公着司马光为翰林学士
　　时并为龙图阁直学士光辞以不能四六上曰如两汉制诏可也光曰本朝政事不可上遣内侍强光受诏光拜而不受诏以诰置光怀中光不得已乃受于是光上疏论修心之要三曰仁曰明曰武治国之要三曰用人曰信赏曰必罚且曰臣尝以此六事事仁宗其后以献英宗今又以献陛下诚以臣平生为学所得至精至要者尽在于是愿陛下勿以为迂濶而加省察焉
　　夏四月王陶罢
　　自中丞出知陈州先是召知渭州郭逵还领枢宻陶奏用达非先帝意外则韩琦荐引内则髙居简纳赂上曰事于先朝义实难处陶言既不行即以不赴文德殿押常参班劾琦等畧曰忽千官瞻视之庭蔑如房闼艰再拜表仪之礼重若邱山琦与曽公亮待罪上命翰林学士司马光为御史中丞与陶两易其职光又对曰言职人所惮臣不敢辞但王陶论宰相不押班未行而陶罢职则中丞不可复为请俟丞相押班受诏上许之时光中丞诰已进入而陶学士之命中书持之不下参政呉奎赵概坚请黜陶于外上不许复请以为羣牧使许之既而上批付中书以陶为翰林学士奎即具奏迩来寒暄不节暴雨屡作时雨愆亢螟螣滋生过不在他止一王陶而已陶挟持旧恩排抑端良韩琦曽公亮不押班事盖以久来相承非是始于二臣今若又行内批指挥除陶为翰林学士乃是美迁且使天下谓陛下为何如主唐德宗疑大臣信任羣小陆贽以直道昌言及见斥逐裴延龄辈以纎屑狡狯倚为腹心天下至今称德宗为至闇之主王陶不黜陛下无以责大臣展布臣违制防合正典刑于是卧家乞罢上封奎奏示陶陶复奏劾奎听宰相欺天子六罪吴申奏故事御史因言事居家待罪降防不允或宣召入台未有罢免遄速如此之甚也乞留陶供职幷上疏劾奎有无君之心上手札趣知制诰邵元进入陶学士诰元遂言御史职在纠弹隂阳不和咎在执政奎所言颠倒至是上批付中书王陶呉申过毁大臣陶知陈州申罚铜四十斤奎位执政而劾中丞以手诏为内批三日不下除知青州司马光奏外议皆以奎为不当去所以然者由奎名望素重于陶欲望收还青州勅诰上留奎在政府公亮亦请留奎复为参政奎既复位邵元更以为言上曰此无他欲起坚卧者耳坚卧指琦也初建东宫英宗命以蔡抗为詹事琦因荐陶文彦博谓琦盍止用抗琦不从及琦为陶所攻彦博谓琦曰颇记除詹事时否琦大愧曰见事之晚直宜受辱
　　罢漳同等贡物
　　上出诸州贡物名件自漳州山姜花藕朶已不至同州榅桲二千颗凡四十二州七十种虑其耗蠧民力诏罢之
　　以司马光为御史中丞
　　先是光除中丞以乞留呉奎上不怿告在阁门上复收三日始付中书光寻言勾当御药院髙居简资性奸回工防善佞久处近职罪恶甚多上曰祔庙毕自当去光曰闺阁小臣何山陵先后舜去四凶不为不忠仁宗贬丁谓不为不孝居简狡猾胆大不惟离间君臣恐陛下母子兄弟夫妇皆将不宁光继又累章劾之且云臣与居简难于两留乞罢中丞与郡一日光复请对立殿陛下上曰已来矣吕公弼曰光今日必决去就陛下欲留居简则逐光欲留光则逐居简居简内臣光中丞陛下择其重者上命与供备库使既而又用王中正李舜举勾当御药院光奏云王中正素闻奸猾颇好招权今处之要职是去一居简得一居简也乞令补外不听
　　五月置宝文阁学士直学士待制
　　以翰林学士吕公着知制诰邵必同知谏院傅卞为之
　　六月以赵抃知谏院
　　抃献疏言任道德重辅弼别邪正去侈心信号令平赏罚谨防宻备不虞勿数赦容谏诤十事又言吕诲傅尧俞范纯仁吕大防赵瞻赵鼎马黙皆骨鲠敢言久谴不复又论五费谓宫掖宗室滥兵冗员土木之费多见纳用故事近臣自成都还将大用必更省府大臣为言上曰用赵抃为谏官赖其言耳茍欲用之何伤及谢上谓之曰闻卿匹马入蜀以一琴一鹤自随为政简易亦称是耶
　　议差役法
　　先是韩绛言闻京东民有父子二丁将为衙前役者其父告其子云吾当求死使汝曹免冻馁也遂自经死又闻江南有嫁其祖母及老母析居以避役者又有鬻田产于官户田归不役之家而役并増于同等戸中丞司马光亦言自罢里正置乡戸衙前而民戸愈困重至于破家愿询谋以及天下使民休息遂诏逐路条具差役利害役法之议始此
　　置陕西内臣钤辖
　　秋七月诏明堂奉英宗配
　　宇文之卲致仕
　　先是之卲为曲水县令歳饥转运司以轻薄绢髙价使县配卖之卲不可拂转运司意罢官而归继又上书言事不报乃致其仕屛居十五年而卒司马光曰吾闻志不行顾禄位如锱铢道不同视富贵如土芥于之卲见之
　　八月京师地震
　　上谓辅臣曰地震何祥也曽公亮曰天裂阳不足地震隂有余上曰谁为隂公亮曰臣者君之隂子者父之隂小人者君子之隂皆宜戒之呉奎曰但为小人党盛耳上不怿
　　葬英宗于永厚陵
　　九月祔英宗祧僖祖
　　及文懿皇后先是礼院言凖嘉祐诏书定太庙七世八室之制请以大行皇帝神主祔八室僖祖文懿皇后神主依唐故事祧蔵于西夹室以待禘祫自仁宗而上至顺祖以次升迁诏恭依
　　録周后
　　以王安石为翰林学士
　　上谓呉奎曰安石真翰林学士也奎曰安石文行诚髙出于人上曰当事如何奎曰恐迂濶上不之信也
　　以张方平参知政事
　　司马光言方平文章之外更无所长奸邪贪猥众所共知故仁宗不用上曰有何实事光曰请言臣所目见者上作色曰每除拜众言辄纷纷非朝廷好事光曰此乃好事也知人帝尧难之况陛下乎陛下新即位万一用一奸邪台谏不言陛下何从知之
　　司马光仍翰林学士
　　兼侍读学士光言臣昨论张方平未蒙施行若臣所言果是则方平当罢政事若其非是则臣当逺贬岂宜复迁美职未敢只受新命吕公着亦封驳云议者谓光因论列新除柄臣故有此命臣职在封驳未敢行下上手诏谕光换卿翰林复兼劝讲盖欲朝夕讨论以规遗阙若以言事罪卿岂复更迁美职可便受诰吕公着所以封还者盖不知此意俟对当自谕防于是取诰勅付光光请先上殿然后受诰上令先受诰勅然后登对光又奏臣愚闇恐因累公着上手批付公着可一日来对以释卿疑
　　漳泉潮等州地震
　　冬十月开经筵
　　侍讲王安石因讲礼记杂记者之非是上以为然诏勿讲
　　故事讲官得坐自孙奭为侍讲以仁宗尚防跋案而听之因请立讲议者不以为是
　　明年夏侍讲吕公着王安石请如旧制下太常议韩维等谓宜如天禧旧制龚鼎臣言侍臣见天子应对顾问不可安坐诏从鼎臣议
　　御制资治通鉴序
　　初英宗命司马光编厯代君臣事迹光以纪传之体文字烦多遂约战国至秦二世如左氏体为编年一书名曰通志上之英宗悦其书命光续之光请用刘恕赵君锡范祖禹同修后君锡以父丧不赴命刘攽代之光每修一代毕即上至是上赐书名仍亲为制序
　　种谔复绥州
　　威明山降初夏谅祚迫迁横山种落于兴州有威明山者因众不乐以所统横山部族内附种谔时知青涧城不俟报即间道通蜡书且言乗衅可复河南地鄜延经畧使陆诜难之独转运使薛向主谔司马光上疏极谏以为横山之众若能胜谅祚是灭一谅祚生一谅祚若其不胜必引众突塞不知何以待之文彦博亦谓谅祚称臣奉贡或袭取其地无名上不听遣谔及向迎之
　　取绥州凡费六十万万西方用兵盖始于此
　　谅祚将以兵报复西邉皆警上乃以韩琦判永兴兼陕府五路经畧安抚使手札趣治装琦即奏曰薛向始议招诱横山一带蕃族己而种谔擅取绥州环庆李肃之领众七千破荡族帐泾原蔡挺又欲令环庆直趋兴灵肆意妄作取怨夷狄臣引道非难但须禀朝廷成筭琦寻至长安有诏相度绥州可弃可守以闻已而西人诱杀知保安军杨定及都巡检使侍其臻等琦即奏若此则绥州不可弃矣且言西贼诱害縁邉知军巡检不接诏匣贺登极正旦人使更不过界是不复顾借和好今朝廷己纳其降人威明山等防万人若尽拨在近城里寨居止不惟无地可处彼亦未必肯与本族下人戸分处住坐况绥州见已修就城池若令威明山等据之自然倂力扞御谅祚万一他日不能抚而失之亦不系国家邉鄙利害而谅祚所捐多矣谅祚战数败国中饥困将求和而谅祚死子秉常立乞遣使告哀琦因奏既当此变尤非弃城之时彦博及吕公弼耻于中变督促弃城如初琦条陈不已上遣使赍诏访琦利害琦复具奏乃诏存绥州如琦议越熈宁二年十月改为绥德城不复以易二寨
　　明年二月谔坐擅兴夺四官安置随州
　　史臣曰祖宗务广德不务广地初开井门匪夜匪棘北弃幽都西捐朔方四夷左袵罔不咸赖由建隆初迄治平末总一百四年凡地理沿革无大増减熈宁始务开拓未及改元种谔先取绥州韩绛继取银州王韶取熈河章惇取懿洽谢景温取徽诚熊本取南平郭逵取广源最后李宪取兰州沈括取葭芦等四寨虽尝以河东邉界七百里地乞辽人而王安石之议盖曰将欲取之宁姑与之逮元祐更张举葭芦等四寨给赐夏人而分画久弗能定绍圣遂罢分画督诸路各乗势攻讨进筑自三年秋迄元符二年冬凡陕西河东建州一军二闗三城九寨二十八堡十又取青唐邈川宁塞龙支等城武节赫然见矣建中靖国悉还吐蕃故壌稍纾民力崇宁亟变前议专以绍述为事蔡京始任童贯王厚更取湟鄯廓三州二十余垒陶节夫钟传邢恕胡宗回曽孝序之徒又相与凿空架虚驰骛乎元符封域之表迄于重和既立靖夏制戎制羌三城虽夏人寖衰而吾民力亦敝西事粗定北事踵起盖自崇宁以来梓益防黔广西荆湖南北递相视效斥大土宇鲜有宁歳凡所建州军闗城寨堡纷然殆不可胜纪最后建燕山云中两路甫及三岁而祸变遽作中原板荡故开边不可不慎也
　　十一月増转对员
　　诏以星变地震起居日増转对官二人令极论时政得失
　　十二月诏以瘐死定吏罪
　　诏天下以囚死之多寡定吏罪具为令
　　严监司长吏选
　　上尝曰朕见祖宗百战并天下今以一州生灵付一庸人尝痛心疾首
　　韩琦当国用监司或有非其人者崔公孺曰居陶镕之地者宜法造化为心造化者以蛇虎为害人之物故置蛇于薮泽置虎于山林今置之通衢使为民害可乎公孺者谏议大夫立之子琦之妻弟
　　九朝编年备要巻十七
　　钦定四库全书
　　九朝编年备要巻十八　　　宋　陈均　撰
　　神宗皇帝【起戊申熙宁元年止庚戌熙宁三年】
　　戊申熙宁元年春正月甲戌朔日有食之
　　定掩骼令
　　诏州县春首检视暴骸给钱塟祭之
　　复武臣同提刑
　　以唐介参知政事
　　执政坐待漏院故事惟宰相省阅文书同列未尝与闻介谓曾公亮曰介备位政府而文书皆不与知上若顾问何辞以对公亮乃与阅视后以为常
　　增太学生员
　　初二百员至是又增置一百员寻诏以九百人为额
　　二月进读资治通鉴
　　司马光进读三叶毕上命更读六国从横事上曰仪秦掉三寸舌乃能如是乎光曰仪秦纵横多华少实无益于治此所谓利口覆邦者也
　　三月潭州雨毛
　　夏四月王安石入对
　　安石新除翰林学士诏越次入对上曰方今治当何先安石曰以择术为先上问唐太宗何如对曰陛下当以尧舜为法太宗所知不逺所为不尽合先王但乘隋乱子孙又皆昏恶所以独见称述尧舜所为至简而不烦至要而不迂至易而不难但末世学者不能通知常以为髙不可及不知圣人经世立法以中人为制也上曰卿可为责难于君朕自视眇然恐无以副卿此意可悉意辅朕庶同济此道安石又曰愿陛下以讲学为事
　　六月录唐魏征狄仁杰后
　　是冬录段秀实后
　　诏兴水利
　　河决恩冀等州
　　七月又溢瀛州寻遣使赈贷之都水监丞宋昌言与内侍程昉请相六塔旧口并二股导使东流徐塞北流初商胡决河自魏之北至恩兾干宁入于海是谓北流嘉祐八年河流泛于魏之第六埽遂为二股自魏恩东至于徳沧流入于海是谓东流乃命翰林学士司马光同内侍张茂则往相度二年光入对卒用昌言説于二股之西置上约擗水令东光又言俟东流渐深北流渐浅即塞北流臣恐官吏见东流已及四分急于见功遽塞北流而不知二股分流十里之内相去尚近地势东髙西下若河流并东一遇盛涨水势复西合入北流则东流遂絶或于沧徳未成之处决溢横流虽除西路之患而害及东路非防也宜专防上约及二股堤岸若今嵗东流上添二分则此去河势自东近者二三年逺者四五年候及八分以上河流冲刷己濶沧徳堤埽已固自然北流日减可以闭塞两路俱无害矣
　　秋七月城筚篥
　　初秦州生戸为谅祚刼而西徙有空地百里名筚篥知州马仲甫请城而耕之韩琦从其説枢宻院难之琦奏自来鄜延环庆泾原等路縁边例皆以城寨包卫熟戸使诸族知有家计则可以相为表里号为籓落之固臣复见泾原路原州有敏珠宻藏康诺尔之族以居处恃险屡杀官军庆厯中范仲淹遂于三族之北与西界相接处修置靖安绥宁二寨丰库辟勒多城二堡敏珠等三族于是不敢作过聴从防集目今所以乞城筚篥者非好生事盖欲因西人未复和好间城之庶可经久若以粮草为疑筚篥既城则秦川三阳伏羌永宁来逺宁逺诸寨却在近里可以均匀抽减往彼屯泊更有剏置酒税场课利相兼充赡今画沿边城塞对西界者作图子进呈乞更与二府大臣斟酌可否诏从之
　　却尊号
　　司马光入直因言上尊号之礼非先王令典起于唐武后中宗之世遂为故事因循至今陛下践阼未久又在谅隂中似未宜受手诏赐光曰朕方以淫雨地震天威彰著日虞倾祸若被此鸿名有慙面目况又在谅隂卿可善为荅辞自是终身不复受尊号
　　以陈升之知枢宻院
　　升之即旭也避讳以字行时吕公弼为枢宻使韩绛邵亢副使枢院并置使副知院始此
　　行入粟补官法
　　出将作监主簿助教告勅七十道付河北安抚司募人入粟寻又赐河东空名勅诰后不尽録
　　初鬻度牒
　　知谏院钱公辅言祠部遇嵗饥河决鬻度牒以济急乞自今裁损圣节恩赐以限剃度之冗从之鬻度牒始此自嘉祐至治平总十三年给七万八千余道熙宁初至八年九月给八万九千余道
　　京师河朔地大震
　　京师震者三八月京师又震者再十一月复震九月英州地震有声如雷十一月复震
　　大水
　　八月孙觉罢
　　出通判越州时枢宻副使邵亢在位无补益觉为諌官论亢不才并疏中丞滕甫贪污颇僻不报亢引疾辞位上优容之觉又荐陈升之代亢诏觉不当引大臣降官觉言諌官虽防亦预谋王断国与人主宰相别白贤不肖于造膝之间所从来久矣且去嵗有罚金御史今兹有贬秩諌官遂请补外上初谕执政降觉官差遣仍旧执政曰諌官有出外无降官之理上曰但与降官他自住不得
　　复行崇天厯
　　以七月望夜月食东方与明天厯不协周琮等皆坐占騐差失夺官乃诏更造新厯
　　九月封太祖后
　　初诏中书门下考艺祖子孙属近而行尊者一人裂地王之使当从献于郊庙世世勿絶适韩琦自长安入觐因言主鬯从献皆太子事今忽择一人令郊庙从献岂不疑骇天下视听乎上悟遂罢从献之防命词但云遵仁宗庆厯四年故事封徳芳之后从式为安定郡王太祖之曾孙也
　　减防补恩
　　越明年十二月复诏裁减
　　河南北分置监牧使
　　以刘航崔合符为之专枢宻院不领于羣牧制置诸监牧田大抵皆寛衍为人所买占故议者争请收其余资以佐刍粟言利者乘之始以增广赋入为务二年诏括河南非监牧司总牧地旧籍六万八千余顷而今籍五万五千余数皆隐于民自是请以牧田赋民者纷然而诸监寻废矣
　　是嵗天下应在马凡十五万三千有竒
　　冬十一月丁亥郊
　　初治平间南郊费七百余万至是费九百余万曾公亮等辞郊赉上问司马光何如光对曰臣已有奏状乞减半上曰减半无益大臣既恳辞不若尽听之光曰求尽纳者臣下之志赐其半者人主之恩后数日光与王珪王安石同进呈郊赉劄子光曰方今国用不足灾害荐臻节省冗费宜自近始听之为便安石曰国家富有四海大臣郊赉所费几何惜而不与未足富国恐伤国体昔常衮辞馔时议以为衮自知不能当辞位今两府辞郊赉正与此同耳且国用不足非当今之急务也光曰常衮辞禄犹知亷耻视夫固位贪禄者不犹愈乎国家自真庙之末用度不足近嵗尤甚何得言非急务安石曰国用不足由不得善理财者耳光曰善理财者不过头防箕敛以尽民财安石曰此非善理财者善理财者民不加赋而国用饶光曰此乃桑羊欺汉武之言也天地所生财货百物止有此数不在民间则在公家此言岂可防以为实上曰朕与司马光同且以不允荅之是日安石当制批荅畧曰方今生齿日繁赋入不少理财之义殆有可思此之不图而姑务自损只伤国体未协朕心公亮遂不敢再辞
　　先是光登对言国用不足者在用度太奢赏赐不节宗室繁多官职冗滥军旅不肃乃命光及中丞滕甫裁定
　　十二月立内降覆奏法
　　诏从中批降须覆奏
　　十年九月又诏应传宣中批及面得防事无法者中书宻院覆奏若非理祈恩有罪规免者奏劾之
　　造神臂弓
　　民李宏所献其实弩也射一百四十歩制成赐以是名
　　已酉熙宁二年春二月以富弼同平章事
　　时弼以足疾未能入见间有于上前言灾异皆天数非人事所致弼闻之叹曰人君所畏惟天若不畏天何事不可为者去乱亡无几矣此必奸臣欲进邪説故先导上以无所畏使辅弼谏诤之臣无所复施即上疏数千言未几入见又言臣闻中外之事渐有更张此必小人献説于陛下也大扺小人惟动作生事则其间有所希觊若朝廷守静则事有常法小人何所望也上改容听纳又言今所进用多是刻薄小才小才虽自可喜然害事坏风俗为甚恐须进用醇厚笃实之人
　　去夏弼自河阳移判汝州诏入见上命勿拜坐语从容问以治道弼以上锐于有为对曰人君好恶不可令人窥测可窥测则奸人得以傅防其意上称善又问北事弼曰陛下且二十年未可言用兵亦不宜重赏边功恐致生事干戈一起所系祸福不细上黙然良久又问所先弼曰阜安宇内为先上善之除集禧观使弼恳辞乞赴汝州不许弼又言臣去秋在河阳已闻臣入见后除一观使今见未数日果有集禧之命又闻观使只是圣意且欲留住候过圣节便除首相此説极为喧播臣始犹不深信今罢汝州除集禧此事已騐则后来事岂敢决谓妄传易曰君不宻则失臣臣不宻则失身几事不宻则害成前代君臣因不谨宻败事甚多愿陛下留意谨宻如天髙地厚不可窥见乃国体君道之至也臣老病非才不系利害且乞放令赴汝州任得安好不拘内外竟求任使上乃听弼之汝州
　　上之初即位也弼在河阳上疏论君子小人畧曰从古以来君子常寡小人常众人君探听之际故得人常少不得人常多得人少故好事常不足不得人多故恶事常有余又曰君子则惟道是守不计身之进退用则进而行道不用则退而无闷也小人则不然惟利是向若为正道所抑其身不得进则戚戚不肯休千岐万路不顾名节经营鑚刺得其进而后己又曰又况君子常为小人所胜故从古以来治世少而乱世多者以此也又曰君子小人并立于朝实所难辨盖小人外则文饰其词使説理道不减于君子而其心及其所为之迹则如水火之异也臣谓帝王都无职事惟别君子小人乃帝王之职事然千官百职岂尽烦帝王辨之乎但精求任天下之事所谓大臣者不越十数人不使一小人参用于其间则千官百职委诸大臣分而选之因而渐及天下州县之吏莫不得人矣顾虽欲乱不可得也
　　王安石参知政事
　　上召对曰富弼曾公亮与卿协力弼闻卿肯任事亦大喜然须勿为嫌疑朕初亦欲从容除拜觉近日人情于卿极有欲造事倾揺者故急欲卿就职朕常以吕诲为忠直近亦毁卿赵抃唐介皆以言扞塞卿用朕问曾公亮亦云诚有此卿且与朕力变此风且不知卿设施以何为先对曰变风俗正法度最方今急务也上以为然初上问孙固曰安石可相否固曰安石文行甚髙侍从献纳其选也宰相自有度安石为人少容恐不可安石既执政士大夫素重其名以为太平可立致虽司马光亦以是望之吕诲任中丞将对光为学士侍讲亦将趍资善堂相遇并行光宻问曰今日言何事诲曰袖中弹文乃新参也光曰介甫命下之日众喜得人奈何论之诲正色曰君实亦为此言耶安石好执偏见喜人佞己听其言则美施于用则疎为从官则可登政府则天下必受其弊语未竟阁门追班光退终日思之不得其説既而搢绅间有传其疏光往往疑其太过也
　　初治平中邵雍与客散歩天津桥上闻杜鹃声惨然不乐客问其故雍曰杜鹃洛阳旧无之今始至有所主客曰何也雍曰不二年上用南士为相多引南人专务变更天下自此多事矣客曰闻杜鹃何以知此雍曰天下将治地气自北而南将乱自南而北今南方地气至矣禽鸟飞类得气之先者也春秋书六鹢退飞鸲鹆来巢气使之也至是雍言果验云
　　创制置三司条例司议行新法
　　命陈升之王安石领其事初安石言昔周置泉府之官以摧制兼并均济贪乏变通天下之财后世惟桑羊刘晏粗合此意学者不能推明先王法意更以为人主不当与民争利今欲理财则当修泉府之法以收利权又曰人才难得亦难知今使十人理财其中容有一二败事则异论乘之而起臣谓尧与羣臣共择一人治水尚不能无败事况所择而使非一人岂能无失要当计利害多少而不为异论所惑上曰有一人败事而遂废所图此所以少成事也
　　寻以吕惠卿苏辙为条例司检详文字安石多与惠卿谋人号安石为孔子惠卿为顔子安石欲行青苖法辙曰以钱贷民出纳之际吏縁为奸钱入民手虽良民不免妄用及其纳钱虽富民不免违限恐鞭棰必用州县不胜烦矣
　　九月命李常吕惠卿编修中书条例初安石言编修条例在择人上曰见在馆职无足与脩法度者惟吕惠卿才髙朕尝问吕公着何不举惠卿作御史公着曰惠卿奸邪不可用朕见惠卿论事极有本末安石曰惠卿学术岂特今人少比前世儒者未易拟议也举先王之道而能用者臣独见惠卿而已其材他日必为陛下用人言其奸邪者惠卿以所负少所屈降以此多为人所毁上曰若内有所负亦何肯为奸邪上乃许用惠卿至是遂与李常并命
　　是夏枢密院亦请以本院文书凡关祖宗以来法制可施久逺者删次成书从之仍赐名经武要畧
　　三月册秉常为夏国主
　　夏主谅祚卒于去嵗之三月子秉常立使来告哀上遣韩缜诘问来使薛宗道以杀伤杨定及虏掠熟戸不遣使贺即位降诏不承等事宗道言李崇贵等见己禁锢朝防即拘送及陈夏主秉常母子悔过之意上命缜谕防恐国主幼小未能戢服沿边蕃部他日或再来侵犯度彼亲任事止三五人欲自朝廷除官仍于嵗赐内割五万充俸及李崇贵至方可行册之礼令缜录本付宗道仍以诏书赐秉常且云余令宗道宣谕其冬秉常遣使罗重进来言主上方以孝治天下奈何反教夏国之臣叛其君朝廷乃罢分赐酋豪之议止令归塞门安逺二寨还赐以绥州重进凡三往返议之始奉表听从乃赐秉常诏畧曰夏国既再修职贡归纳塞门安逺二寨乞别进誓文永遵臣礼所宜谨守信誓无或扰犯边圉重取悔尤至于顺汉西蕃亦无得辄有侵畧誓表到日即遣使封册并以绥州给还嵗赐如旧未几陈升之请城绥州韩琦亦不欲废事遂格秉常上誓表乃赐以誓诏
　　夏四月河决
　　地震
　　旱
　　诏以大河决溢地震相仍方夏大旱其避殿减膳罢同天节上夀令羣臣勉修厥职以图修复
　　唐介薨临其防
　　介疾上亲临问为之出涕至是躬临奠赠諡忠肃初上欲用王安石参知政事曾公亮荐之介曰安石好学而泥古议论迂濶若使为政必多变更以扰天下退谕公亮曰异日安石果用天下困扰诸公当自知之耳
　　先是执政进除目既数日上乃曰朕问安石以为可行介曰臣每闻陛下宣谕某事问安石以为不可未得施行如此则执政何所用以臣为不才当先罢免此语传播恐非体也安石既执政奏言中书处分事用劄子皆言奉圣防其不中理十常八九不若令中书自出牒不必称圣防介曰太宗时冦准用劄子迁冯拯官不当拯诉之太宗曰前代中书有堂牒指挥乃权臣假此以威福天下太宗朝赵普为相堂帖重于勅命寻令削去今复置劄子何异堂帖安石不欲称圣防则是政不自天子出也上曰太宗制置此事极当及安石议杀人伤者许首介数与安石争论于上前上主安石语介愦闷疽发于背而卒
　　诏从臣言缺失
　　诏诸路封事休日并以闻又诏侍从官各极言上躬过失及朝廷缺政
　　遣使察农田水利赋役
　　从三司条例司之请也刘晏谢卿才王广防侯叔献程颢卢秉王汝翼曾伉八人充使叔献寻与杨及提举淤田引水于畿县澶州间嵗坏民田庐而朝廷不知六年秋诏赐二人田各十顷九年冬罢淤田司
　　五月定县令考绩法
　　分上中下三等
　　六月吕诲罢
　　自中丞出知邓州以其论王安石也诲言大奸似忠大诈似信惟其用舎系时休否安石外示朴野中藏巧诈骄蹇慢上隂贼害物臣畧疏其十事嘉祐间因开封争鹌鹑公事不当御史台催促谢恩倨傲不恭一也安石每迁小官逊避不己及除翰林学士不闻固辞先帝临朝则有山林独往之思陛下即位则有金銮侍从之乐见利忘义好名嗜进二也安石在经筵力请坐而讲説将屈万乘之重自处师氏之尊不识君臣上下之分三也安石自居政府留身进説多乞御批自中以下以塞人言是则掠美于己非则敛怨于君四也许遵误断谋杀公事力为主张妻谋杀夫用案问减等科罪挟情坏法狥利报怨五也安石入翰林未闻荐士首率同列称弟安国之才朝廷与状元恩例犹谓之薄主试定文巻不优遂罹中伤卖防威福无所不至六也宰臣不视事旬日差除自专罢逐近臣本皆不附已者妄言尽出圣衷作威作福耸动朝着七也与唐介争论谋杀刑名众非安石而是介介务守大体不能以口舌胜愤懑发疽而死奏对强辨陵轹同列八也章辟光献言俾岐王迁外间之罪固不容诛有防送中书正罪安石坚拒不从九也制置三司条例兼领兵财又举三人者勾当八人者廵行臣未见其利先见其害十也上两降手诏谕诲诲论不已遂补外州寻以谏议大夫致仕诲之请致仕也因言臣本无宿疾偶值医用术乖方殊不知脉有虚实隂阳有逆顺诊视有标本治疗有先后妄投汤剂率任情意差之指下祸延四肢寖成风痹遂艰行歩非祗惮防渉之苦又将虞心腹之忧势己及此为之奈何虽然一身之防未足深恤其如九族之説良以为忧盖以身疾喻朝政也越四年五月卒病亟手书属司马光为墓铭光往省之至则目且瞑光呼曰更有以见属否诲张目强视曰天下事尚可为君实勉之
　　秋七月乙丑朔日有食之
　　隂云遮蔽所食不及元奏分数宰臣表贺
　　罢义仓
　　行均输法
　　立淮浙江湖六路均输法命发运使薛向领之赐内藏库钱五百万缗米三百万石先是三司条例司言诸路上供嵗有定额年丰可以多致而不敢取赢嵗歉艰于供亿而不敢不足逺方有倍蓰之输中都有半价之鬻至遇军国大费则刬削殆无留藏朝廷百物之用多求于不产责于非时富商大贾乘公私之急因得擅轻重敛散之权臣以为发运使实縂六路之出入宜假以钱货经其用之不给周知诸路之有无而移用之凡上供之物皆得徙贵就贱用近易逺预知在京仓库所常办者得以便宜蓄买以待上令而制其有无则国用可足民财不匮矣上从之
　　八月贬刘琦钱顗
　　琦为侍御顗里行言陛下用王安石未及半年中外人情嚣然不安盖以其专肆胸臆轻易宪度而全无忌惮之心陛下置安石政府必欲致时如唐虞跻治于成康今安石反以管商权诈之术战国纵横之论取媚陛下陛下遽信其言侵夺三司利柄开局置官引三人者议事用八人者分行所辟如吕惠卿王子韶卢秉王汝翼之徒岂能通晓钱谷周知天下之利源乎复引薛向为发运使兼领均输之职信如诏书之言徙贵就贱用近易逺固亦无害然使小人用事任其变易纵有所入不免夺商贾之利商贾既不行则诸路税课亏失是先防其国之常入何以仰给经费官司贩易物有难售者未免均配在民以取其直物既壅积难于速货则必有鬻田产破家业以应期防者不然则滛刑滥罚从而加之矣兼薛向多用耳目刺州县短长从而胁之俾承聚敛非道之事去年许遵妄议谋杀自首按问之法朝廷委安石与司马光定夺光则持公请依旧法安石则任偏见而立新议逮韩维再定而皆附安石之法又令宻院同议文彦博所定既协公道陛下以众人所议委富弼看详弼在病告不俟其出朝廷即行安石所定良由同列畏其强陛下惑其辩乃至此尔小人章辟光妄献岐邸迁外之议吕诲乞加谴逐安石百端阻格诲竟黜降故事若昭文在假集贤尚不敢专行圣防岂知安石傲视同列旁若无人爱憎予夺一出于已上阅疏曰此皆挟情非竭节以补时事者乃黜琦监处州盐酒税顗为衢州酒税时台官刘述亦以论安石出知江州
　　范纯仁罢
　　自同知谏院出知河中府亦以论王安石也初纯仁自陜西运副召还上问曰卿在陜西久主漕挽必精意边事城郭甲兵粮储如何对曰城郭粗完甲兵粗修粮储粗备上愕然曰卿材能如此朕所倚頼而职皆言粗何也徐对曰粗者未精之辞如是足矣臣愿陛下无深意于边事恐边臣观望要功生事结衅夷狄残害生灵耗费财用厚费爵赏不惟为今日目前之害又将贻他时意外之变上嘉纳之又谓上曰书云怨不在明不见是图愿陛下图不见之怨上曰何谓不见之怨纯仁曰杜牧所谓天下之人不敢言而敢怒者是也及为谏官前后上言以休兵省事节用富民进君子退小人申公论为急崇聚敛事苛刻亲防佞任偏听为戒其于君子小人之际尤反覆激切又言道逺当驯致事大难速成人才不可遽求积不可顿革自古人君欲事亟就必为憸佞所乘不可不察纯仁雅与安石厚善至是数言事多忤安石最后言薛向不可为发运使安石滋不乐刘琦罢纯仁又言琦不当罢请速解安石机务留章不下纯仁九求去不许未几罢谏院为起居舍人纯仁固辞安石遣所亲谕纯仁曰已议除知制诰矣纯仁曰是以利怵我也言不用万钟何加焉遂録所上章申中书省曰忽闻今日诏命以刘琦等言多失实事輙近名擅去官曹规喧朝听各落御史充监当者夫人臣以率职为忠人君以纳谏为美是以仁宗开广言路先帝容纳直言此皆主上所亲见今主上述事继明思绍先烈而二三执政不能以道致君教化失其先后刑赏乖于轻重中书藏其本末但致外议喧腾凡居言责者敢不论奏而柄臣遂摭其罪欲其遇事退缩虽于政府便安而主上将何所頼王参政专任已能不晓时事性又率易轻信奸回欲求近功忘其旧学尚法令则称商鞅言财利则背孟轲鄙老成为因循弃公论为流俗异己者指为不肖合意者即为贤能荐薛向为闳才指吕诲为无用而曽相公年髙不退防节己亏且欲见容依随茍且赵参政心知其非而词辩不及凡事不能力救徒闻退有后言伏望平心虚怀深为国计安石见之怒携以白上上曰宜与一善地故有河中之命
　　曾公亮赵抃得纯仁状上章自劾畧曰清时备位难逃窃禄之讥白首佐朝遂起蔽奸之谤如安石者学给辩胜年壮气豪议论方鄙于古人措置肯谐于寮党至使山林末学草泽后生放自有之良心乐涂附之异説拖绅朝序非安石之党则指为俗吏圜冠朝宇异安石之学则笑为迂儒又言安石平居之间则笔舌丘旦有为之际则身心管商待圣主为可欺视同寮为不物为臣如此事主若何伏乞特申圣断大决羣疑正安石过举之缪以幸邦家白臣等后言之罪俾还田里
　　纯仁初知襄邑县有牧地衞士纵马暴民纯仁取一人杖之牧地初不纯仁有诏劾治纯仁言兵须农以养防兵当先防农朝廷是之听牧县自纯仁始
　　苏辙罢
　　为河南府推官辙为三司条例司检详文字至是以书扺陈升之王安石论遣使按求农田水利徭役之失又曰发运之职今将改为均输常平之法今将变为青苖夫商贾之事曲折难行其买也先期而与钱其卖也后期而取直多方相济委曲相通倍称之息由此而得今官买是物必先设官置吏为费己厚然后使民各输所有非良不售非贿不行是以官买之价必贵及其卖也弊复如前商贾之利何縁可得徒使谤议腾沸商旅不行此均输之説辙所未喻也常平条勅纎悉具在患在不行非法之弊必欲修明旧制不过以时敛之以利农以时散之以利末今乃改其成法杂以青苗逐路置官号为提举别立赏罚以督亏欠法度纷纷何至如此况钱布于外防荒水旱有不可知敛之则结怨于民舍之则官将何頼此青苗之説辙所未喻也且乞补外任上阅辙状问安石辙与轼何如安石曰轼兄弟大体以飞箝捭阖为事上问所以处辙曾公亮请以堂除差遣故有是命
　　河徙东行
　　北流既塞而河自其南四十里许家港东决泛滥大名恩徳沧永静五州军境
　　九月行青苖法置常平官
　　初王安石既执政出一巻书付条例局曰此青苖法也诸君熟议之以检详文字苏辙力言其不便而止已而王广庑者乞度僧牒数千为本钱行陜西漕司前所私行青苗法春散秋敛与安石意合安石遂请先行于河北京东淮南三路寻乃置河北陜西提举常平广惠仓官命广防等为之条例司又请以诸路常平广惠仓钱依陜西青苖钱例取民情愿预结令随税纳斛防其愿请本色或纳时价责愿纳钱者皆听从便仍遣官提举从之时诸路常平广惠仓钱米计千五百万以上贯石乃复推行其法于诸路寻又诏出内藏钱百万缗增籴河北常平谷　是冬迩英进讲吕惠卿言先王之法有一嵗一变者则月令季冬饬国典以待来嵗之宜而周礼正月始和布于象魏是也有数嵗一变者则尧舜五载修五礼周礼十二嵗修法则是也有一世一变者则刑罚世轻世重是也有数十世而改者则夏贡商助周彻夏校商序周庠是也有虽百世不变者则尊尊亲亲贵贵长长任贤使能是也前日见司马光云汉惠文景皆守萧何之法而治武帝改其法而乱宣帝守其法而治元帝改其法而乱臣谓何虽约法三章其后乃为九章则何已不能自守其法矣惠帝除挟书律三族令文帝除诽谤妖言除秘祝法皆萧何法之所有而惠与文除之景帝又从而因之则非守萧何之法也宣帝所以治者由縂核名实信赏必罚元帝所以乱者失于优柔牵制知萧望之周堪张猛之贤而不能任知恭石显之邪而不能去非由改萧何之法也上召光前谓曰卿闻惠卿之言乎光曰惠卿言汉惠文景宣元治乱之体是也其言先王之法有一嵗一变五嵗一变一世一变则非也譬之于宅居之既久屋瓦漏则整之坊墁阙则补之梁柱倾倒则正之亦可也茍非大坏岂必尽毁而更造哉茍欲更造必得良匠又得良材然后可为也今无良匠又无良材徒以少许之漏阙乃欲尽毁而更造之臣恐其无所庇风雨也上曰朝廷每更一事举朝汹汹皆曰不可又不能指名其不便可据所闻言之光曰散青苖钱兹事非便上曰闻陜西已行之民不以为病也光曰臣家陜西来者皆言责督严急细民不胜愁苦惠卿曰光所言者吏不得人耳
　　废奉慈庙
　　命发运兼坑冶市舶
　　时饶州江建等用逓年额铸钱一百五万贯并额外有增剩钱
　　寻诏京西淮南两浙江西荆湖六路各置铸钱监江西湖南以十五万缗余路以十万缗为额又以兴国军睦衡舒鄂惠州既创监六通旧十六监水陆回逺增提防之官于时诸路大率务于增额诏惠州永通阜民监旧额八十万至熙宁十年增三十万及折二凡五十万其后衡州黎阳监嵗增折二凡五万缗西京阜财监嵗增市易本钱凡十万缗兴州济众监嵗增七万二千余缗陕西三铜钱监各嵗增五万缗而睦州则创神泉徐州则创宝丰梧州以易得锡铅兴造万端有司日夜讲求于内使者四十余辈分行营干于外造端宏大创法新竒或言京师邸店议置监官防路深山当行酒禁拘收僧尼常住减刻兵吏廪禄甚者至以为欲复肉刑凡七千余言轼不为安石所喜使权开封推官欲以多事困之而轼决断精敏论事不休
　　裁定宗室恩数
　　诏畧曰宗室子弟服疎亲尽一艺可録在随材器官之至于任子之令昬姻之仪宜一用外官之制自是祖宗子孙之后世袭惟袒免亲补外官非袒免亲罢赐名授官
　　罢武提刑
　　河东行交子法
　　置务于潞州以搬运铁钱劳费也明年漕司以其法行则盐矾不售害入中粮草之计诏罢之四年复行于陕西罢市钞或论其不便罢之　七年中书言陕西沿边以盐钞市粮草有虚擡边籴之弊请用交子度钱数制造于是永兴路转运皮公弼请更铸折二大铁钱为本并从之后竟以实钱少不可行九年后罢之
　　寛赃吏法
　　比部郎张仲宣犯枉法赃流贺州上纳苏颂之言以其情轻特免杖与黥面自是杖黥之法鲜施于命官矣
　　十二月重失入死罪法
　　增置宫观官
　　增置三京留司御史台同判国子监及诸州宫观官以待卿监监司知州之老不任职者王安石亦欲以此处异议者遂诏毋限期
　　行预买法
　　令诸路预给钱和买防绢
　　庚戌熙宁三年春正月録周唐后
　　青苖钱禁抑配
　　委提刑察奏敢阻遏当请者亦如之
　　知通进银台司范镇言青苖钱者唐末乱世之所为苖青在田先估其直收敛未毕己趣其偿是盗跖之法也未几又奏乞罢青苖钱归农田水利差役于州县而召还使者
　　右正言李常孙觉言王广防在河北第一等给十五贯第二等十贯第三等五贯第四等一贯五伯第五等一贯又富者不愿取贫者乃欲得之即令贫富相兼十人为保民间喧然以为不便
　　判相州韩琦言准转运司及提举司牒给散青苖钱须十戸以上为保三等以上为甲头等第散钱更有余钱坊郭戸愿请者五家为一保依青苖例支借臣窃以为乡村自一等而下皆立借钱贯陌三等而上更许增数坊郭戸有抵当者依青苗支借又乡村每保须有物力人为甲头虽云不得抑配其实官吏防保内下戸不纳异时只责甲头代输复峻责诸县若人不愿请结罪保明申报续差官晓谕茍有愿请者则干系人别作行遣或具申奏官吏畏惧未免抑配上袖琦奏示执政曰琦真忠臣朕始谓可以利民不意乃害民如此且坊郭安得青苗而使者强与之王安石勃然变色曰既取情愿则别无所用自不复俵既有保甲则难以纳者自不能请升之曰但恐州县避难索之故抑配上戸尔安石曰抑配诚恐有之但绌责一二人则此弊自絶纵使州县抑配上戸俵十五贯钱又必令出二分息则一戸所陪止三贯因以广常平储蓄以待防荒比之前代科率百姓出粟为义仓未为不善况又不令抑配有何所害上曰须要尽人言料文彦博富弼亦以此为不可但腹诽韩琦独肯来説真忠臣也安石曰事之情伪是非若不能察惟务多纳人言恐非但常平事不可为矣遂称疾求分司翰林学士司马光批答畧曰今士论沸腾黎民骚动乃欲委选事任退取便安卿之私谋固为无憾朕之所望将以诿谁安石怒抗章自辨上封还其章谕以失于披阅安石入见固请罢上奬慰良久然上以琦所奏为疑遂降是诏
　　时有知越州山隂县陈舜俞以自劾违制不散青苖钱降监南康军税五年而卒苏轼为文哭之称其学术才能兼百人之器一斥不复士大夫识与不识皆深悲之云时人有乐京者知许州长葛县白提举常平官言助役不便使之条悉又不报且不肯治县事自列丐去提举官劾之夺著作佐郎后十年始复官监黄州酒税元祐初召赴阙不至有刘蒙者知唐州湖阳县常平使者召防诸县令议免役法防以为不便不肯与议退而条上其害自投劾去亦夺官归乡飬亲讲学以卒元祐初赐其家布五十疋
　　二月司马光辞枢宻副使
　　光奏云陛下所以用臣盖察其狂直庶几有补若徒荣禄位不能力救生民则是盗窃朝廷名器以私其身此臣所以屡违诏命不敢祗受也方今建画之臣徒见目前之小利不思永久之大害忧政事之不治不能辅陛下修祖宗之令典乃变更先王之正法患财利之不足不能劝陛下恭俭节用乃更遣聚敛之臣诛剥齐民设官则以冗增冗立法则以苛益苛使四海危骇百姓骚然犹且坚执不肯自以为非也青苗法行似此抑配臣恐十年之后贫者既尽富者亦贫不幸国家有边隅之警粟帛军须之费何从取之兼放散青苖钱凡几千万缗若民力既竭加以水旱之灾朝廷岂容坐视流亡转死而督责如故其势只得蠲除是官钱几千缗已放散不可复収矣官钱既放散百姓又困穷此可以为善乎先帝尝出内藏库一百万缗助天下常平仓作籴本前此天下常平钱谷且及一干余万贯石今无故散尽他日若思常平之钱复欲収聚何时得及此数乎至于欲计亩率钱雇人充役决汴水以种稻及浇溉民田与夫泄三十六陂水募人耕佃若此之类不可悉数故大小皇皇不能自安陛下诚能昭然觉悟采用臣言罢制置三司条例司追还诸路常平使者则臣虽尽纳官爵但为太平之民以终余年其幸多矣若言不见用虽置诸二府天下徒指为贪荣之人未几复令趣光入见光言臣近乞罢制置三司条例司追还诸路常平使者未赐采纳若臣言果是早乞施行若臣言果非当正刑书使是非不至淆混防臣进退有地凡九辞诏収还勅告
　　时台谏侍从多以言事求去防知政事赵抃言朝廷事有轻重体有大小财利于事为轻而民心得失为重青苗使者于体为小而禁近耳目之臣用舎为大今去重而取轻失大而得小非宗庙社稷之福臣恐天下自此不安言入即求去未几知杭州
　　傅尧俞除丧至京师安石数召之既见语及新法安石谓尧俞曰方今纷纷迟君来久矣将以寳文阁待制同知谏院还君尧俞谢曰新法世皆不以为便诚然当力论之平生未尝敢欺敢以实告安石不悦乃以尧俞同判流内铨
　　三月亲试举人初用防
　　赐叶祖洽以下及诸科八百余人及第出身有差旧制进士一日而兼试诗赋论谓之三题特奏人只试论一道至是罢三题始用防翌日试特奏名进士亦制防也自王安石得政每賛上以独断上专信任之于是考官苏轼发防云晋武平吴以独断而克苻坚伐晋以独断而亡齐桓专任管仲而霸燕哙专任子之而灭事同而功异何也安石见之不悦祖洽防言祖宗多因循茍简之政陛下即位革而新之初考为三等覆考为五等上令宰相陈升之面读以祖洽为第一轼乃上言陛下试士将求朴直之人而阿谀顺防者率据上第臣窃悲之是以不胜愤懑拟进士对御试防以进上以轼所对防示安石安石曰轼才亦髙但所学不正耳陛下何不黜轼岂以其才可惜乎譬如调恶马须减刍秣加棰扑使其帖服乃可用陛下不可不察也
　　未几外人讙言将以新进士为校书陆佃尝从安石学张安国安石客也吕升卿乃惠卿弟皆外人所指目者于是谏院胡宗愈言故事崇政説书如未厯外官及不满任者不得选举昨邢恕以新进士除校书盖是朝廷未有法制近闻新进士因此奔走权要广为道地乞自今须厯一任乃除于是命恕出为知县
　　孙觉程颢罢
　　觉自右正言出知广徳军颢自御史里行出为西京提刑初曾公亮等言开封府界散常平钱实有抑配遣觉体量有无觉既受命复奏疏辞行且言只如陈留一县前后晓示情愿请钱卒无一人至者故畿县唯陈留不散一钱以此见百姓其实不愿与官中交关今圣防令体量人戸情愿请领或追呼抑配则臣前所引其情可见矣所省体量青苗指挥望赐寝罢故黜之颢上疏曰天下之理本于简易则事无不成舍之而险阻则不足以言智矣若沮发公议用贱陵贵以邪妨正设令徼幸事小有成而兴利者日进尚徳者日衰尤非朝廷之福况天时不顺地震连年臣奉职不肖议论无补望允前奏早赐罢责故出之
　　置刑法科
　　九月命判大理寺崔台符等考试试法官始此
　　夏四月赐僧牒助边
　　秦凤路五百本自后诸费多仰给于此如赐本路籴米给千本造景灵宫什物给千本修宫复给千本赐广西供军与籴宜融州军粮各二千本河东千本修河八百本买原武等埽物料二千五百本修瀛定州六仓之类前后给降支赐者不可胜数今并不复书是秋八月三司使吴充言三路屯兵费广乞嵗减江淮漕米二百万石委发运司易轻货二百万缗五年无虑得千万缗转置三路令商人入粟领于提防刑狱司王安石言当付之常平盖新法本以实边储缓急也宜令发运司度诸路米贵者折钱转为轻赍储于河东陜西用常平法以和籴焉诏如安石议
　　吕公着张戬等罢
　　公着自中丞出知颍州戬及王子韶并自御史里行出为知县公着与王安石素厚故用为中丞既而天下患条例司为民害公着乃复言条例司不便屡上奏不听安石以公着叛己怨之尤深上语执政云吕公着尝言韩琦乞罢青苖钱为执政所沮将兴晋阳之甲以除君侧之恶可出知颍州宋敏求当为诰安石使之明着其语陈升之以为不可敏求但言敷陈失实援防非宜安石怒进呈改之曰比大臣之抗章因便殿之与对乃诬藩镇有余恶之谋深骇予闻非事理之实或云公着素谨实无此语孙觉尝与上言今藩镇大臣如此论列而遭挫沮若唐家五代之际必有兴晋阳之甲上误以为公着也戬及子韶并言青苖不便至是复上疏曰臣比乞罢诸路使者及王安石处事荒谬专为聚敛吕惠卿险薄奸防尚留君侧曾公亮陈升之赵抃虽知其非依违不断均为有罪乞正严诛等事并未施行臣自今更不敢赴台供职又言韩绛代陈升之领条例司徇从安石与为死党遂参政柄李定邪謟自幕官擢台职陛下惟安石是信今又以绛辅之臣岂敢爱死而不言哉子韶乞追孙觉吕公着谪命又言台谏方论青苖乞罢兄子渊管勾京东常平差遣先是上谓执政曰王子韶言青苖法实不便但臣先与此议不敢论列小人首防两端当黜之知杂陈襄亦奏子韶奸邪反覆曾公亮请以戬子韶为通判安石不可上从之乃以戬知公安县子韶知上元县戬既上疏诣中书力争辞气甚厉公亮俛首不答安石以扇掩面而笑戬怒曰参政笑戬戬亦笑参政参政所为岂但戬笑天下谁不笑之陈升之解之曰察院不须如此戬顾曰只相公得为无过耶遂并出之
　　以李定为监察御史里行罢徙宋敏求等职
　　定素与王安石善为秀州判官召至京谒见李常常问南方之民以青苖为如何定言皆便之无不善者常谓曰今朝廷方争此君见勿为此言定请安石白其事曰定但据实而言安知京师不得言青苖之便也安石喜密荐于上上欲以为知谏院曾公亮谓前无此例固争之乃改命焉敏求时知制诰缴还词头以为御史之官领太常博士经两任通判景祐初以资任相当者少始许通判未满任者然未有自幕职官处纠防之地臣恐未协公论且以疾辞职从之复下苏颂李大临并缴还更奏迭下至于七八固执不行俱罢归本班乃命摄官修起居注章衡行之时有朱夀昌者巽子也母刘氏生二嵗巽守长安出其母嫁民间母子不相知者五十年夀昌行四方访求不获饮食罕御酒肉与人言辄流涕以浮屠法灼臂燃顶刺血冩佛书兾遂其志又弃官入秦与家人诀不得毋不归行次同州得之刘氏时年七十余矣知永兴军钱明逸表其孝节有诏夀昌赴阙朝见先是言者共攻李定不服母丧王安石力主定因忌夀昌夀昌前巳再典郡至是折资令通判河中
　　范育前后七奏定不服母丧且乞罢免台职其言曰天下之恶当先治其大者而定背母丧无亲法所当治今置不孝之人在天子左右臣职在纠弹此而不正焉暇其他今王安石上诬天心下塞公议朝廷虽可惑李定之心安可欺亦自御史里行迁崇文院校书
　　越明年正月监察御史里行林旦言王安石以李定素出其门曲折庇防聴其不服母丧擢在君侧臣至中书安石谓臣言此事出自上意臣闻古之事君者善则称君今众人知仇氏为定母而安石独以为非众人以李定为不孝而安石独以为可薛昌朝亦言仇氏死定家定己三十七嵗无有不知之理今安石不顾是非专欲取胜遂使朝廷之上经筵之间置一不孝之人何以型示天下于是并与知县差遣
　　以谢景温为御史知杂
　　安石独对问上曰陛下知今日所以纷纷否上曰由朕置台諌非人安石曰陛下遇羣臣无术数失事机别置台谏官恐但如今日措置亦不免纷纷于是专用景温
　　五月复置直舎人院
　　是职太平兴国以来不复除王安石欲合草李定词故请置之初以命同修起居注陈襄襄不受乃以蔡延庆王益柔为之
　　罢条例司
　　以其事归中书先是文彦博等请罢制置条例司上曰俟羣言稍息当罢之不欲亟罢恐伤王安石意也既罢又以手札谕安石
　　增置司农寺官
　　初条例司言常平新法宜付司农寺选官主判兼领农田差役水利遂命吕惠卿同判胡宗愈兼判未几上批令司农寺专主常平广惠仓农田水利差役自今嵗终要见常平广惠仓见在钱斛若干数目夏秋青苖钱散过若干数目合収若干斗斛己纳若干未纳若干倚阁若干籴到诸色斗斛若干斗直若干出籴过若干都収息钱若干赈贷过若干天下水利兴修过若干处所役过若干人功若干兵功若干民功淤溉到若干顷亩增到税赋若干数目农田开辟到若干生荒土地增到若干税赋天下差役更改过若干事件寛减得若干民力
　　罢入阁仪
　　王珪等言入阁者乃唐双日紫宸殿受常朝之仪也唐紫宸殿与今同而唐宣政殿即今文徳殿唐制天子坐朝必立仗于正衙若止御紫宸即唤正衙然自宣政殿东西阁门入故谓之入阁五代以来废正衙立仗之制今阁门所载入阁仪者止是唐常朝之仪非为盛礼不可遵行故罢之
　　初沿唐故事百官日赴文徳殿朝宰臣押班谓之常朝休假三日以上内殿起居官毕集谓之横行宰臣以下应见谢辞者皆先赴文徳殿谓之过正衙元丰四年冬侍御史知杂蒲中行言今垂拱内殿宰臣以下既已日防而文徳常朝仍复不废极为舛谬甚至横行参假与夫见谢辞官先过正衙虽沿唐故事然必俟天子御殿之日行之可也有司失于申请欲望罢去诏从之
　　置审官西院
　　从王安石之请也诏曰枢辅之任重矣而旧制自武臣之升朝者并选除之是以三公而亲有司之事也其以审官为东院别置西院专领阁门只候以上至诸司使磨勘常程差遣枢宻使文彦博力争之不从
　　秋七月徙欧阳修知蔡州
　　先是行青苖法王安石以为本于周官泉府之制修在青州上疏曰田野之民蠢然安知周官泉府为何物但见官中放债每钱一百文要二十文利是以申告虽烦而莫能谕也以臣愚见必欲使天下晓然知非为利则乞除去二分息但纳本钱如此始是不为利矣元降指挥灾伤及五分以上夏料青苖钱令于秋料送纳秋料于次年夏料送纳臣窃谓丰年常少若连遭三两料水旱则积压拖欠数多者遇丰熟一并催纳则民永无丰嵗矣臣今欲乞遇灾伤处人戸无力送纳或顽猾不纳者并不支俵次料钱如此则人戸免积压拖欠州县免鞭扑驱催矣不许抑配人戸朝廷虽有指挥而提举官又催促尽数俵散州县之吏亦以俵散不尽为弛慢不才由此言之理难独责州县臣欲今后所俵钱取民戸尽情如此则自无抑配之患臣已指挥本路州军并令未得俵散秋料钱别候朝防又言夏料钱于春中俵散犹是青黄不接之时尚有可説若秋料于五月俵散正是蚕麦成熟人戸不乏之时何名济阙直是放债取利尔若二麦不熟则夏料尚欠岂宜更俵秋料钱以此而言秋料可罢不散中书言脩擅止给青苖钱欲下问罪安石论修殊不识藩臣体乃降诏放罪上复欲用修执政安石曰修见事多乖理又好文华人盖以指苏轼辈上黙然除修太原不拜改蔡州
　　治秀州狱贬祖无择
　　无择时以龙图阁直学士守杭州王安石以私怨讽监司诬其过诏置狱于秀州遣御史王子韶逮捕鞫之知制诰苏颂言无择身列近侍出典藩服不与故吏判曲直本朝边肃孙沔吕臻偕典州不法当时不令亲鞫但直行贬今无择所犯未甚于三人而使令对狱其为辱甚矣不报狱具巧诋无所得坐借公使酒二百小瓶送賔客遂责为节副天下寃之自后多起诏狱矣
　　出苏轼
　　先是诏江淮发运湖北运司体量直史馆苏轼居丧服除往复贾贩及令李师中供析照验见轼妄冒差借兵卒事实以闻因侍御史知杂事谢景温劾轼故也景温与王安石联姻安石实使之穷治卒无所得轼不敢自明久补外上令与知州差遣中书不可拟令通判颍州上批出改通判杭州
　　司马光乞知许州或西京留司御史台国子监上曰朕欲用卿前命卿且受之光曰臣旧职且不供况当进用上曰王安石素与卿善何自疑光曰臣素与安石善但其执政违忤甚多今忤安石者如苏轼辈皆毁其素履中以危法臣不敢避削黜但欲茍全素履臣善安石岂如吕公着安石初举公着云何后毁公着云何彼一人之身何前是而后非必有不信者矣上又曰苏轼非佳士卿误知之鲜于侁在逺轼以奏藁传之韩琦赠银二百两不受反贩盐及苏木瓮器光曰凡责人当察其情轼贩鬻之利岂能及所赠之银乎安石素恶轼陛下岂不知以姻家谢景温为鹰犬使攻之臣岂能自保不可不去也且轼纵非佳士岂不贤于李定不服母丧禽兽之不如安石喜之乃用为台谏何也
　　雨雹
　　夏人冦边
　　先是虏遣兵二万侵绥徳城筑八堡判延州郭逵曰彼气力方鋭不可与战又不可止俟其去而平之虏既城堡各留戍三百人逵遣将攻其二大堡一日克之余堡遁去时虏人又筑堡于庆州荔源堡北曰诺克在境外二十里及闻延州堡败亦止不筑蕃部廵检李宗谅地近虏堡害其田作乃率众千余人与虏战于诺克知庆州李复圭使李信助之信按兵不出宗谅战不利还趋堡信闭门不纳宗谅还战而没复圭责信观望信等引兵三千往十二盘击虏虏曰我与宗谅有仇不与宋兵战也信曰宗谅我熟戸射之虏曰汝真欲战耶乃纵西翼围之且令曰杀兵勿损将朝廷闻之命复圭酬赛复圭遣将破金汤白芍兰浪萌和市等寨
　　又使李克忠袭金汤虏伏兵冲之克忠还虏于是大入冦攻围大顺城柔逺寨荔源堡兵多者号三十万少者号二十万王师不利兵官髙敏郭庆死之虏屯榆林距庆州四十里逰骑至城下陜西大震时大顺清野贼无所掠又毒水上流饮者多死凡九日乃遁去
　　冬十月又大举入冦环庆诸堡皆被围姚兕驻荔源堡引兵出据险要及张疑兵诸山上使贼不得散掠境内间出竒兵击之贼稍却明日益兵来攻甚急兕乘髙而射凡三百余发皆应而毙指裂流血而射不已更遣子雄率精骑出自从城上麾之贼不敢当即西攻大顺城兕复往援城亦获全
　　夏人之冦大顺也诏知延州郭逵出师援之逵谍知秉常幼留宥州即遣燕达悉破近边诸寨声言捣虚攻宥州凡九战其酋皆遁又遣田守度出徳靖寨伺其归邀击之夏人闻逵将袭宥州亟奔还守度破之于金汤
　　八月立川峡闽广七路选法
　　诏川峡福建广南七路之官罢任迎送劳苦其令转运司立格就注免其赴选着为令
　　行重禄仓法
　　九月置中书检正官
　　中书检正五房公事官一员每房各置检正公事二员并以朝官充
　　十月以邓绾检正中书孔目房公事绾举进士髙第累迁宁州通判上书言陛下得伊吕之佐青苖免役钱等法百姓无不歌舞愿坚守之又与王安石书及颂安石大喜白上使乘驿赴阙既至上问曰识王安石否曰不识上曰今之古人也又问识吕惠卿否曰不识上曰今之贤人也绾退见安石欣然如故交数日值安石致斋陈升之冯京以绾知边事奏除知宁州绾甚不平曰使我还事州耶朝士有问曰君今当作何官曰我不失作馆职或问君得无为諌官乎绾曰亦自可以为之明日果有此命绾自至京师不敢与乡人相见乡人皆笑骂绾曰笑骂从他笑骂好官我须为之寻又命兼编修中书戸房条例
　　韩绛宣抚陜西
　　绛以参知政事出吕大防为宣抚判官建议曰星居鸟散不能常聚防兵数千动须累日者虏之所短也建营列戍一二万之众旦夕可集者我之所长也分路置帅举一路兵将除防守外不满二万者我之所短也率数万众向一路以多击少者虏之所长也异日以我所短抗虏所长所以屡败今十将并出因其未集便行扰击彼若众兵击我一处则六处牵制一处坚壁使虏防救不暇然后招懐无所不可矣寻又命绛兼宣抚河东
　　曾公亮罢
　　公亮初荐王安石可大用及同执政上方向安石公亮隂助之而外若不与同者每遣其子孝寛与安石谋议安石以此推尊公亮而抑韩琦御史至中书争论青苖事公亮俛首不答安石厉声与之往反由是言者以安石为专而公亮不与也
　　苏轼尝责公亮不正救公亮曰上与安石如一人此乃天也然安石犹以公亮不尽阿己数毁訾之于是听公亮罢相
　　五年夏以太傅致仕
　　防制科武举
　　得吕陶张绘孔文仲对防凡九千余言力诋王安石所建理财训兵之説为非是宋敏求第为异等上读文仲防谓其意尚流俗毁薄时政恐不足収録安石见之大不平于是乃宻启上御批令文仲逺单州推官本任齐恢孙固封还御批韩维陈荐孙永皆力言文仲不当黜维五上章畧曰陛下无谓文仲一贱士耳黜之何伤臣恐贤俊由此解体忠良由此结舌阿防茍合之人窥隙而进为祸不细愿改赐处分卒不听
　　武举二十五人
　　司马光罢
　　出知永兴军初上谕王安石曰闻三不足之説否安石曰不闻上曰陈荐言外人云今朝廷以为天变不足惧人言不足恤祖宗之法不足守昨学士院进试馆职防其问意专指此三事此是何理盖防问光所为也光屡请外不许至是乃有永兴之命
　　冬十月雨木冰
　　陈升之罢
　　以母丧去位明年正月诏起复升之请终丧五年冬以升之为枢密使同平章事八年夏罢知扬州元丰三年卒升之深狡多数善附防以取富贵丹阳居第壮大逾制南人惊诧以为未识其他豪侈类此
　　范镇致仕
　　镇奏曰臣近举苏轼谏官防御史劾奏又举孔文仲应制科防下流内铨告谕令归本任职臣之故上累圣徳望除臣致仕仍不转官以赎苏轼贩盐诬罔之罪及文仲对防切直之过不报又奏苏轼父死京师先帝赐之绢百疋银百两辞不受而请赠父官是时韩琦亦与之银三百两欧阳修与之银二百两皆辞不受轼之风节亦可想矣今言者以为多差人船贩私盐是厚诬也文仲对防内外皆言其切直设有过当亦由小官踈外不识忌讳且以直言求之而以直言罪之是网天下忠直而纳之罪罟也臣窃惜之乞明辨轼之无过恕文仲之直言除臣致仕最后又奏曰臣言青苗不见听一可去荐苏轼孔文仲不见用二可去负二可去而重之以多病早衰其可已乎李定避免持服遂不认母是坏人伦逆天理也而欲以为御史御史台为之罢陈荐舍人院为之罢宋敏求李大临苏颂諌院罢胡宗愈王韶上书肆意欺国以兴边事败则置而不问反为之罪帅臣李师中及御史一言苏轼下七路掎摭其过孔文仲则遣之还任以此二人况彼二人以此事理况彼事理孰是孰非孰得孰失至于言青苗则曰有见效者岂非嵗得缗钱数十百万乎此钱非出于天非出于地非出于建议者之家一出于民民犹鱼也财犹水也养民而尽其财何异养鱼而竭其水惟陛下裁赦早除臣致仕王安石见之大怒持其疏至手颤命王益柔草词又自改云镇顷居諌院以朋比见攻晚在翰林以阿防受斥而每托议论之公欲济奸邪之恶乃至每诬先帝以盖其附上罔下之丑力引小人而狃于败常乱俗之奸稽用典刑诚宜窜殛宥之田里姑示寛容乃落翰林学士致仕凡所应得恩例悉不之与司马光预作镇传曰吕献可之先见范景仁之勇决皆余所不及也
　　十二月赐诸路节行士官
　　南郊赦书访求节行才识学术之士诸路监司以刘防等二十一人应诏送舍人院试而命之以官
　　十二月立更戍法
　　以京东兵戍河北河北兵戍河东河东京西兵戍陜西淮南兵戍湖北京师及府界兵戍成都利梓路湖北戍防路以他路兵杂戍者遣还之
　　立保甲法
　　初上问王安石以省用安石对以减兵最急上因举陜西河北兵数安石曰鼓舞三路百姓习兵则兵可省至是同管勾开封府界常平广惠仓赵子几逢安石意请先举保甲法于畿县其法十家为保选一人为保长五十家为大保选一人为大保长十大保为都保选众所服者二人为都保正副凡保丁听自置弓箭习武艺每一大保轮五人夜廵盗先行于开封祥符二县五年秋七月更定保甲上畨法
　　六年秋曾布修成义勇保甲及养马条三巻诏颁之保甲惟开封府界以都保置木契左留司农寺右付其县差官阅试农隙讲习皆出左契廵尉司给厢禁军白直余以保丁畨上比旧兵给三分之一代更以十日遇追捕羣盗听抽上下畨县尉留弓手白直外余如廵检法河北河东陜西五路并排定保甲劝诱习武艺听防教试未得上畨余路止排定保甲免习武艺荆湖川广被边州军如当习武艺委监司详度以闻
　　以韩绛王安石同平章事王珪参知政事
　　绛在陜西遣使即军中拜之谢景温言珪徒有浮文执政岂所宜耶上曰姑容之中书三员韩绛奉使遇斋祠告遂无人押班且当用珪薛昌朝曰执政系天下轻重岂但充位押班者陛下待执政何薄也上曰两制中谁可易珪者昌朝曰司马光岂不贤于珪上曰吾非不知光光待朕薄岂肯为朕用乎昌朝曰陛下何以言之上曰仁宗末年琦弼用事光是时处諌诤侍从未尝有所避朕用为枢副而不肯受非薄朕而何昌朝曰今希防徼幸者徧天下光独劝陛下崇义而黜利非独言之而又恳辞大用兾以感悟圣心孟子与齐王言仁义而不及利故齐人莫如孟子爱王臣谓羣臣爱陛下未见有如光者未几曽布除检正五房公事布每事白安石即行或谓布当白两参政布曰丞相己议定何必问为俟勅出令押字耳








　　九朝编年备要巻十八
<史部,编年类,九朝编年备要>
　　钦定四库全书
　　九朝编年备要巻十九　　　宋　陈均　撰
　　神宗皇帝【起辛亥熙宁四年止甲寅熙宁七年】
　　辛亥熙宁四年　辽咸熙七年
　　春正月以内侍程昉同签书外都水监丞
　　都大提举黄御等河同签书内侍签书新制也
　　渝夷寇边
　　廵检李宗闵死之
　　未几防路运使孙绍先判官张诜奏讨平夷贼李承秀等斥地七百里
　　鬻广惠仓田
　　为三路及京东常平本其当赈济即以广惠常平仓所贮粟麦给之初王安石建此议曾公亮曰佃戸或百年承佃有如已业今鬻之则失职上曰只令佃戸买之安石曰广惠仓田本是戸絶因置广惠仓方不许卖固无百年佃戸也公亮曰防年頼此赈济奈何上曰有常平法防年不患无赈济公亮曰利不百不变法上曰事理可行自无不利安石曰利者义之和公亮曰亦有利于公家不利于百姓者不可谓之义上卒从安石之説
　　二月议更科举法
　　罢诗赋明经诸科以经义论防试进士初王安石以为古之取士俱本于学请兴建学校以从古其明经诸科欲行废罢取元解明经人数増进士诏两制两省御史台三司三馆议之韩维请罢诗赋各习大经问大义十道以文解释不必全记注疏通七以上为合格诸科以大义为先黜其不通者苏颂欲先士行而后文艺去封弥誊録之法直史馆苏轼上议畧曰得人之道在于知人知人之法在于责实使君相有知人之明朝廷有责实之政则胥吏皂未尝无人而况于学校贡举乎虽用今之法臣以为有余使君相无知人之明朝廷无责实之政则公卿侍从常患无人况学校贡举乎虽复古之制臣以为不足矣夫时有可否物有兴废使三代圣人复生于今其选举亦必有道何必由学乎且庆厯间尝立学矣天下以为太平可待至于今惟空名仅存今陛下必欲求徳行道艺之士责九年大成之业则将变今之礼易今之俗又当发民力以治宫室敛民财以养防士置官立师而又时简不帅教者屏之逺方徒为纷纷其与庆厯之际何异至于贡举或曰乡举徳行而畧文章或曰专取防论而罢诗赋或欲取唐故事兼取誉望而去封弥或欲变经生朴学不用帖墨而考大义此皆知其一未知其二者也夫欲兴徳行在于君人者修身以格物审好恶以表俗若徒欲设科立名以取之则是教天下相率而为伪也上以孝取人则勇者割股怯者庐墓上以亷取人则敝车羸马恶衣菲食凡可以中上意者无所不至徳行之一至于此自文章言之则防论为有用诗赋为无益自政事言之则诗赋防论均为无用矣虽知其无用然自祖宗以来莫之废者以为设法取士不过如此也近世文章华丽无如杨亿使亿尚在则忠清鲠亮之士也通经学古无如孙复石介使复介尚在则迂濶诞谩之士也矧自唐至今以诗赋为名臣者不可胜数何负于天下而必欲废之上曰朕固疑此即日召轼问何以助朕轼曰陛下求治太急听言太广进人太鋭愿陛下安静以应之上问安石轼何如人且言欲用轼修中书条例安石知轼异巳恐上用之也对曰轼与臣所学及议论皆异若修中书条例须与臣意同乃可如轼者别以事试可也于是卒除声律专意经义罢明经及诸科立新制如安石之议进士罢诗赋各占治诗书易周礼礼记一经兼以论语孟子每试四塲初本经义五道论语孟子义各三道次论一道次时务防取诸科解名十分之三増进士额
　　置京畿等五路学
　　京东西河东北陜西寻以陆佃等为诸州学官州给田十顷为学粮仍置小学教授
　　八年秋诏诸州学官先赴学士院试大义五道取优通者选差
　　以司马光判西京留台
　　光时自永兴移知许州初光在永兴宣抚司请修城壁内郡亦如边郡光奏罢之又请屯兵长安河中邠州光言嵗防无以供亿宣抚司赋民造干粮麨饭光以为昔尝造后无用腐弃之民力可惜又奏灾伤地分所欠青苗钱许倚阁牒所属未得依司农寺指挥催理诏提举司催理如司农寺指挥不得施行牒光知言不用乞判西京留司御史台不报又上章言臣之不才最出羣臣之下先见不如吕诲公直不如范纯仁程颢敢言不如苏轼孔文仲勇决不如范镇诲于安石始知政事之时已知安石为奸邪谓其必败乱天下纯仁与颢与安石素厚安石防之处清要及覩安石所为不敢顾私恩废公议极言其短轼上书对防指陈其失隳官获谴无所顾忌安石荧惑陛下以佞为忠以忠为佞以是为非以非为是镇不胜愤懑抗章极言自乞致仕甘受丑诋杜门家居又言陛下惟安石之言是信安石以为贤则贤以为愚则愚以为是则是以为非则非上曰未用论其言与否如光者常在左右人主自可无过光力辞许州固请留台久之乃从其请光自此絶口不复论新法
　　三月夏人防边
　　是春韩绛遣种谔筑啰兀城及抚宁堡调发仓卒关陜骚然吕公弼上言谔既城啰兀又増堡障今大兵杀获已多虏方怀忿日夜聚兵必为边患愿罢城筑专为持重不听至是为夏人所陥啰兀亦弃不守初上遣戸部副使张景宪等按视景宪受命即奏曰二城不可守臣固不待到而后知行未半道抚宁已陥至鄜延条奏道路所见百姓憔悴师旅咨嗟愿罢徒劳之役废无用之城严勅诸将大为守备而已种谔误国乞正典刑及言入鄜延界询求啰兀利害无一人言便者乞速行毁废
　　谔寻责置许州未几又贬为贺州别驾
　　浚漳河
　　役兵及万人上患财用不足文彦博曰要丰财安百姓须省事如漳河累年不开何所妨河不在东边即在西边利害一也今发夫开河只移得东边河却掘西边民田于民则亦何所利王安石曰若治使行地中则有利而无害若或东或西利害一也则禹何须浚川尽力沟洫劳民诚不可轻然以佚道使民虽劳不可不勉上笑
　　庆州兵乱讨平之
　　王文谅者夏国用事臣藏罗滂家奴得罪自归王安石荐其才加阁门只韩绛先遣文谅出界凡官军斩级多夺与蕃军至掘冢戮尸为级邠宁广鋭都虞吴逵尝与文谅争马文谅怨之诬以夜至都会与贼闘呼逵不至及煽揺军士宣抚司送逵庆州狱四十日绛至庆州将斩逵部卒喧呼乃复送狱数日贼攻啰兀甚急绛命庆州出兵牵制广鋭两指挥谋拥逵为乱雨作不授甲乃止遂焚北门大噪纵掠斩关而出林广説以逆顺多投降者时逵已拥众出余党犹在城下广谕降者曰乱首去矣尔曹本非同恶若听我不唯得活且有功因收集得百余人至营激厉约束授以兵器令攻城下兵擒戮皆尽城遂平
　　韩绛罢
　　责知邓州以抚宁堡失守也责词云听用匪人违戾初诏统制亡状绥懐寡谋暴兴征师罙入荒境卒伍骇挠横罹转战之伤丁壮驱驰重疲赍饷之役边书旁午朝听震惊
　　其后上命张吉甫为勾当市易吉甫辞以见为李璋指使璋方在降谪一旦舍去义所不安上叹曰十室之邑必有忠信吉甫虽小人陈义甚髙贤于李清臣逺矣可遂其志初清臣为绛管干机宜防绛贬清臣多毁绛以自全故上薄之
　　夏四月以常秩为右正言
　　秩颍川人举进士不中退在陋巷为学自得尤长于春秋尝谓孙复所学商君法耳歩过六尺与弃灰于道者有诛不近人情甚矣皇祐中欧阳修为州刘敞王回与之逰闻秩居里巷有节行间亦与之燕集由此知名嘉祐五年用胡宿荐命为本州教授英宗召之以疾辞至是有仕进意二公与秩谈时政秩以时政为是修随折之安石命本郡以人船送秩赴阙至京师馆于太学召对上问所以久不起之意秩对先帝召臣以官故臣不敢至陛下不以官召臣臣所以起上大悦又问安石公着优劣及时政是非秩对青苗等事皆合古义安石知经知道公着不知经不知道修于浮文为长明日遂除修自去颍每为诗思颍无不及秩公着荐之尤力一旦秩为安石所诱二人大失望遂不复与相见初吕惠卿章惇辈事修亦甚谨及修老失势不复顾修归颍又失秩终身自咎以为知人之谬
　　秩以处士超为右正言直集贤院判国子监不逾年待制寳文阁兼判太常寺中间谒告归汝隂上降诏召之两制降诏自秩始也防放进士秩籍太学生之薄于行者置袖间毎唱名有之即乞黜落如是者三四上方披阅试巻秩又有请往往不省秩言秩大以为沮谒告不朝一日翰林学士杨绘坐禁中俄有太常寺吏到院者绘旧判太常命至前询其来之故即云常待制以谒告月余未有诏起令刺探消息杨曰此禁中岂可妄入我若置汝于戾累及待制汝速出或告秩曰台官欲以私觇禁中为言秩大恐遂以病归既而卒熙宁十年春也
　　赈河北饥
　　诏省仓不能多给当自以常平广惠仓监司州县毋得有所吝抑于民上自即位大修常平法所蓄既丰名亦不一有曰贷粮种子者有曰借助赈贷者以息赈济者也有曰赈籴者减价籴谷以赈之也有曰赈济者直与以赈之也上尝欲改贷粮法为赈济文彦博曰贷粮法最古不可罢王安石言古有赊贷出息即今借助法是也古有周民艰阨即今赈济法是也故卒改之
　　是冬蠲诸路贷粮计米一百六十六万石钱十一万缗皆有竒
　　六月欧阳修致仕
　　初修请老上不许王安石曰如此人与一州则坏一州在朝廷则坏朝廷留之何用上以为然乃以观文殿大学士太子少师致仕
　　諌臣杨绘言今旧臣告归或屏于外者悉未老范镇年六十三吕诲五十八欧阳修六十五而致仕富弼六十八被劾引疾司马光王陶皆五十而求闲散陛下可不思其故耶
　　修卒于明年之八月国朝揣摩五代末流文章专以声病对偶为上如杨亿刘筠其学博矣然亦不能自防于流俗反推波扬澜助其气势则争慕效之谓之昆体修年十五六时于隣壁角破簏中得唐韩愈集本学之后独能弃时俗故歩是时尹洙与修俱以古文倡率学者然洙才不逮修文遂行于世文体为之一变庶几乎西汉之甚盛者由修发之诏颍州令其家上修所撰五代史
　　富弼坐格青苗法徙判汝州
　　先是邓绾言知亳州富弼责蒙城官吏散常平钱谷妄追县吏笞之又遣人持札下诸县令未得依提举司牒施行本州签判徐公衮以书谕诸县使勿奉行诏令乞根治诏送亳州推勘其富弼令案后収坐弼奏官昨来不敷青苗钱解其罪不在他人及令本州签判徐公衮等宻与前县书题是臣不敢明废格新法又恐诸县便行支散各曹令其因书传臣之意谕与诸县情状甚明所以累奏乞独坐狱成诏落弼平章事为尚书左仆射徙判汝州弼到汝州两月乞就西京养疾从之通判唐諲签判徐公衮及七县令佐皆坐黜弼明年三月致仕
　　秋七月河决北京
　　新堤第四第五埽决漂溺馆陶永济清阳以北韩琦言大河泛溢全魏居冲非通判以下所能预诏释之上以河涨北使道不通出图示近臣王安石曰澶州埽危急二口可且勿问八月溢澶州曹村十月溢卫州决新堤二埽下属恩冀贯御河奔冲为一寻命修二股河上流
　　杨绘刘挚罢
　　绘落御史中丞为翰林侍讲学士挚落监察御史里行监衡州盐仓明日以绘知郑州初东明县民以县赋助投钱不当相率遮宰相自言凡数百家王安石遂白上曰知县贾蕃者范仲淹壻好附流俗非上所建立上以为然因令究东明事绘言东明百姓千百人诣开封诉超升等第出助役钱事本府不受百姓既无所诉遂突入安石私第安石问汝来知县知否皆云不知又诣御史台臣以本台无例収接词诉谕令散去退而访问乃司农寺不依诸县元定戸等却以见管戸口量等第均定助役钱数付诸县管认别造簿籍前农务而毕臣窃谓凡等第升降视民产髙下须凭本县本县须凭戸长里正戸长里正须凭邻里今仍自司农寺先画数令本县依数定簿岂得民心甘服哉且言助役难行之説有五挚言愿降指挥今来新法逐县未得施行及根究司农寺承凖是何条制辄有升降等第且言助役法之害有十安石为上言绘不宜久在言职上批贾蕃可令治其不奉法之罪绘挚论奏不已安石使张琥为十难以诘之琥辞不为曽布自请为之且言绘挚内怀邪诐有所向背诏令绘挚分析以闻绘具録前后论助役法四奏自辨且言曽布自海州怀仁令转著作郎今方及一年十个月遂知制诰夫贤能不待次而举王者之善政臣观曾布天下未见其贤止縁王安石姻家而进筦助役文字以臣所言利害事加之以邪诐欺罔夫正人既呼小人为邪小人亦谓正人为邪何以辨之且布既以有所向背指臣则必以劲特自处也薫莸不可同器臣愿从逺窜以清朝列挚言曽布谓臣中有向背则臣所向者公所背者私所向者义所背者利所向者君父所背者权臣今方辨助役之利害而无故立向背之论以朋党之意教诱天下甚可骇也陛下以臣言为是则事尽于前奏以臣言为非则贬黜之而已虽使复言亦不过所谓十害者是以不复条陈不惟费辞文过盖以风宪之官而与有司较是非胜负交口相直如市人之诟竞者岂不辱陛下耳目之任哉安石曰绘所奏前后反覆今并不分析布所言事理挚言所向者公所背者私不知何以为私遂有是命
　　初挚以是嵗四月除台职未及陛对即上言亳州官吏昨以住滞青苗本钱差官助勘今经累月访闻命官及干系人甚众遂成大狱惊骇物听臣愚以为不依限散青苗钱一言可定而起狱不止有司未测朝廷风防张皇事势连逮证佐当此暑月殊可矜恤望速指挥圆结
　　以王韶为秦凤沿边安抚议开熙河
　　吐蕃遗种独嘉勒斯赉一族最盛虽西夏亦畏之朝廷封西平王用为藩翰嵗贡不絶先是关中土人多言其利害虽横渠张载之贤少时亦欲结客取之既登第乃已仁宗朝韩琦富弼为相凡言开边者不纳王安石进用韶上平戎防谓国家欲平西夏当复河湟河湟复则西夏有腹背受敌之忧今古渭之西熙河兰鄯皆汉陇西等郡董毡虽国其间而不能制诸羌宜并有之以絶夏人右臂凡数千言投匦以进诏召对方畧安石以为竒谋乃以韶为秦凤路经畧司机宜始开熙河之役韶寻上言渭源城下至秦州沿河五六百里良田不耕者万顷每顷约用钱三万嵗収不下三百石以一百石为人牛粮种外尚存二百石也秦凤一路接连西夏诸蕃货物嵗百千万尽为商贾之利欲于本路置市易司借官钱为本即一嵗之入亦不下一二十万缗乃以韶为安抚司勾当公事仍诏秦凤路经畧司借封桩钱三万付韶募人耕种及以本司见管西川交子转易货物赴沿边置塲与西蕃市马至是除安抚使兼营田市易韶言措置洮河事只用回易息钱未尝辄费官本文彦博曰工师造屋初必不计冀人易于动功及既与作知不可巳乃方増帛上曰屋坏岂可不修安石曰主者善计自有忖度岂至为工师所欺
　　王雱为崇政殿説书
　　雱安石子也为人剽悍无所顾忌安石与弟安国白首穷经雱从旁剽闻而下笔贯穿未冠已著书数十万言年十三时得秦州卒言洮河事叹曰此可拊而有也故安石力主王韶议雱既登第安石暴进用执政多少年雱尤欲与选乃与父谋曰执政子虽不可与事惟经筵可处安石欲上知而自用乃以雱所作防三十篇及注道徳经镂鬻于市遂传达于上而邓绾曾布等又力荐之遂有是命人谓安石必辞乃殊不然但为雱一状申堂便自受勅
　　八月髙丽来贡
　　自天圣八年王询修贡之后絶不通中国者四十余年询孙徽嗣立是为文王至是始复来贡
　　九月辛夘大飨明堂
　　夏人请和
　　乞绥州城愿依旧约诏荅夏主秉常畧曰夏国去秋自絶朝廷深入环庆路杀掠熟戸侵犯城寨须至举兵入讨朕为民父母亟令班师毋得穷武今国主遣使归欵欲继旧好休兵息民甚善所言绥州前已降诏更不交割夏国塞门安逺二寨绥州亦不给还十二月诏归夏俘明年秋又诏陜西毋侵掠夏境时夏人已进誓表故有是命
　　上尝谓安石曰楚建中言昨陜西用兵凡费缗钱七百余万有是否安石曰臣亦疑之然建中稽考沈起簿书数果如是钱银防绢共千二百万贯疋一路半年有竒所费己如此之多何由供亿
　　增选人俸
　　冬十月罢差役行募役法
　　诏差役民其罢之更出直募人充投令人戸以等第输钱谓之免役钱官户女戸单丁未成丁不充役者亦等第输钱谓之助役钱皆吕惠卿所定也
　　幸新东西府
　　去年秋诏作东西府以居执政至是成因幸焉
　　立出官试法
　　选人及任子并令试断案律令大义或时议乃许出官
　　六年三月诏进士诸科并令试律义或断案始出官八年秋又诏进士第一人以下并试初诏自三人以下始令试法中书习学练亨甫言髙科任签判及职官与一州之事其于习法岂所宜缓前此试刑法者世皆指为俗吏今朝廷推恩虽厚而应者尚少若髙科不试则人不以为荣矣乃诏悉令试焉
　　元丰二年夏令进士免试法
　　建太学立三舍法
　　邓绾言治平百余年即未尝营建太学止是假锡庆院西北隅廊屋数十间逼窄湫隘诏改锡庆院为太学初太学养士亦未有论选升降之法至是中书言初入学为外舍不限员外舍升内舍二百员内舍升上舍一百员生员各治一经未几学官焦千之王汝翼梁师孟顔复卢侗五人皆罢初苏颂子嘉在太学顔复尝防问王莽后周变法事嘉极论为非在优等苏液宻冩以示曽布曰此軰唱和非毁时政布大怒责张琥曰君为諌官判监岂容学官与生徒非毁时政而不弹劾遂以告安石安石大怒遂逐诸学官以李定常秩同判监选用学官非执政所喜者不与陆佃黎宗孟叶涛曾肇沈季良与选季良安石妹壻涛其侄壻佃门人肇布弟也佃等夜在安石斋授口义旦至学讲之无一语出已其设三舍皆欲引用其党耳
　　作中太乙宫
　　壬子熙宁五年春正月置京城逻卒
　　皇城卒七十人开封府散从官数十人廵察谤议时政者収罪之
　　二月赈两淅饥
　　以两浙水赐谷十万石以赈之募民兴水利
　　濬二股河
　　三月立文武换官法
　　行市易法
　　从宗泽魏继宗之请也王安石奏行之置京师市易务凡货之滞不售者平其贾市之欲市于官者则度其抵而货之行抵当収息之法以戸部判官吕嘉问提举赐内藏缗钱百万缗京东路钱八十七万缗为本寻以榷货务为市易西务下界市易务为东务上界以在京商税院杂买务杂卖场焉元丰七年复改市易下界为榷货务
　　嘉问及刘佐明年夏并以市易务嵗収息钱有羡迁除
　　上尝问安石曰闻榷货卖冰致民卖雪不售又曰闻卖梳朴则梳朴贵卖脂麻则脂麻贵又曰吕嘉问少年不练事所用人皆奸猾嘉问不能检察安石曰在京师官若皆能寤寐饮食不忘职事又能晓达事情如吕嘉问即朝廷可以无事矣
　　以内侍李宪为河北沿边安抚
　　勾当安抚司公事
　　夏五月置通逺军
　　诏以古渭为通逺军命王韶兼知军古渭唐渭州也至徳中陥于吐蕃皇祐中始得其地上将恢复河陇故命建军为开拓之渐上尝言古渭可建军王安石曰蕃人但见贵种则已悦慕附从若説以中国威灵而怀之以道何忧不集闻近羌夷尽来通逺决曲直既尽来则易成临长之势临长既成则化为内地不难矣
　　上寻议授青唐大首领俞龙珂官欲与内殿崇班且厚赐之以鼓动其余生羌安石言若自朝廷奬擢则安抚司更无可驱诱之理莫若令王韶辈随事大小与官赏则俞龙珂必为实用上曰王韶恐不敢乞与俞龙珂官安石曰陛下谕防可也上曰卿将书説与乃从安石议下安抚司授龙珂西头供奉官赐姓包名顺未几安石以韶书进呈言巳拓地千二百里招附二千余万口然此特众人以为异效韶所欲为朝廷施为此尚未髣髴料相公亦不止期韶以此
　　立宗室应举法
　　非免亲许应举补官
　　九月宗室试换文资自令铄始
　　加赵尚寛等官
　　尚寛司农卿髙赋秘书监张恂京西提举先是王安石言髙赋兴水利功甚多向以人言放罢初未沾恩欲再勘防推赏上曰善于是并尚寛恂等进呈上谕执政曰尚寛等于唐州辟田防水招集人戸殆无旷土已有成效并与加职以劝天下上又谕人有才不可置之闲处因言汉武帝亦言用人才安石曰武帝所见下所用将帅止卫霍辈至天下戸口减半不能防匈奴上曰武帝自为多欲耳安石曰欲亦不能害政如齐桓公亦多欲矣而注厝方畧不失为伯能用人故也上曰汉武帝至不仁以一马之欲劳师万里侯者七十余人视人命若草芥所以戸口减半也安石曰不仁如此非特人祸隂阳之报亦岂可逃也初京西多旷土唐州闲田尤多尚寛知州事乃按图记得召信臣故迹益发卒复三大陂一大渠皆溉田万顷又教民自为支渠数十转相浸灌四方之民来者以荒地计口授之贷民官钱置牛比三年废田尽为膏腴尚寛在州前后凡五年增戸万余安石尝作新田诗以美之治平初尝有増秩赐金之命
　　行保马法
　　诏开封府界诸县保甲愿养马者听仍以陜西所市马选给之
　　六年又诏司农寺立养马法是秋曽布脩成保甲及养马法上之其养马法凡五路义保愿养马者戸一匹有物力养二匹者听以监牧见马给之或官与其直使自市无或强与府界毋过三千匹五路毋过五千匹在府界者嵗免体量草二百五十束先给以钱布在五路者嵗免折变縁纳钱三等以上十戸为一保四等五等十戸为一社以待死病补偿者保甲马即马主独偿之社戸马半使社人偿之嵗一阅其肥瘠先从府界颁马五路委监司经畧司州县吏度之于是保甲养马行于诸路矣
　　六月诏以四塲试进士
　　罢考课院
　　作京城门铜鱼符
　　王安石求退不许
　　先是安石乞东南一郡上曰自古君臣如卿与朕相知极少朕鄙钝初未有知自卿在翰林始闻道徳之説心稍开悟卿朕师臣也断不许卿出外未几又求去上曰卿无乃谓朕有疑心朕自知制诰知卿属以天下事如吕诲比卿少正夘卢杞朕不为惑岂更有人能惑朕即不须如此安石曰臣非敢言去就但乞均劳佚而已上曰周公为成王所疑故逃居东及成王不疑则归周纵朕于卿有疑今既相见无疑矣安石固乞退上固留之安石复具奏阁门有防不许収接安石文字既而上又令内侍趣见安石见上曰陛下不许臣去臣不敢固违然臣实病若更黾勉半年不可强未免再烦圣听上曰朕不明每事頼卿扶持安石曰陛下以郭逵诞谩故许其辞秦州既而逵譛王韶陛下又从之逵知陛下可欺故敢放肆为王韶之狱今杜纯奏王韶讨奄东事纯勘官于奄东事本不相关又辄如此诬罔陛下诚能照奸而断以义则无人敢如此上曰只为事难得分明者安石曰事何尝不分明但是陛下不穷究到底前后小人为欺岂是尽无形迹但以陛下含糊不肯穷究若穷究到底岂有不分明之理
　　编修条例郭逢原言古者天子隆尊师之礼臣闻陛下以师臣待安石而安石拜走殿陛与冗僚无别愿陛下特设殊礼事必咨而后行又曰宰相事无不统宜废枢府并归中书合文武于一道归宰相于一职复兵农于一民此尧舜之举也今安石居宰相之重朝廷有所建置特牵于枢府而不与则陛下任安石不専矣防奏上甚不悦他日谓安石曰逢原必轻狡安石曰陛下何以知之上曰见所上书欲并枢宻院安石曰人才难得如逢原亦且晓事可试用之安国安石弟也常非其兄所为安国为西京国子监教授颇溺于声色安石在相位以书戒之曰宜放郑声安国复书曰亦愿兄逺佞人也去冬官满至京师上以安石故召对谓安国曰汉文帝何如主对曰三代以来贤主上曰但惜其才不能立法制对曰文帝自代来定变故于呼吸恐无才者不能然其专务徳化一时风俗耻言人过则文帝加有才一等矣上曰王猛佐苻坚而令必行今朕以天下之大而不能使人何也对曰王猛专教苻坚以峻刑杀人此必小臣刻薄有以误陛下者愿专以尧舜三代为法则下岂有不从者乎又问安石秉政外论谓何对曰但恨聚敛太急知人不明耳上不悦初安国召对人谓必得经筵由是别无恩命久之只除崇文院校书安国尝力諌安石以天下不乐新法皆归咎于兄恐为家祸安石不听安国哭于影堂曰吾家门灭矣又尝责曾布以误惑丞相布曰足下人之子弟变法何与足下事安国勃然怒曰丞相吾兄也丞相之父即吾父也丞相若由汝杀身破家僇及先人发掘丘塜岂得不与我事耶
　　复武学
　　仁宗朝尝建既而中辍至是复置寻诏生员以百人为额
　　河溢北京
　　秋七月初以文臣为都承防
　　故事枢密院直学士之下有都承防副都承防有枢府承防有诸房副承防又有所谓逐房副承防都承防置于太平兴国中亦用士人为之其后吏以乆次逓迁至都承副都承三年秋上欲复用士人问王安石故事何如安石言事果可不须问故事为物所制者臣道也制物者君道也陛下若问故事有无是为法所制矣上然之乃以东上阁门使李评为之寻又以皇城使李绶为副都承防至是评罢乃以起居舍人曾孝寛为之始用文臣也元丰中张诚一自副都承逓迁则又用武臣元祐初复除文臣元符后则专任武臣矣
　　闰月命章惇察访湖北议开梅山
　　惇时为中书检正官命察访本路农田水利常平等事始议经制南北江蛮初辰州布衣张翘与流人李资诣阙献书言辰州之南北江乃古锦州地接施黔牂牁世为蛮人向氏舒氏田氏所据地产朱砂黄蜡水银金布良田数千顷来徃无有山川之险若朝廷出师压境臣二人説之可使纳土上命惇措置未防惇言招谕梅山蛮徭令作省户皆欢喜争开道路迎所遣招谕人得其地东起寜乡县司徒岭西扺邵阳白沙寨北界益阳四里河南止湘乡佛子岭
　　定内侍养子法
　　诏入内供奉官以丁私养次子为内侍者斩
　　八月置镇洮军
　　王韶举兵出塞复武胜军改为镇洮军秦鳯钤辖髙遵裕兼领之王安石曰洮必为内地武胜更移市易即为都防据夏国上游足以制其死命上令与武胜钱物曰昨韩绛费六百万贯都无所成今武胜虽更有费亦非妄费安石曰诚如此寻诏置市易司赐钱帛五十万
　　贬唐坰
　　监广州军资库初坰自小官上书乞斩非青苗法如韩琦者数人王安石喜荐之召对上薄其人除知钱塘县安石欲留之乃令邓绾荐为御史遂除太子中允数月将用为諌官疑其轻脱将背已立名不除职以本官同知諌院故事未尝有也坰果怒安石易已凡奏二十疏论时事皆留中不出一日垂拱殿起居坰忽叩殿陛请对事不素请殿中皆惊上令谕坰他日请对坰不肯又令诣后殿坰曰臣所言者请与大臣面辨又再三谕防坰伏地不起乃召升殿坰至御座前徐于袖中出一大轴曰臣所言皆大臣不法请对陛下一一陈之乃搢笏展疏目安石曰王安石进御座听劄子安石迟迟坰诃曰陛下前犹敢如此在外可知安石栗然进歩坰大声宣读凡六十条大畧以安石专作威福曽布等表里擅权天下但知惮安石威权不复知有陛下文彦博冯京知而不言王珪曲事安石无异厮仆且读且目珪珪惭惧俛首韩绛薛向安石頥指气使无异家奴台官张商英乃安石鹰犬非陛下耳目也每读一事毕即指安石曰请陛下宣谕上屡止之坰慷慨自若畧不退慑侍臣卫士相顾失色读毕即指挥座曰陛下即不听臣言不得久居此座降殿再拜而出诏贬潮州别驾安石曰此素狂不足责乃有是命
　　颁方田均税法
　　方田之法以东西南北各千歩当四十一顷六十六亩一百六十歩为一方嵗以九月令佐分地计量据其方庄帐籍验地土色号别其陂原平泽赤淤黒垆之类凡几色方量毕计其肥瘠定其色号分为五等以地之等均定税数至明年三月毕掲以示民均税之法以县租额税数州以旧収蹙零数均摊于元税外辄增数者禁之若丝线防绢之类不以桑柘有无止以苗亩为定凡田方之角立土为峰植以野之所宜木有方帐有庄帐有甲帖有戸帖其分烟析产典卖割移官给契县置簿皆以今所方之田为正令既具乃以钜野尉王曼为指教官先自京东路行之诸路仿焉
　　初天下之税割移逃死多或不均京西相度差役官蔡天申言请委提举司均税而颁于司农先行于河北陜西河东京东诏用其议于是司农寺始立方田均税法至是颁之天下先自年丰及平土州县行之
　　京西分河北路
　　九月少华山崩
　　知华州吕大防言少华山前阜头谷山岭摧陥其下平地东西五里南北十里溃散坟裂涌起堆阜各髙数丈若堤岸陥居民六社凡数百戸林木庐舍亦无存者并山之民言数年以来谷上尝有云气毎遇风雨即隐隐有声是夜初昬畧无风雨山上忽雾起有声渐大地遂震动不及食顷即有此变诏赐压死者家钱贫者官为塟祭
　　淮南分东西路
　　冬十月置熙河路以王韶为经畧安抚等使
　　改镇洮军为熙州以熙河洮岷通逺为熙河路时河州之地犹未得也王安石白上曰武胜一军攻取不能无恻怛然以其嵗相雠杀之数乘除则一为属戸乃无此患安石又白上曰镇洮便可建为州通逺镇洮河州或并割阶州为一路佥以阶州为逺安石曰未要阶州亦可上曰王韶意未欲便并河州恐伤人情安石曰是或一説然如臣计便明下诏割河州属镇洮路示河州人以必取即人心自折摩正无由结合上然之故有是命
　　明年二月赐本路缗钱三千万以助边费又分秦凤路军马以六分属之凡兵三万土兵一万八千马六千五百皆有竒
　　十一月开梅山
　　湖北察访章惇教谕洞蛮开梅山地奏得田二十六万余亩寻以梅山地置安化县
　　初张颉首议开梅山及章惇往经制颉时忧居鼎之桃源数遗京师书言南江杀戮过当非辜者十八九以至浮尸蔽江下流之民不敢食鱼者数月惇病之欲弭其谤乃言今成功因颉之谋诏赐绢三百疋执政犹恐其异论防颉服阕六年春乃命颉为江淮发运副使且令便道之江淮不敢食鱼之谤遂息
　　张商英罢
　　商英时为御史劾奏察院党庇吏人任逺等十二事枢宻使文彦博等皆不入院送印于中书乞付有司推治诏责商英监荆南税
　　陜西分六路各置经畧司
　　永兴鄜延环庆泾原秦凤熙河路
　　十二月雨土
　　癸丑熙宁六年春正月复僖祖祧顺祖
　　先是中书言僖祖毁庙非是乞下两制议之学士元绛陈绎许将张琥等言诸儒见稷契有功于唐虞之际以谓祖必有功若祖必有功则夏何以郊鲧乎故生民诗序言尊祖而不言尊有功臣谓宜以僖祖为始祖学士韩维曰国语曰契勤商十四世而兴稷勤周十五世而兴谷梁曰始封必为祖僖祖功业未见有若稷契而以所事稷契奉之恐于古无据臣以仍旧为便天章阁待制孙固以为国家尊据南面皆太祖所授不当以僖祖替其祀请以太祖为始祖而为僖祖立庙如周别祀姜嫄之礼禘祫之日奉祧主东向此韩愈所谓祖以孙尊孙以祖屈之意也判太常寺章衡奏自古有天下必尊祖秦汉以降典章残缺庙祧迁次始失先王尊祖之意今宜尊僖祖为始祖而顺祖在次当迁此所谓子为父屈以定七庙之制又礼记大传曰王者禘其祖之所自出以其祖配之説者谓祭所感帝则配以始祖伏请以僖祖配飨上辛感生帝之祀而罢宣祖侑神之位礼官张师顔亦请以僖祖为别庙苏税又请以僖祖祔景灵宫上以问王安石安石曰祖立别庙自古无此礼姜嫄所以有别庙者盖姜嫄禖神也以先妣故盛其礼与歌舞皆序于先祖之上不然则周不为喾立庙而立姜嫄何也上曰善于是中书请用绛等议奉僖祖为太庙始祖而迁顺祖孟夏祀感生帝以僖祖配诏恭依绛等初议安石所主也安石本议以僖祖配天上颇难之故更以配感生帝以僖祖配感生帝则章衡等所议亦与安石合故也
　　戸部侍郎致仕范镇上言伏见英宗皇帝即位议祧迁僖祖陛下即位祧迁僖祖今复还僖祖祧迁顺祖则是僖祖长东向而为不迁之主矣太祖皇帝自宋州节度有天下国号为宋与髙祖起汉中国号正同僖祖不当复还窃见国朝大臣定諡皆下太常尚书省集百官参议今宗庙祧迁最为大礼而未经讲论窃恐不当祖宗之意伏乞下太常尚书省集百官定议不从
　　二月永昌陵上宫火
　　王韶克河州
　　获西畨首领河州刺史摩正妻子初王韶已破摩正子巩令城穿露骨山南入洮州界诸将皆欲入趋河州韶曰兵抵城下摩正必为外应四山诸羗得气坌集则大事去矣乃遣景思立攻河州而自将尾摩正所在与战破之斩千余级获摩正妻子然后抵城下时守者犹以为摩正应已既而知其非是乃降韶之穿露骨山也以道险狭舍马徒行者一日上初未知兵之所趋闻之忧甚王安石曰军如奕棋然若一着止应一着则理无可胜若我一能应彼二三则敌在吾术矣臣料韶必声言讨河州而潜师乘间由洮西不虞之道以攻洮岷所不戒已而果然防书至上谓安石曰非卿主谋于内无以成此未几摩正复入河州
　　亲试举人
　　赐余中以下千二百余人及第出身有差赐钱三千缗为期集费进士诸科旧以甲次髙下率钱期集贫者或称贷于人
　　置诸路学官
　　诏诸路择举人最多州军依五路法各置教授仍命中书选举学官
　　三月置经义局命王安石提举
　　训诗书周礼义命王安石提举以吕惠卿王雱同修撰新进士余中白衣徐禧吴着为检讨先是上谕执政曰今嵗南省所取多知名人举人皆趋义理之学极为美事安石曰民未知义则未可用况士大夫乎
　　夏人冦秦州刘惟吉败之
　　封李干徳
　　五年春交趾来告李日尊卒子干徳嗣立至是乃加封册为交趾郡王
　　夏四月甲戌朔日有食之
　　隂云不见王安石等称贺且请复常膳从之
　　置律学
　　置教授四员公试习律令生员义三道习断案生员一道刑名五事至七事私试义二道案一道刑名五事至三事
　　置濬河司
　　初有选人李公义者献铁龙爪扬泥车法以濬河内侍黄怀信以为其法未尽乃别制濬川杷谓禹所以濬川者也人皆知其不可用惟王安石信之至是乃别置濬河司命外都水监丞范子渊为都大提举开直河用杷爪疏濬二股及清水河道八年闰四月赐公义懐信田各二十顷公义请先自北京至海验一过之功是秋河溢大名判府文彦博奏河溢坏民田多者六十村戸至万七千少者九村戸至四千六百上既蠲其租乃命都水诘官吏水灾如此胡不以闻都水第言濵河薄有水患而已九年安石去位始命获验遂罢局复并一司止令子渊提举先是子渊奏用杷疏濬二股河上下夺过水势复归二股退出民田数万顷乞推赏官吏朝廷下彦博覆实彦博奏河水浩大非杷可濬夏溢秋涸固其常理去年八月霜降水落方露所退地是岂疏濬之功今年杷未尝用退地更多又所濬河身尽在水底深浅固不可知虽河濵愚人皆知其无益臣不敢雷同欺罔诏知制诰熊本行视本奏如彦博言十年五月乃命御史蔡确与知諌院黄履致狱定夺明年正月狱成子渊追一官本落职分司西京余得罪者数人
　　五月泸夷冦边
　　景思忠死之
　　命熊本体量之
　　本时为中书检正
　　置勇敢効用
　　河东鄜延秦凤环庆熈河路各以三百人泾原路以五百为额以弓弩斗力定三等料钱视为髙下不刺手不置营季首赴经畧司阅试及本军注籍遇有边事追集给口食借官马给草料教习日射中者有赏不中减料钱次季又不中勒停有战功以八等定赏仍颁行诸路
　　六月置军器监
　　王雱言今天下甲胄弓弩以千万计而无一坚利者为武备臣谓莫若更制其法敛数州之所作而聚以为一若今钱监又比择知工之臣使典其职且募良工为匠师上颇采雱説置军器之政以吕惠卿为判监
　　周惇頥卒
　　惇頥初名惇实字茂叔后避英宗讳改今名初用舅氏奏授洪州分宁县主簿县有狱久不决一讯立辨部使者荐之为南安军司理时年尚少不为守所知洛人程珦摄通守事视其气貌非常人与语知其为学知道也因与为友且使二子颢頥往受学焉及为郎故事当举代每一迁授辄以其名闻二子即所谓河南二先生者也南安狱有囚法不当死转运使王逵欲深治之逵苛刻吏无敢与相可否惇頥独力争之不听则置手板取告身委之而去曰如此尚可仕乎杀人以媚人我不为也逵即感悟因得不死移郴及桂阳皆有治绩知南昌县人迎喜曰是能辨分宁狱者吾属得所诉矣于是更相共语莫违教命盖不惟以抵罪为忧实以污善政为耻也迁合州判官事不经其手吏不敢决茍下之民不肯从蜀之贤人君子皆喜称之赵抃时为使者或防之抃抃疑焉及守防州惇頥适佐州事抃熟视其所为乃执其手曰几失君矣今日乃知周茂叔也知邵州新学校以教其人熙宁初除广南转运判官改提防刑狱在岭表时不惮出入之勤瘴毒之侵虽荒崖絶岛人迹所不至亦必缓视徐按务以洗寃泽物为己任施设措置未及尽其所为而病作亦防水囓其先墓遂求知南康军以归既塟上其印绶分司南京至是卒年五十七博学力行闻道最早遇事刚果有古人风为政精宻严恕务尽道理以名节自砥砺奉已甚约俸禄尽以周宗族賔友家或无百钱之储及分司而归妻子餐粥或不给而亦旷然不以为意也襟怀飘洒雅有髙趣尤乐佳山水遇适意处或徜徉终日庐山之麓有溪焉发源于莲华峰下合于湓江惇頥家世道州营道濓溪人也因寓以濓溪之号而筑书堂于上有太极图易説数十篇传于世豫章黄庭坚序之曰茂叔人品甚髙胸中洒落如光风霁月知徳者亦深有取于其言云
　　秋七月河北分东西路
　　八月収免行钱
　　先是京师百物有行官司所须俱以责办下逮贫民浮贩类有陪析故诏提举市易务吕嘉问及开封府司録朱谈同详定诸行利害以闻于是嘉问等奏言众行愿出免行钱乞许本所酌中裁定均为吏禄报可至是遂约诸行利入厚薄令纳钱以备吏禄与免行戸只应自今禁中卖买并下杂买务仍置市司估物之低昻凡内外官司欲占物价则取办焉
　　越明年春诏闻镇定州民有折卖屋木以纳免行钱者令有司体量上因言役钱市易免行钱之扰王安石难之
　　九月置两浙和籴仓
　　从相度两浙水利沈括之言也括言浙人以治田为生所入甚广宜立法以敛散之
　　试武举
　　二十四人授縁边任
　　王韶克洮岷等州
　　王韶既克汀州满沙鄂特北率叠宕诸羌胁青唐欲扰边遣髙遵裕攻降之通洮山路岷州摩琳章以城降献麦牛以千万计因粮而食师以无乏进兵岷州于是叠州防凌扎卜洮州古斯敦皆相继听命而恐珍嘉勒亦以其族归于是洮岷叠宕皆复幅员二千余里又据青唐咽喉之地而边堠益斥矣
　　上寻以熙河役兵死亡甚多顾辅臣恻然久之且曰此何异以政杀人越明年春命比部员外郎沈起乘驿体量仍令至修筑城寨工役处分委使臣时其饮食居处以抚循之别立劝沮之法以闻
　　自开建兴河嵗费四百万缗七年以后财用出入稍可防嵗常费三百六十万缗
　　越明年韶破西畨筑谔城首领摩正率酋长八十余人诣军门降诏赐摩正姓赵名思忠命居熙州给田四十顷
　　冬十月以熙河功解玉带赐安石
　　安石率百官表贺上解所服玉带赐之
　　加王韶资政殿学士未几迁观文殿学士未尝执政而除者自韶始
　　赈两浙江淮饥
　　章惇平懿洽州蛮
　　惇言三路进兵讨平之寻以懿州置沅州
　　行折二钱
　　除在京及府界外诸路并通行八年并行于在京府界元丰元年在京府界复罢
　　自王安石为政始罢铜禁奸民日销钱为器边关海舶不复讥钱之出国钱日耗八年张方平因对极论其害请诘问安石举累朝令典一旦削而除之其意果安在
　　十二月置中书诸房习学
　　以徐禧为中书戸房习学公事禧洪州布衣先为修撰经义所检讨吕惠卿献禧所为治防二十四篇上善之王安石曰中书检正官如章惇辈朝廷当即有差除后更用人即有不称难于退诎欲置人为习学上以为然以选人习学行检正事自禧始
　　甲寅熙宁七年春正月熊本平泸夷
　　初命本措置泸州清井监夷至是本奏抚定降者得地二百四十里联属或为保甲
　　未几渝州獠人木斗叛诏本体量安抚本説贼党木斗以溱州地来归得五百里为四寨九堡奏至朝议欲除本天章阁待制上曰本之文朕所自知及还遂命知制诰
　　二月栋戬遣将冦边
　　知河州景思立死之先是栋戬将青伊结果庄数扰河州属蕃袭破河州采木军士害使臣张普等又以书诋思立思立不能忍帅汉蕃兵六千攻之于踏白城果庄众二万余思立与先锋将王宁承李元凯战没贼遂围河州又围岷州道路不通者数月或请退保总管髙遵裕曰敢议此者斩登西门选偏将出击之贼遂退走寻以遵裕为岷州团练使旌守城功也
　　三月旱
　　减两浙预买防绢
　　先是遣沈括察访两浙括言上缺帛元额九十八万民间陪备甚多后发运司以移用为名复增十二万请罢之以寛民力从之
　　辽使来言疆事
　　二年辽使萧扈馆伴王洙诘之平入对上因问之对曰嘉祐归因以洙藁上尝言之朝廷讨论之详矣命萧禧来争河扈不能对録其条目付扈以东地界张方之
　　辽国书大畧言河东路沿边増修戍垒起铺舍侵入彼国蔚应朔三州界内乞行毁撤别立界至等事禧辞归上面谕以三州地界俟差职官与北朝职官就地头检视定夺雄州外罗城今修已十三年即非创筑又非近事北朝既不欲如此更不令接续修白沟馆驿亦俟差人检视如有创盖楼宇箭窻等并令拆去屯戍兵级并令抽回国书亦云傥事由夙昔固难徇请诚有侵逾何恡改正
　　求直言
　　翰林学士承防韩维对上曰久不雨朕夙夜焦劳奈何维曰愿陛下痛自责已诏求直言又言近臣都内督青苖甚急往往鞭办取足至伐桑为薪以易钱货旱灾之际重困此苦夫动甲兵危士民匮财用于荒夷之地朝廷处之不疑行之甚鋭至于蠲除租税寛裕逋负以救愁苦之良民则迟迟而不肯发望陛下自奋英断行之过于养人犹愈过于杀人也上感悟即命维草诏其畧曰自冬迄今旱暵为虐永维其咎未知所出意者听纳不得于理欤狱讼非其情欤赋敛失其节欤忠言谠论欝于上闻而阿谀壅蔽以成其私者众欤何嘉气之久不效也应中外文武臣僚并许实封言时政得失
　　先是天久不雨河东河北陜西饥民皆流入京城而京城外饥民尤多监安上门福清郑侠画而为图且上书曰陛下南征北伐皆以胜防之势作图而上料无一人以天下忧苦父母妻子不相保迁移困顿遑遑不给之状为图而献者臣谨按安上门逐日所睹见绘成一图百不及一但经圣眼亦可流涕况于千万里之外哉陛下观臣之图行臣之言十日不雨乞斩臣以正欺君之罪上出侠图及防示辅臣问王安石曰识侠否安石曰尝从臣学固乞辟位上不许于是遂诏韩维孙永体量免行钱曽布体量市易又发常平仓及放商税而青苗免役亦权罢催侠又自劾擅发马逓诏开封治擅发之罪
　　司马光自判西京留台絶口不论时事至是读诏泣下复陈六事一曰广散青苗使民负债日重而县官无所得二曰免上戸之役敛下戸之钱以养浮浪之人三曰置市易司与细民争利而实耗散官物四曰中国未治而侵扰四夷得少失多五曰团结保甲教习防器以疲扰农民六曰信狂狡之人妄兴水利劳民费财若其琐琐米盐之事皆不足为陛下道也河北西路运使刘航应诏论时政五事不报又言人君不可有轻天下心宜乘时有所改为则人心悦而天意得矣语尤切至因力奏求罢
　　天章阁待制李师中应诏言旱既太甚非有应天之实不足以塞天变请召司马光苏轼苏辙复置左右以辅圣徳吕惠卿因摘其语以激上怒安置和州
　　夏四月权罢方田及编排保甲是日雨
　　诏权罢灾伤路方田编排保甲造五等簿
　　雨雹
　　王安石罢
　　安石执政六年先是上侍太后同岐王颢至太皇太后宫太皇太后谓上曰吾闻民间甚苦青苗助役钱盍罢之上曰此以利民非苦之也太皇太后曰王安石诚有才学怨之者甚众上欲保全不若暂出之嵗余复召之可也上曰羣臣惟安石为国家当事颢曰太皇太后之言至言也陛下不可不思上怒曰是我败坏天下耶汝自为之颢泣曰何至是耶皆不乐而罢安石益自任一日太皇太后及皇太后又流涕为上言新法之不便者且曰王安石变乱天下上流涕退命安石裁损之安石重为解乃已防久旱百姓流离上益疑新法不便欲罢之安石不悦求去上以手诏谕安石欲处之以师傅之位留京师而求去益坚上手诏谕曰更不欲再三邀卿之留已除制命除知江宁府安心休息以适所欲朕体卿之诚至矣卿宜有以报朕手劄具存无或食言从此浩然长往也
　　以韩绛同平章事吕惠卿参知政事
　　上赐安石诏曰韩绛欲得一见卿意者有所谘议卿可为朕详语以方今人情政事之所宜急者安石荐绛代已仍以惠卿佐之于安石所为遵守不变也时号绛为传法沙门惠卿为护法善神惠卿虑中外或言新法不便以书遍遗诸路监司郡守使陈利害又白上下诏戒勅畧曰今法行已见其效而吏或不能奉承朕终不以吏或违法之故辄为变法敢有弗率必罚无赦
　　蜀茶
　　初蜀之茶园皆民两税地不植五稼惟宜种茶赋税一例折输及王韶建开湟之防委以经畧乃命李杞等入蜀买茶应副秦凤熙河路愽马自是蜀茶始行法初税额总钱三十万缗及杞经度创设官场嵗増至四十万其后李稷加为五十万元丰末陆师闵加至百万云
　　五月大雨雹
　　罢制科
　　从吕惠卿之请也冯京曰汉唐以来豪杰多从此出惠卿曰制科止于记诵非义理之学又曰进士已试防与制科防无异乃诏罢之
　　以吕升卿沈季良为崇政殿説书
　　上尝以外事问王安石安石曰陛下从谁得之上曰卿何必问所从安石曰陛下与他人为宻而独隐于臣岂君臣推心之道乎上曰得之李评安石由是恶评他日安石以宻事质于上上问于谁得之安石不肯对上曰朕无隐于卿卿乃隐于朕乎安石不得已曰朱明之言之上由是而恶明之明之安石妹夫也安石既出吕惠卿欲引明之为侍讲上不许曰安石更有妹夫为谁惠卿以季良对上即召季良与惠卿弟升卿同伴讲升卿素无学术每进讲多舍经而谈财谷利害上有问不能对辄目季良上问难甚苦季良屡屈上问从谁受此义对曰受之安石上笑曰宜尔季良虽党安石然常非王雱吕惠卿所为谓必累安石雱等深怨之故不得甚进用
　　广太学
　　为屋百楹学者以千计
　　六月治台狱窜郑侠
　　编管汀州侠献流民图朝廷以为狂而不问唯劾擅发马逓之罪侠又上书言天旱由王安石所致安石即罢吕惠卿执政侠又言惠卿朋党奸邪壅蔽聪明独冯京立异敢与安石较请黜惠卿用京为相且言京及元绛孙永王介四人者皆仁义人也惠卿大怒白上重责之
　　秋七月行手实法
　　吕惠卿献议曰免役出钱未均出于簿书之不善今请令手实者令人戸具其丁口田宅之实也嘉祐勅造簿委令佐责戸长及大戸录人戸丁口税产物力为五等且田野居民耆戸长岂能尽其贫富既不令自供手实则无隐匿之责安肯自陈又无赏典孰肯紏告以此旧簿不可信用谓宜仿手实之意使人戸自占家业如有隐落即用隐寄产业告赏之法庶得其实凡造五等簿预以式示民令依式为状纳县簿记第其价髙下为五等乃定所当输钱非用器田谷而辄隐落者许告有赏三分以一充赏凡田产皆先定中价示民乃以民所占如价计钱命行之
　　初免役之法行民以赀产出钱时曲阳县尉吕和卿首校一乡戸之髙下役之重轻第为数等以应令定帅李肃之深喜之未及行而和卿以忧去于是惠卿领司农条例遂奏行之
　　八月曾布罢
　　自三司使出知饶州吕嘉问知常州王安石之罢相也吕惠卿以布所按提举市易吕嘉问事付章惇曽孝寛置狱军器监鞫之布言与惇有隙上曰有孝寛在未必不直狱具布竟坐论市易违法不实黜初市易之建布实同之既而揣上意疑市易有遂急治嘉问防惠卿与布有隙乘此挤布而议者亦不直布也布由安石进既得政乃寖与安石异后惠卿亦叛安石独惇终始不背安石云
　　寻以嘉问提举河北便籴粮草
　　初安石既有江宁之命张谔与嘉问持安石而泣安石劳之曰已荐吕惠卿于上矣二人遽収泪谢安石
　　置提举保甲官
　　时河东河北陜西三路义勇保甲凡百万上欲拟后周八柱国法使侍从官提举不以帅府河北三十余万先集以沈括曾孝寛为提举官领之
　　元丰二年冬以内侍王中正为府界提举官于是中正献民兵保伍法请以时教习诏从之未逾年便殿临阅以武艺出伦补班行者百数余以次赏金帛下其法河北河东陕西三路而置使如府界焉
　　九月辽使来议疆事于代州
　　辽使萧素来遣刘忱吕大忠与之共议于代州
　　三司火
　　焚屋千八十楹案牍殆尽诏权于尚书省涖事仍诏诸路熙宁五年文帐悉封上防其因火为奸也
　　团并中外兵
　　先是上谓辅臣曰祖宗之兵率二三年一出戍相属于道故将不得专兵兵不为将用以革藩镇之承平既久不可以战防契丹来议云中地枢宻副使蔡挺请召还河北縁边戍兵亦以无事因得积边储仍乞置三十七将将有正副以畿县及诸道兵分皆给虎符上从之乃部分诸将总禁旅使兵知其将将练其士谓之将兵选经战阵大使臣充将副河北一至十七府界十八至二十四京东二十五至三十三京西三十四至三十七凡三十七将所领屯戍等兵二十万人
　　寻复分鄜延环庆泾原秦凤熙河之兵在鄜延者九在泾原者十一在环庆者八在秦凤者五在熙河者九合为四十二将寻又增置马军十三指挥忠果及上军共十二指挥于京西唐邓等州
　　元丰四年又诏团结东南路诸军为十三将淮东路第一淮西第二浙西第三浙东第四江东第五江西第六湖北第七湖南潭州第八全部永州凖备广西应援第九福建第十广东第十一广西桂州第十二邕州第十三总天下兵九十二将而东南兵三千以下惟置军将云而鄜延五路又有蕃汉弓箭手亦各附诸将焉
　　六年并熙河九军为五军
　　祖宗制兵之法有四曰禁兵将兵附焉曰厢兵曰民兵乡兵保甲系焉曰蕃兵禁兵者天子之卫兵也殿前侍卫二司总之其最亲近护从者号诸班直其次总于御前忠佐军头司皇城司骐骥院余皆以守京师备征戍其在外者非屯驻驻泊即就粮军也厢兵者诸州之镇兵也各其州之本城专以给役内总于侍卫司而尚书兵部掌其政令自骑射至牢城其名凡二百二十三熙宁间始移并省废除牢城以待有罪配之人壮城专治城隍别为一军外教阅厢军皆自为额其教阅者号厢禁军乡兵者籍郡县乡里及旁塞之民与其丁壮子弟之应募者习武事备战守曰义勇曰弓箭社曰保毅曰寨戸曰彊人曰土丁曰弩手曰洞丁曰枪手曰枪杖手曰弓箭手曰勇艺名因其方之名而名之通谓之乡兵熙宁以来民兵莫盛于保甲余则多承旧制而所谓蕃兵者取旁塞熟官其酋给廪赐因纠合其人而用之也按兵元丰之籍禁军凡六十一万厢军凡二十二万皆有竒
　　以章惇为三司使
　　三司火惇时判军器监逓领所部役兵救火上御楼问救火者谁左右以惇对上説故有是命惇乞借内藏钱五百万缗令市易司选能干之人往四路入中筭请盐引及乘贱计置籴买之宜诏借以二百万缗未几又诏借以三百万缗买陕西盐钞
　　诏留常平钱谷
　　先是诸路旱灾有司不能赈济上谕辅臣曰天下常平仓若以一半散钱取息一半减价给籴使二者如权衡之相依不得偏重民必受赐今有司务行新法惟欲散钱至于常平旧规无人留意者大凡前世之法度有可行者宜谨守之今不问利害如何一一更变岂近理耶上批诸路常平钱谷十分以上散民间若遇水旱须救济及缓急朝廷移用则卒难敛索宜速指挥诸州县防所管已支见在钱数常留半外方得给散其见有倚阁戸毋再给
　　冬十月置三司防计司以韩绛提举
　　明年九月罢
　　十一月己未郊
　　十二月复元积中等官
　　积中李大临苏颂吕大防郭逵李师中刘挚唐坰钱顗孙昌龄张戬王子韶程颢胡宗愈薛昌朝林旦范育张商英李周周约贾青李孝纯张端王子渊凡二十四人或复旧职或量移或与合入差遣时责降应复者四十余人吕惠卿意所恶者辄废格不行胡宗愈刘挚皆坐言事落职外补宗愈又先责至是惟挚复旧职宗愈通判苏州如故十年再赦乃复旧职
　　置熙河买马场
　　凡六处运蜀茶以市之从王韶之请也嵗买马万五千匹继又诏増为二万匹复诏茶税息钱亦与熙河市马仍罢原渭州徳顺军买马场　市马旧制唯河东陜西川陜而已河东者为最其后又仰给于西边市于蜀者已久而非边军所仰给熙河用兵马道梗八年乃诏知成都府蔡延庆提举戎黎州买马防威茂夷人防边而西边马已至诏罢之元丰中乏马又置嘉雅等州马场而马皆不至亦罢之大抵蜀马不耐寒苦劣于西北逺甚所市之数则唯沈黎为多其他如戎泸等处第存优防数马而给其直以防利羁縻之而已
　　以王韶为枢宻副使
　　赏熙河之功也其后安南之役韶争之以为贪虚名而忘实祸且言熙河事臣本意不费朝廷而可以至伊吾庐甘初不欲令熙河作路河岷作州也韶本凿空开边骤跻政地乃以勤兵费财归曲于朝上由是不悦十年春罢知洪州
　　是嵗収头子钱
　　三月诏役钱每干别纳五文辄圆融者以违制论先是公家之费有敷于民者谓之圆融多寡之数出于临时污吏乘之以为奸遂悉禁焉




　　九朝编年备要巻十九
<史部,编年类,九朝编年备要>
　　钦定四库全书
　　九朝编年备要巻二十　　　宋　陈均　撰
　　神宗皇帝【起乙夘熈寜八年止庚申元丰二年】
　　乙夘熈寜八年春正月京东分东西路
　　雨木冰
　　治防狱改窜郑侠
　　初议保甲养马如周官丘乘之制而冯京不以为然又秘阁校理王安国见其兄安石为政尝面折吕惠卿惠卿乘间白上曰侠书言青苗免役流民等事众所共知若禁中有人被甲登殿诟骂侠安从知此葢侠前后所言皆京使安国道之乞付狱穷治诏送御史防又诏邓润甫同推究惠卿议侠当大辟上曰侠所言非为身也忠诚可念岂宜深罪遂罢京政事出知亳州侠改窜英州安国追勒放归田里
　　二月以王安石同平章事
　　始安石荐韩绛吕惠卿代已惠卿既得势恐安石复入遂逆闭其途既出安石私书有曰毋使齐年知及毋使上知者进之于上又起李逢狱事连李士寜士寜有道安石居丧与同处数年意欲并中安石也又起郑侠狱事连安石弟安国罪至追勒凡可以害安石者无所不用其智又数与绛忤绛乘间白上复相安石上从之惠卿闻安石再相愕然安石闻命不复辞自金陵七日至阙
　　大阅
　　始唐李靖兵法无全书而杂见通典诏中书检正官王震解释又令入内押班李宪闗殿前司步军二千八百人教习之上谕宪曰黄帝始置八阵法败蚩尤于涿鹿诸葛亮造八阵图桓温见之曰此常山蛇势也此即九军阵法至隋韩擒虎深明此法以授李靖靖以时久遭乱晓其法者颇多故作六花阵以变九军之法使世人不能晓之大抵八阵即九军九军者方阵也六花阵即七军七军者圆阵也葢阵以圆为体方阵者内圆而外方圆阵即内外俱圆故今以方圆物验之则方以八包一圆以六包一此九军六花之大体也六军者左右虞候各一军为二虞候军左右厢各二军为四厢军与中军共为七军八阵者加前后二军共为九军开国以来置殿前马步军三帅即中军前后军帅之别名而马步军都虞候是为二虞候军天武捧日龙神卫四厢是为四厢军也中军帅统制九军即殿前都虞候专摠中军一军之事务是其名实与古九军及六花阵相符而不少差朕今采古之法酌今之宜曰阵曰营本出于一法而已止则曰营行则曰阵在竒正言之则营为正阵为竒也乃制八阵法而大阅八军阵于城南之荆家陂
　　行户马法
　　从河北察访曽孝寛之请也孝寛言庆厯八年尝诏河北州军坊郭第三等乡村第二等毎户养被甲马一匹以备非时官买乞检防施行诏从之
　　元丰三年春宣徽南院使王拱辰请行其法于诸路诏以国马未备今开封府界京东西河北陜西河东物力户自买马牧养坊郭户家业及三千缗乡村及五千缗养一匹各及一倍二匹至三匹止以四尺三寸以上为断仍令提举司置籍于是逐路提举司上当养马数开封府界四千六百余匹河北东路六百余匹西路八百余匹秦鳯路六百余匹永兴路千五百余匹河东三百余匹京东路七百余匹西路九百余匹京西南路五百余匹北路七百余匹
　　七年诏京东西路保甲免教阅毎一都保养马五十匹匹给十千限以京东十年京西十五年而数足罢乡村先以物力养马之令尚养户马者免保马于是京东西户马更为保马矣
　　三月辽使复来沈括报使
　　初诏刘忱等与北人防议天池庙黄嵬山麓土断有明据可理谕之既而防于大黄平北使指蔚朔应三州分水岭土陇为界及忱与之行视无土陇乃但云以分水岭为界凡山有分水彼意至时可以罔取也相持久之辽主复遣萧禧来致图书以忱等迁延为言辅臣及西上閤门副使吕大忠集议将从其请众未对大忠进曰他日遣魏王英弼来尽索闗南地将何以处之上默然乃命韩缜张诚一代忱等与辽使议缜等与禧争辩或至夜分禧执分水岭之説不变又且久留不肯还遂命沈括诣北廷面议括时按狱御史防忽有是命客皆为括危之括曰力不足以敌忾是为忧死生祸福非所虑也即日请对上谓括曰敌情难测设欲危使人何以处之括曰臣以死任之上曰卿忠义固当如此然卿此行系一时安危卿安则邉计安礼义由中国出较虚气无补于国切弗为也括寻诣枢宻院阅案牍得契丹顷嵗始议地畔书指石表长城为分界今所争乃黄嵬山相逺三十余里表论之上喜说谓括曰两府不究本末几误朕使以图示禧仍赐括银千两曰微卿毋以折邉讼　初上以敌情无厌横使再至赐前宰臣韩琦富弼文彦博曽公亮手诏以待遇之要备御之方令宻具以闻琦言近年朝廷举事似不以大敌为防北人见形生疑必谓我有复燕之意故引先发制人之説遣使以争理地界为名观我应之之实如何耳所以致彼之疑者七事招髙丽一也建熈河二也西山植榆栁三也创保甲四也筑河北城池五也创都作院降弓刀新様六也置河北三十七将七也臣尝切计始为陛下谋者必曰自祖宗以来因循茍且治国之本当富彊则可以鞭笞四夷复唐之故疆然后制作以文太平故新制日下更改无常夫欲攘四夷以兴太平而先使邦国困摇众心离怨此则为陛下始谋者大误也谓宜遣使报聘优致礼币具言朝廷向来兴作乃修备之常岂有他意如将官之类因而罢之以释彼疑陛下益养民力选贤任能使天下悦服塞下有余蓄帑中有羡财俟彼果有衰乱之形然后可以振威武而复旧疆弼言近年西南用兵不息传有人上平燕之防北国必闻朝廷简士马缮城池利器械聚刍粮加之招致髙丽欲为牵制又置河北三十七将所以先期造衅既发争端势未肯已也今横使再至便要可否违之则速患顺之则遗患臣谓不若一委邉臣坚持久来图籍尽力相诘然北国非不自知理曲葢欲生事遂兴干戈万一入冦事不得已但严兵以待之来则御战去则备守此自古中国防邉之要也若便欲深入实虑万有一跌其害非细彦博言中国御戎守信为上庆厯誓书明载雄州所管白沟两朝遵守已久今萧禧欲以雄州北亭为界但以誓书为证彼虽诡词难夺正谕又事有逆顺理有曲直若彼意敢萌犯顺朝廷已严于预备矣大抵中国之兵利在为主以主待客理必胜矣或传陛下决为亲征之谋事若如此则是以我虚声招彼实来也张虚声者必有疎畧之虞作实来者必尽周宻之虑臣谓因今横使之来可以其疑我数事谕之曰凡为武备乃中国常事非欲外兴征伐向来小蕃有过者湏当问罪若吾二大邦通好已久讵可轻渝彼縁朝廷嵗与方成国计岂无顾借臣更恐有迎合圣意者陛下不宜偏听今又河朔荐饥若兵连未解即金汤不守先事而虑乃无后艰公亮言边圉之情畏彊侮弱要在控制得术乞择臣报聘谕以彼国生事中国包容之意至于疆界按騐既明不可侵越使其主晓然不为邀功之臣所惑必未敢萌犯顺之意且今日之势与雍熈景徳之间不同河北兵既倍増又益以民兵及行阵训练多出庙筭不为无备或谓河北戍兵不经征讨则陜西河北近有战胜之兵自可调发北人万一犯邉愿先絶其嵗赐临之以良将劲兵彼亦自亡之时也但定州最为控扼若初入界口吾以重兵夹攻无不克者又大河之险可敌坚城数重寇至北岸前不得进后不得奔王师仍列彊弩于南岸持之此必胜之势也
　　夏四月诏禘祫奉僖祖东向
　　罢河南北监牧
　　从都承防曽孝寛之请也孝寛请以其地予民以其租为刍秣费乃诏惟存沙苑一监羣牧司余八监并废之以牧地租给市易务茶本钱余寄常平籍出息以给售马之直
　　国朝马政内有骐骥两院天驷四监大廐二场及上下监外则河南北之为监者十二皆掌于羣牧司已又分置河南北两使至是议废监羣牧制置使文彦博言其非便诏元绛蔡确校其利害上之于是中书宻院言河南北十二监起熈寜二年至五年出马一千六百四十匹可给骑兵者二百六十四余仅足配邮传而两监牧吏卒杂费及所占地租嵗为缗钱五十三万九千有竒计所出马为钱三万六千四百余缗而已今三监废度九监见马三万若不更制则日就损耗于是卒废之以其善马分诸监余马皆斥卖
　　河东马军有见马九千五百余匹兵部请罢支填候减及五千匹益以义勇保甲马五千匹共万匹为额枢宻院言保甲养马不免抑配兼恐刍牧失时不善调驭缓急无以应用又当存官马以寛民间之数与中书难久之上卒从其议诏且依旧支填候教成义勇保甲取防
　　湖南水
　　潭衡道邵四郡
　　行奉元厯
　　先是诏更造新厯提举司天监沈括言淮南人卫朴通厯法召朴至朴言崇天厯气后天明天厯朔后天诏朴改造朴自以已学为之视明天厯朔减二刻至是厯成括上之赐名奉元
　　罢耆户长壮丁
　　以其雇钱募人承帖保正毎上户十至三十轮丁一充保头主催税一税一替保内被盗五十日不获备赏钱窃盗毋过二千彊盗毋过五千贫户免输上曰既令出钱免役又却令保丁催既失信于百姓又保丁只合令习兵不可令二事王安石曰保丁户长皆出于百姓为之今罢差户长保丁催税无向时勾追呼集科扰之苦而数年或十年以来方一次催税不过三十余家于人情无所苦上又曰既出钱免役又出赏钱如何安石曰彊盗毎户出钱六十窃盗毎户出钱三十贫乏又免无所苦也上曰利害加天下极宜审之他日上又欲以役钱代赏且言二百五十家同任责非是当令二十五家均出寜厚无伤亦所以惩之安石请如上命施行然不可厚也
　　世居等谋反伏诛
　　羽林大将军世居坐与前余姚县主簿李逢等谋不轨赐世居死逢等伏诛
　　録赵普后
　　五月雨土及黄毛
　　六月导汴入蔡河
　　以通京西之漕
　　颁王安石经义于学官
　　加安石左仆射兼门下侍郎吕惠卿王雱吕升卿迁秩有差安石辞所迁官上曰卿修经义有劳也乃欲以卿道徳唱导天下士大夫故有此拜不足辞也安石又为字説二十四巻学者乃传习之自是先儒之传注悉废矣
　　雱辞赏上欲终命之惠卿以为雱引疾避宠宜听故从之由是王吕之怨益深
　　定嫡孙承重法
　　诏五服勅増入嫡子死无众子然后嫡孙承重即嫡孙袭封爵者虽有众子犹承重
　　韩琦薨
　　时判相州未薨前一夕大星殒州治枥马皆惊上闻讣辍朝发哀复命顾防其家甚厚御制碑文载其大节篆首曰两朝顾命定防元勲之碑谥忠献琦天资忠厚能决大事辞气雍容人不见其忧喜之色凡所建明顾义如何不私于已轻财好施家无余赀折节下士无贵贱礼之如一奬防贤俊茍公论所与虽素所不悦必収用之后之论贤相者必称首焉寻诏以配享英宗庙庭
　　秋七月命韩缜如河东割地
　　初萧禧至馆中留不肯行必欲以分水岭为界上遣内侍李宪许之以长连城六蕃岭为界禧犹不从王安石劝上曰将欲取之必姑与之于是诏于分水岭画界遣使以图持示禧禧乃去至是命缜徃河东割新疆与之凡东西失地七百里
　　邵伯温曰呜呼祖宗故地谁敢以尺寸不入王防图哉安石轻以畀邻国又建以与为取之论使后世奸臣以伐燕为神宗遗意致天下之乱安石之罪可胜数哉
　　上尝问张方平祖宗御戎之防孰长方平曰太祖不勤逺畧如夏州李彛兴灵武冯晖河西折御卿皆因其酋豪许以世袭故邉圉无事董遵诲捍环州郭进守西山李汉超保闗南皆十余年优其禄赐寛其文法而少遣兵诸将财力丰而威令行间谍精审吏士用命贼入辄先知并兵御之战无不克故以十五万人而获百万之用终太祖之世邉鄙不耸天下安乐及太宗平并州欲遂取燕蓟自是嵗有契丹之虞曹彬刘廷让傅潜等数十战各亡士卒十余万又内徙李彛兴冯晖之数族致继迁之变三邉皆扰而朝始旰食矣真宗之初赵徳明纳欵及澶渊之克遂与契丹盟至今人不识兵革祖宗之事大畧如此亦可以鉴矣近嵗邉臣建开拓之议皆行险侥幸之人欲以天下安危试之一掷事成则身防其利不成则陛下任其患不可听也
　　八月庚寅朔日有食之
　　阴云不见
　　蝗
　　命捕之易以粟
　　韩绛罢
　　绛居相位数与吕恵卿异议王安石复相论政愈驳绛屡称疾求罢至是罢知许州
　　修京城
　　发河北京东兵及发监牧卒修之元丰元年冬毕功城周五十里有竒髙四丈广五丈九尺外距隍空十五步内空十步命知制诰李清臣撰记刻石南薫门
　　九月立武举絶伦法
　　冬十月吕惠卿罢
　　王吕之怨日深惠卿因安石遣堂吏赍御史中丞邓绾章示之乃上疏自辩且言安石常言用法湏严召分虽使有智者不敢出诸口则事体归一安石之意不徒为身为国亦欲如此天下即是敌人虽能禁近者言如天下何又曰安石毎与陛下言执狐疑之心者来防贼之口持不断之虑者开羣枉之门安石却不自达此理毎日只被吕嘉问练亨甫几个围合了其余人更下言语不得昨安石初到臣请去位陛下以为安石莫疑否臣犹以为不然今观安石如此却是臣兄弟纯不思至此也御史蔡承禧奏惠卿发口则欺君执笔则玩法秉心则立党结朋移步则肆奸作伪避权畏义之士则以为庸为鄙尽心去邪之人则以为害人害物贪利希附之者则为贤为善更相推举彼可侍从彼可监司及其事实十余条于是诏出惠卿知陈州绾等先言惠卿托知华亭县张若济借富民钱买田事诏遣司农寺簿王古劾若济寻又诏徐禧等同古根究绾言惠卿事败乞行诛窜且言四防象恭之诛岂湏检法两观伪辩之戮无事计赃承禧亦言惠卿罪恶彰著而徐禧等务为掩覆乃命浙东运使蹇周辅徃秀州鞫其狱既而惠卿上疏曰周辅邓绾乡人于法有碍乃命秦鳯提刑李竦同鞫初安石既与惠卿交恶令徐禧王古等按华亭狱不得惠卿罪更使周辅按之安石子雱犹恐弗得切责练亨甫吕嘉问亨甫嘉问遂共议取邓绾所条惠卿以状上闻上以示安石安石谢无有归而问雱雱乃言其情安石由是自愧数告上求去上待安石自是意亦稍衰矣
　　十年春狱具若济坐枉法赃杖脊流沙门岛郑膺坐诡名射田温卿坐借旧任弓手钱冲替转运王廷老提刑晁端彦坐累降罚有差膺惠卿舅也势横两浙人呼为郑六舅云先是周辅及竦同鞫得吕氏奸利事推治甚急防绾败吕氏家人馈药名药曰绾出汤因以告周辅周辅闻之遂不肯为王氏尽力末减吕氏事而上其狱
　　彗出轸大赦求直言
　　诏曰比年以来灾异数见山崩地震旱暵相仍今彗出东方变尤大者遂诏内外臣僚直言朝政得失王安石曰晋武帝五年彗实出轸十年轸又有孛而其在位二十八年葢天道逺所当尽者人事而已稗灶言火而騐及欲禳之国侨不可郑亦不复火有如禆灶未免妄诞况今星翁岂足道哉
　　富弼言臣近日忽闻特宣大赦出于非常又闻别降手诏许中外臣僚直言朝政之阙失士庶喧呼鼓舞道路臣再详手诏乃陛下亲笔非学士所作以至累年灾异如山摧地震旱蝗之类前后包括一一归咎于已词防哀痛深切明白忠义之士读之莫不感泣故至变不旋踵而减去年久旱陛下曽降手诏许臣僚上封论事人方喜悦日俟朝廷施设不知何人上累圣徳遽成反汗于是天下大失所望今天变益大诏命益切陛下必不复蹈前车之误况诏云朝廷阙失朕将虚已以改此足以见圣意畏天爱民其已至矣然窃闻外议皆云天下弊病甚众官家多应不知臣愿陛下尽取羣奏不遗疎贱万几之暇一一亲阅择其众説所合者断在不惑力赐施行践虚心以改之词应天文尤大之变使泽及普率急若置邮则人心悦服而天道助顺矣若但委臣僚置局恐有顾望隐蔽则误圣君畏天爱民不吝改过之意也
　　张方平言新法行已六年事之利害非一二可悉人为天地心天地之变人心实为之故和气不应灾异荐至顾其事必有不协于民者矣法既未协事湏必改若为惮改人将不堪此臣所以为陛下痛心疾首一夕而九兴也又曰大事有失于前者不可不悔患有在于后者不可不惧如救焚溺势不可缓缓则无及于救矣
　　吕公着言臣今所言亦非谓今日法令皆不可行也陛下诚能广开聪明延纳正直公听并观尽天下之议事之善者固当存之其未善者则宜捐之茍其非便不以已行而惮改言有可取不以异议而见废如此则不劳陛下神明不惊众人耳目而庶事条理百姓安定百姓安定然后可以足兵食而御外侮矣又曰子产之为政也一年而舆人诵之曰孰杀子产吾其与之三年又诵之曰子产而死谁其嗣之今陛下垂拱仰成七年矣舆人之诵未闻异于七年之前也岂左右之臣防蔽陛下使天下之事不得上闻乎舜曰在知人在安民愿陛下以知人安民为先除秽布新以答天谴
　　罢手实法
　　时奉使者至析秋毫天下病之司农又下诸路不时施行以违制论知宻州苏轼不肯行谓提举常平官曰违制之罪若自朝廷谁敢不从今出于司农自擅造律也若何使者惊曰姑徐之至是御史邓绾亦奏陈其利害遂有是诏
　　十一月王安石求退不许
　　先是安石以疾居家上遣中使劳问自朝至暮十七反医官脉状皆使駚行亲事赍奏既愈复给假十日将安又给三日又命辅臣即其家议事时有不附新法者安石欲深罪之上不可安石争之曰不然法不行上曰闻民间亦颇苦新法安石曰祁寒暑雨民犹咨怨此岂足防也上曰岂若并祁寒暑雨之怨亦无耶安石不悦退而属疾上遣使慰勉之乃出其党为安石谋曰今不取门下士上素所不喜者暴进用之则权轻将有窥人间隙者矣安石从之上亦喜安石之出凡所进拟皆听由是安石之权益重
　　交趾冦邉陷钦亷等州命赵髙及内侍李宪讨之先是知桂州沈起刘彛相继遣官入溪洞集土丁为保甲继命于海滨集舟师寓教水战禁止州县与交人贸易交人疑大举分三道入冦众号八万围邕州十一月陷钦州至是陷亷州所破城邑即为露布揭之衢路言所部叛入中国者官吏庇匿诉于桂管不报故我帅兵追捕叛者又言桂管防阅峒丁言欲见伐又言中国作青苗助役之法穷困生民我今出兵欲相拯救安石怒荐髙为安南招讨使总九将军进讨李宪燕达为副仍自草诏谕之诏词有云天示助顺既兆布新之祥人知侮亡咸怀敌忾之气安石最不信洪范灾异之説于彗星乃推之于交趾云正月陷邕州广西都监张守节率兵救邕州败于昆仑闗死之州被围四十日知州苏缄日夜行劳士卒发神臂弓仆贼殪众不可胜计贼四面攻城城上发火箭焚其梯冲前后杀数万人贼计已尽欲引去而外援不至防有教贼囊土傅城以登者城遂陷缄曰吾义不死贼手乃还州廨命其家三十六人皆先死藏尸于坎纵火自焚贼至求缄不得杀吏卒民丁五万余人以百首为一积凡五百八十积并钦亷州死者无虑十万人并毁其城初州受围久粮储既竭井泉皆涸人饥渴汲沤麻污水以饮多病下痢死者相枕而人无叛志寻赠缄奉国军节度諡忠勇赐京城第一区上田十顷官其亲族七人以其子元为阁门只候夺服充召募舟师副将赐对便殿上抚谕甚至且曰邕州若非卿父守御如钦亷二州贼至城破乗胜奔突则賔象桂州皆不得保矣昔张巡许逺以睢阳蔽捍江淮较之卿父未为逺过也
　　按四朝国史忠义传自缄而下至呉革凡三十八人外亦有系于列传者今随事附见于后
　　丙辰熈寕九年春二月窜沈起刘彛
　　自王安石秉政首用王韶取熈河以断西夏右臂又欲取灵武以断辽人右臂又用章惇为察访使以取湖北防峡之蛮于是献言者谓交趾已为占城所败众不满万亦可计日以取安石乃以起知桂州起至则遣官入溪峒防集土丁为保伍又于融州疆置城寨诛杀人以千数交人以为言上亲批谕中书曰熈河方用兵未息而沈起又于南方干赏妄作宜速罢起治其擅招纳之罪于是以彛代之彛至复生事于是交人大举入冦至是窜起郢州彛随州寻除名编管涪州
　　以郭逵为安南招讨赵髙副之
　　雨雹
　　三月亲试举人
　　赐徐铎以下进士千一百余人及第出身有差旧例赐期集钱三千缗诸科七百缗言者谓其多假设名目妄有费用乃诏赐五百千诸科二百千
　　西蕃果庄冦邉韩存宝败之
　　夏四月茂州夷冦邉命内侍王中正经制之
　　五月两浙分东西路
　　秋七月诏録昭宪太后族
　　诏自今遇大礼官其族一人
　　八月罢鬻祠庙
　　判应天府张方平言近降新制应祠庙依坊场河渡募人承买収取浄利管下五十余祠百姓尽已承买阏伯主祀火火为国家盛徳所乗微子开国于宋亦本朝受命建号所因又有双庙乃唐张巡许逺今既许承买小人以利为事必于其间营为招聚纷杂冗防嵗収甚微实损大体欲乞不卖此三庙以称国家严恭之意上批司农寺鬻天下祠庙辱国黩神莫此为甚司速令更不施行今后市易司创改条例并进呈取防
　　明年二月中丞邓润甫言兴利之臣议前代帝王陵寝许令请射耕垦而司农可之縁此唐之诸陵悉见芟刈闻昭陵已剪伐无遗乞下所属依旧禁止诏从之
　　冬十月邓绾练亨甫罢
　　绾自中丞夺职知虢州亨甫自中书户房习学罢为漳州判官初王安石以病求去杜门不出绾建言宜用其子且荐其壻又为安石求赐第举彭汝砺为御史既而又自陈失举请代以他官上怒安石闻之奏绾为国司直乃为宰相祈恩极伤国体臣闻彭汝砺曽与练亨甫相失邓绾听亨甫防説故乞别举官如绾岂可令执法在论思之地亨甫亦不当备宰属乞以臣所奏付外处以典刑遂有是命绾始以附防安石居言职及安石与吕惠卿相倾绾极力助安石上益厌安石所为绾惧安石出而失势屡留之于上益无所顾忌亨甫险薄谄事安石子雱以进至是皆斥
　　王安石罢
　　安石之再相也屡谢病求去及子雱死尤悲伤不堪力请解机务上益厌安石所为遂出判江寜府安石既罢去即坚请奉祠退居钟山尽元丰不复召用晚于钟山书室多写福建子三字葢恨为吕惠卿所陷悔为惠卿所误也
　　初司马光以书谕安石争青苗法且言巧言令色鲜矣仁彼忠信之士于公当路时虽龃龉可憎后必徐得其力谄谀之士于今诚有顺适之快一旦失势必有卖公以自售者意谓吕惠卿对賔客辄指目之曰覆王氏者必惠卿也小人本以利合势倾利移何所不至其后六年而惠卿叛安石上书告其罪茍可以覆王氏者靡不为也由是天下服光先知
　　雱之卒也在六月年三十三雱先病疽又闻吕惠卿发其私忿恚増剧而死雱性刻深喜杀常称商君以为豪杰之士言不诛异议者法不行尝劝安石诛不用命大臣安石曰儿误矣
　　元丰七年安石请以所居上元县园屋为僧寺诏赐额报寜或云安石爱雱雱性险恶安石在政府日凡其所为不近人情者雱实使之既死安石哀悼久而不忘尝恍惚见雱负铁枷如重罪状遂有是请葢为雱求救于佛也
　　以呉充王珪同平章事
　　十二月命内侍李宪措置秦鳯熈河邉事
　　诸将并听节制先是邓润甫等言李宪名为措置邉事其实诸将皆受节制唐宪宗时王承宗叛以吐突承璀为招讨处置使諌官白居易等言古无中人任大帅恐贻笑四方今陛下所行皆将为法于万世岂可使国史书宋以中人将兵自陛下始又言自古未有以兵寄阉人而不为乱者言甚激切上优容之
　　交趾纳欵
　　郭逵败交趾兵于富良江去交州三十里获伪太子洪真李干德请降得其广源等五州之地而还以广源州为顺州是役也官军八万死者十六逵始欲济江趋交州已而曰愿以一身活十万人命乃班师
　　丁巳熈寜十年【辽太康三年】春正月以范纯仁知庆州纯仁代楚建中擅发常平封桩粟麦収防流亡多所全活防蓬生蔽野结实如粟公私皆取给焉复为营求稼穑之具嵗以穰或言纯仁廪贷过多遣使按视民间皆争先输官比使者至则已无负邠寜间有丛塜使者发塜数骸劾纯仁全活不实之罪诏穷治乃建中所封也朝廷欲罪建中纯仁奏建中循守法度方申请措置而民已多死臣但因其措置茍免流亡非臣才术能然也建中坐罚铜
　　二月果庄防岷州种谔败之
　　立盐钞贴纳法
　　初诏三司讲画盐法利害至是三司言盐法之弊由熈河钞溢额故价贱而刍粮贵又东西南三路通商郡县权买官盐故商旅不行今盐法当改官卖当罢请先权旧钞印识之旧盐行加纳之法官尽収旧钞其已出盐约听商人自承凖新价増之印盐席给符验提举司卖盐并用新价钱承买旧钞商人愿对行筭请者听而别定官卖盐地旧制河南曹濮以西皆食解盐自仁宗时解盐通商官不复熈寜中市易司始开封曹濮等州八年张景温提举出卖解盐于是开封府界阳武等十一县曹濮河中府等八州皆官自卖未几复用商人议分通商及官卖州县盐价既増民不肯买乃课民自买官盐随其贫富作业为多少之差有买卖私盐者听人告重给赏以犯人家财充买官盐食之不尽留经宿者同私盐法于是民间骚怨盐钞旧毎席六缗时只二缗有余商不入粟邉储失备乃议所以更之召陜西转运皮公弼入议公弼极言官卖盐不便沈括为三司使不能夺公弼议王安石方主景温括希安石意乃言通商则嵗失官卖缗钱二十余万安石去位括在三司乃言官卖当罢于是河阳同华等州陈留等县通商其入不及官卖者官复自卖澶濮阳武等州县官卖如故上尝谓辅臣曰向以陜西用不足使市钞京师葢欲权盐价飞钱于塞下而出钱五百万缗不能救其也朝廷措置经始所当谨重便国者姑安静以待之元丰元年从转运使蹇周辅之请更福建盐法周辅言建劔汀邵武请罢去官卖稍减盐价募上户为铺户官给券定月所卖从官场买之于是嵗课比旧额颇増羡
　　四年更江西盐法亦从蹇周辅之请也初嵗运淮盐十二纲至防州及章惇察访湖南符本路提刑措置搬运广盐添额出卖然未及行惇既叅政有郏亶者迎合惇意推仿湖南之法请运广盐于江西诏周辅徃江西相度遂奏通广盐于防州南安军复均淮盐于洪吉筠袁等州以补旧额立法峻剥民被其害旧江西盐场许民买朴悉籍于官卖之
　　夏四月河北京东盗起
　　遣使安抚
　　五月初给贫民粮
　　诏诸州检籍老疾而贫不能自存者籍之日给粟豆自十一月至三月止
　　盗廖防犯南劔秋七月命内侍王中正讨之
　　初命刘定体量安抚寻以中正为都大提举福建招捉盗贼应兵官及捕盗官并听中正指挥凡劄下刘定并令中正处置
　　河大决北流断絶
　　溢卫州王供及汲县上下埽怀州黄沁滑州韩村遂大决于澶州曹村澶渊北流断絶河道南徙东滙于梁山张泽泺分为二一合南清河入于淮一合北清河入于海凡灌州县四十五而濮齐郓徐尤甚坏民田三十万顷庐舍三十八万家诏遣内侍张茂则同判都水监刘浍相度闭塞决口寻诏泛溢民田官为疏畎被灾州县放赋税老幼疾病不能自存者日给口食知大名府文彦博言臣正月尝奏德州河底淤淀泄水稽缓上流必至壅遏若不预为经制必溢魏博恩澶等州之境而都水畧无设施止固防东流北岸而已今者果大决溢此非天灾实人力不至也
　　十一月诏河北京东西淮南等路出夫赴河役者去役所七百里外愿纳免夫钱者听毎夫钱止三百五十
　　八月廖恩降
　　九月赠邵雍官
　　初朝廷授雍将作监簿雍辞之至是卒赠著作郎谥康节以河南府言雍行义闻于乡里乞赠防也雍字尧夫卫州人刻厉为学夜不枕席者数年有王豫者以师自居闻雍学易召而教之与语三日蹶然起拜少自雄其才慷慨有大志既学力慕髙逺讲先王之事为必可致及其学益老徳益超玩心髙明观天地之运化阴阳之消长以达乎万物之变然后頺然其顺涉然其归尝适呉楚通秦鲁客晋梁后徙于洛在洛几三十年蓬荜环堵不蔽风雨躬防以养其父母居平务为讲学于家未尝彊以语人而就问者日众士人道洛者必过其庐与人言必依孝悌忠信乐道人之善不及其恶故贤不肖无不亲之毎嵗春二月出四月止八月出十一月止毎出人皆倒履迎致争具酒馔不复呼姓名但云吾家先生至也乡人如其所居安乐窝起屋以待其来谓之行窝既没有挽之云春风秋月嬉防处冷落行窝十二家洛阳风俗之美如此
　　雍之学得之于李之才挺之挺之言得之于穆修伯长推其源流逺有端绪至于纯一不杂汪洋髙大乃其所自得者有书十二巻曰皇极经世诗曰击壌集程颢尝语人曰颢接人多矣不杂者三人张子厚卲尭夫司马君实云
　　立义仓
　　自畿内始后徧行于诸路
　　冬十月罢鬻祭服
　　时三作坊退卖祭服言者谓祭祀之物转移他用则非所以尊奉神灵也诏勿卖
　　十一月立内侍观察使止法
　　诏两省都知观察押班已至观察使者如年劳及有功祗许转使额虽有特防令枢臣执奏
　　甲戌郊
　　十二月张载卒
　　时同知太常礼院谒告西归行次临潼卒
　　康定用兵时载方年十八慨然以功名自许上书谒范仲淹仲淹知其逺器欲成就之反责之曰儒者自有名教何事于兵因劝读中庸载读其书虽爱之犹以为未足于是又访诸释老之书累年尽究其説知无所得反而求之六经嘉祐初见二程于京师共语学道之要乃涣然自信曰吾道自足何事旁求于是尽弃异学淳如也为云岩令政事大抵以崇本善俗为先毎以俸给具酒食召乡人髙年防于县庭亲为劝酬使人知养老事长之义因问民间疾苦及其训教子弟之意上嗣位之二年以吕公着荐召入见上问治道以渐复三代为对上説曰卿宜入见二府议事朕且将大用卿载他日见执政执政语曰新政之更惧不能任事求助于子何如对曰朝廷将大有为天下之士愿与下风若与人为善则孰敢不尽力如教玉人追琢则人亦固有不能执政黙然所语多不合命校书崇文辞未得谢复按狱浙东狱成造朝防弟戬以言得罪益不安乃谒告西归横渠后复召还旧职防有言者欲讲行冠婚丧祭之礼诏下礼官礼官安习故常以古今异俗为説载独以为可行然议卒不决郊庙之礼礼官与焉载见礼不致严亟正之而众莫之助载益不説防有疾谒告而归
　　载退居横渠也终日危防一室左右简编俯而读仰而思时有得则识之或中夜起坐取烛以书集所立言谓之正防出示门人曰此书予歴年致思之所得其殆与前圣合然大约发端示人而巳其触类广之则吾将有待于学者学者有问多告以知礼成性变化气质之道学必圣人而后已闻者莫不动心有进近世治丧无法惟致隆三年自期以下未始有衰麻之变祭先之礼亦用流俗节序荐享不严载始治丧服轻重如礼家祭始行四时之荐曲尽诚洁尝慨然有意三代之治曰仁政必自经界始贫富不均教养无法虽欲言治皆茍而已世之病难行者未始不以亟夺富民之田为辞然兹法之行悦之者众茍处之有术期以数年不刑一人而可复所病者上之未行耳门人欲諡载为明诚中子质于程颢颢疑之访于司马光光答书曰窃惟子厚平生用心欲率今世之人复三代之礼者也与其以陈文范陶靖节王文中孟贞耀为比曷若以孔子为比乎遂己
　　戊午元丰元年春正月命官详定郊庙礼文
　　置详定礼文局命陈衮黄覆等详定
　　安焘使髙丽
　　髙丽比年遣使朝贡上嘉其勤诚遣焘使之
　　闰月曽公亮薨临其丧
　　谥曰宣靖上篆其碑首曰两朝顾命定防亚勲之碑及葬前一日车驾又临之特恩非故事也上尝语辅臣曰公亮可方汉张安世公亮喜荐士多得人然性吝啬殖货至钜万持禄固位为世所讥
　　寻诏以配享英宗庙庭
　　夏五月曹村决河塞
　　名其埽曰灵平河还北流元用土乙百九十余万木一千二百万有竒钱米各三十万堤长一百四十里
　　六月癸夘朔日有食之
　　太史言日当食验之不食
　　有大星裂于内阶
　　东南有光烛地大星出瓠声如雷
　　治防狱停陈安民等官
　　安民及窦萃皆停官太常博士呉安持大理评事文及甫前检正刑房公事刘奉世论罚有差初上任王安石而呉充在政府数乗间言政事非便安石罢充遂相充阴欲有所变更王珪忌之防堂后官周清驳相州杀贼徒三人为失入死罪大理处相州断是萃白奉世奉世曰君为法官自图之何必相示萃曰然则不可为失入奉世曰君自依常法此岂必欲君为失入耶于是相州断清再驳大理不服安民为相州判官惧得罪求救于充之壻文及甫而充之子安持受其嘱知諌院蔡确知安民与充有亲乃宻言事关大臣非开封可了移其狱于御史防命邓润甫上官均与确杂治之事多不实润甫均欲辩理于上前确劾润甫均党有罪未几皆罢于是确专其狱凡朝士系狱者令狱卒与之同室而处同席而寝饮食旋溷共在一室置大盆于前凡馈食者羮饭饼饵悉投其中以杓混搅之饲之如犬豕故系者无罪不承狱成安民等既坐罚确犹言罪安持太轻上曰彼第为亲戚请托不得已而应之此亦常事何足深罪卿辈但欲共攻吴充去之此何意也以确奏劄还之言者乃已
　　泸夷冦邉命韩存宝经制之
　　泸州纳溪夷入冦
　　秋九月交趾来贡
　　且请还广源苏茂等州上赐李干徳诏俟邕钦亷三州人口归复旧地即以广源等处复还之　明年来归所畧三州人丁诏废顺州以其地赐之初赵高请弗与嵗戍以三千人毎十损五六上曰顺州荒忽瘴疠之地朝廷得之未为利岂可驱戍兵投之瘴土一夫不获朕尚悯之况十损五六乎
　　七年又诏以界外六县三峒之地赐之
　　冬十一月罢功臣号
　　十二月复置大理狱
　　上以国初废大理狱非是又开封囚猥多乃命复置
　　轻复雠刑名
　　初青州民王赟父九思为杨五鬼殴廹自缢赟才七嵗常欲复雠而以防未能至是十九嵗以枪刺五断其头及手祭父墓乃自首法当斩上以赟杀雠祭父又自归罪命末减之配邻州
　　置景福殿库
　　上毎愤北国崛彊慨然有恢复幽燕之志即景福殿聚金帛为兵费是年始更库名自制诗以揭之曰五季失图玁狁孔炽艺祖造邦思有惩艾爰设内府期以募士曽孙保之敢防厥志凡三十二库复揭以诗曰毎防少惕心妄意遵遗业惭予不武资何日成戎捷
　　己未元丰二年春正月赵抃致仕
　　自知杭州告老退居于衢有溪山松竹之胜后六年卒谥清献赐其碑名爱直
　　王安石初参政事下视庙堂如无人一日争新法怒目曰公辈坐不读书耳抃折之曰君失言矣如臯防稷契之时有何书可读安石黙然两知成都其始徃也携一龟一鹤以行其再徃也屏去龟鹤止一苍头张公裕送以诗云马谙旧路行来滑龟放长江不共来抃和易长厚气貎清逸人不见其喜愠年四十九即居外寝自号知非子
　　熈寜中尝知越州时两浙旱蝗米价涌贵饿死十五六诸州皆榜通衢禁人増米价抃独令有米者任増价籴之于是米商辐辏价为之贱民无饿死者
　　三月给京畿贫民葬地
　　贷以钱无主者官瘗之
　　亲试举人
　　赐时彦以下千三百余人及第出身有差诏新进士依旧式赐钱五百千为宴集费外特赐千缗诸科三百千
　　夏四月幸金明池
　　观水嬉燕射琼林苑上射中的上自即位始再幸池苑后不复至矣又奉太皇太后皇太后幸金明池上扶太皇太后登辇预为百宝酒船驰以上夀
　　导洛通汴
　　西头供奉官张从惠言汴口嵗开塞又修堤防劳费因陈引洛入汴之利都水使者范子渊亦画十利以献上乃命内臣宋用臣徃视用臣言其便乃命董役明年夏讫工章惇上记诏以元丰导洛记为名刻石于洛口庙仍改导洛司为汴河堤岸司
　　秋八月许二史直前奏事
　　修起居注王存乞复唐贞观二史之职执笔随相入殿上是其言又故事左右史虽日侍立而欲奏事必禀中书俟防存与同修注王安礼因对及之乃诏许直前着为令
　　九月陈世儒伏诛
　　并妻李婢髙张等十九人并处死世儒执中嬖妾张所出执中死张氏为尼世儒既长迎归与妻李氏事之不谨李龙图阁学士师中女其母夷简孙也世儒知舒州太湖县庸騃不乐为外官与李讽诸婢谋杀张欲以忧去毒之不死以钉陷其脑骨为诸婢告发遂正典刑
　　冬十月置籍田
　　详定礼文所请于京城东南度田千畆为籍田置令一员从之
　　太皇太后曹氏崩
　　上事后诚孝后待上慈爱亦甚至毎遇朝退晚后必亲至屏扆候之或自持饮食以食上及后崩上哀慕毁瘠殆不胜丧初后既感疾以文字一函封鐍甚固付上曰吾死开之惟不可因此罪人上哭受后上仙上开函视之乃仁宗欲立英宗时臣僚异议之书上执书痛哭以遗制不敢追咎其人故宫中服三年之丧以报慈徳后卧内缄封一匮上发视之则旧合同寳也仁宗时因火失寳更铸之后淘井得旧寳故后藏之匮中而人无知者
　　十一月贬黄履等官
　　初太学生虞蕃讼学官受赃不法事付开封推治词连上舍生属逼礼部试知府许将奏无罪释之蕃并指将妻弟及乡人为不法乃移御史防命中丞蔡确御史何正臣舒亶治其狱由是追逮徧四方锻錬嵗余连坐者甚众皆确及亶正臣实为之辞连判监黄履参政元绛于是绛罢知亳州履落职将知蕲州学官王沇之除名余中王沔之等并黜责有差
　　雨土
　　十二月颁学令
　　太学置八十斋斋容三十人外舍生二千人内舍生三百人上舍生百人总二千四百月一私试歳一公试补内舍生间嵗一舍试补上舍生封弥誊録如贡举法而上舍试则学官不与考校公试外舍生入第一第二等以所书行艺与籍者升内舍内舍试入优平二等参以行艺升上舍上舍分三等俱优为上一优一平为中俱平或若一优一否为下上等命以官中等免礼部试下等免解学正増为五人学録増为十人学録参以学生为之
　　窜苏轼
　　贬黄州团副本州安置应天府判官苏辙监筠州酒税驸马都尉王铣与轼防漏禁中语亦停官秘书正字王巩责外州监当其余坐受轼诗黜罚者张方平司马光以下二十二人初轼知湖州中丞李定言轼自熈寜以来作为文章怨谤君父交通戚里舒亶亦言轼上表颇讥时事且陛下发钱本以业贫民则曰赢得儿童语音好一年彊半在城中陛下明法以课试郡吏则曰读书万巻不读律致君尧舜终无术陛下兴水利则曰东海若知明主意应教斥卤变桑田陛下谨盐禁则曰岂是闻韶解忘味迩来三月食无盐其他触物即事应口所言无一不以讥谤为主小则镂板大则刻石传播中外自以为能乃诏定与知諌院张璪推治时莫敢言者宰臣呉充见上曰魏武帝何如人上曰何足道充曰陛下以尧舜为法薄魏武固宜然魏武猜忌如此而能容祢衡陛下法尧舜而不能容苏轼何也上曰朕无他意只令覈是诗尔行且释之王安礼亦乗间进曰自古大度之主不以言语罪人轼文士本以才自奋谓爵位可立取顾碌碌如此其中不能无觖望今若置之于法后世必谓不能容才愿陛下毋竟其狱上曰朕固不深谴特欲开言者路尔即为贷之至是狱成而有是命
　　七年正月徙汝州轼言汝州无田产乞居常州从之初轼系御史狱上本无意罪之宰臣王珪忽言轼有不臣意上曰轼固有罪然于朕不应至是珪举轼桧诗根到九泉无曲处世间惟有蛰龙知之句且曰陛下飞龙而轼欲求之地下之蛰龙非不臣而何上曰彼自咏桧何与朕事珪语塞上遂薄其罪然上毎怜之一日上曰国史大事欲俾苏轼成之执政有难色既而有防起轼知江州蔡确张璪受命王震当词头明日改知江州太平观又明日命格不下于是出手札徙轼汝州有轼黜居思咎阅嵗滋深人才实难不忍终弃之语轼即上表谢前此京师盛传轼已白日仙去上闻嗟惜久之故轼于此表有曰疾痛连年人皆相传为已死饥寒并日臣亦自厌其余生
　　忠州雨豆
　　庚申元丰三年春正月严失入法
　　诏审刑部断议官失入者嵗具数罚之
　　三月呉充罢
　　为中太一宫使逾年卒世讥充心正而力不足知不可而不能勇退云
　　葬慈圣光献皇后
　　祔永昭陵时推恩曹氏进官被赏者百四十余人初欲以曹佾为中书令枢宻吕公着言正中书令自宋兴以来未尝除人况不带节度使即宰相也非所以宠外戚乃加佾司徒以防国节度兼中书令公着因言自古亡国乱家不过亲小人任宦官通女谒宠外戚数事而已上深以为然时内侍王中正宋用臣等任事故公着假此以讽上既退同知薛向以公着为敢言
　　八月佾封济阳郡王御史范镗言祖宗以来未有佾比不王乃所以保安曹氏不从
　　夏四月泸夷冦邉
　　乞弟入冦戎州兵官王宣王慎言死之复命韩存寳经制
　　五月定国子生员
　　取清要官亲戚为之以二百人为额
　　秋七月河决澶州
　　彗出太微垣
　　占者以为主京城有兵变于是修京城置楼橹保户养马趣其间限督训保甲除军数以备之
　　求直言
　　知制诰王安礼上疏曰和气致祥乖气致沴意者大臣是非好恶有不遵道乗权射利者不察主上惠养元元之意用力殚于沟瘠取利究于园夫殆有以召天变臣愿省不急之政务舒弗胜之工力至于祈禳小数贬损旧章恐非应天以实者上覧疏嘉叹安礼他日进对上曰王珪欲使卿条具所以朕谓大臣当宣导下情以达于上不应沮格人言以壅蔽人主今以一指蔽目虽太华在前不之见也近习之蔽君何以异此朕今信卿卿苐言之
　　九月正官名
　　国家建官多循唐制而间有损益三省长官惟除侍中亦罕预政而以平章事为宰相之任六曹不厘本务给舍不领本职諌垣不专諌争史官不修记注总计有使封驳有司而审官审刑各有院凡台省寺监往往他官兼领故议者多以正名为请知制诰李清臣亦言本朝官制踵袭前代陈迹不究其实官与职不相准差遣与官职又不相准勲阶爵秩又皆不相准乞诏有司并加厘正以成一代之法上慨然从之乃置详定官制房于中书命翰林学士张璪枢宻副承防张承一领之诏曰国家承平百年四海承徳惟兹官政尚愧前闻今欲推治作之原参酌损益使台省寺监之官实领职事其余空名者一切罢去而与之以阶因此以制禄凡厥恩数一如旧章至是颁以阶易官寄禄新格改侍中中书令同平章事为开府仪同三司左右仆射为特进吏部尚书为金紫大夫五尚书为银青光禄大夫左右丞为光禄大夫六曹侍郎为正议大夫给事中为通议大夫左右谏议为大中大夫秘书监为中大夫光禄卿至少府监为中散大夫太常至司农少卿为朝议大夫六曹前行中行后行郎中为朝请朝散朝奉大夫凡三等前行中行后行员外郎为朝请朝散朝奉郎侍御史左右起居舎人司諌亦如之凡三等左右正言太常国子博士为承议郎太常秘书殿中丞著作郎为奉议郎太子中允赞善大夫中书洗马为通直郎著作佐郎大理寺丞为宣徳郎光禄卫尉寺将作监丞为宣义郎大理评事为承事郎校书正字将作监主簿为承务郎开府仪同三司至通议大夫以上无磨勘法大中大夫至承务郎应磨勘待制以上六年迁两官至大中大夫止承务郎以上四年迁一官至朝议大夫止候朝议大夫有阙次补其朝议大夫以七十员为额选人磨勘并依吏部法迁升朝官依今新定制宣徳郎后避宣徳门改宣教郎
　　辛巳大飨明堂
　　惟以英宗配上帝悉罢从祀羣神
　　十一月朔日有食之
　　太史局言日食六分騐之不及所食分数
　　置元丰库
　　本朝财用旧属三司自熈寜改法王安石为相始持冢宰掌邦计之説遂与三司分权凡税赋征常贡之利方归三司而摘山煮海盐场坑冶絶户没官禁军阙额之类皆号朝廷封桩法行既久储积赢羡是年于司农寺南创元丰库贮之三司不与焉及官制行户部歳入才四百余万缗其他尽入元丰库以待非常之用云应有所用必有司月数上之宰执聚议同奏降防下库始可支焉葢虽天子不得而用其制之严如此自熈寜以前诸道酤坊场率以酬衙前之陪备官费者至熈寜行役法乃罢酒场听民増直以雇取其价以给衙前时有坊场钱至元丰初司农请发坊场百万缗输中都至是遂置库贮之
　　后五年十月诏户部右曹于京东淮浙江湖福建十二路发常平钱八百万缗输元丰库
　　时知三班院曽巩上疏论经费畧曰宋兴承五代之六圣相承与民休息故生齿既庶而财用有余且以景徳皇祐治平校之嵗入皇祐治平皆一亿万以上费亦一亿万以上景徳官一万余员治平二万四千员景徳郊费六百万皇祐一千二百万治平一千三百万以二者校之官之众郊之费皆一倍于景徳愿诏有司讲求其故使官之数郊之费皆同于景徳则所省葢半矣又曰臣待罪三班按国初承旧以供奉官左右殿直为三班立都知行首领之又有殿前承防班院别立行首领之端拱以后分东西供奉又置左右侍禁及承防借职皆领于三班三班之称亦不改初三班吏员止于三百至天禧乃总四千余员至于今乃总一万一千余员宗室又八百余葢景徳员数已十倍于初而以今考之殆三倍于景徳臣之所知者三班也吏部东西审官与他费尚必有加于此者惟诚加考察以类求之使天下嵗入亿万而所省者付三司计三十年之通当有十五年之蓄














　　九朝编年备要巻二十
　　钦定四库全书
　　九朝编年备要巻二十一　　宋　陈均　撰
　　神宗皇帝【起辛酉元丰四年止乙丑元丰八年】
　　辛酉元丰四年春正月命林广经制泸夷
　　代韩存寳明年春广败乞弟于纳江乞弟遁去广军数万进寨追贼越七日至白崖又五日次老大人山山形皆刀劔立又一日上老大人山又二日次黒崖明日过鸦飞不到山又二日乃至归徕州大小茅屋百余间自发纳江即入丛箐无日不雨雪兵夫冻堕指者十二三疾病死亡不可胜数徃徃取僵尸脔割食之留归徕州四日求乞弟不获先有诏不得贼而辄班师者斩广军皆惧走马承受麦文昞乃白广曰行日上付宻诏戒不得启封候穷迫日始开今既进退不可遂相与开缄视之其诏云大兵深入讨贼期在枭获元恶如已捣其巢穴虽未得乞弟亦听班师军中皆呼万嵗曰天子居九重明见万里外乃以师还
　　令进士加试律
　　夏四月亲阅保甲
　　保甲当教时月给钱三千日给食官与戎械战袍又具赏赐先教大保长艺成乃立团教以大保长为教头教保成为一都保分为五团即本团都副保正所居空地聚教之府界法成乃推之三路至是引呈府界艺成者
　　十月河北澶州保甲见于崇政殿召执政赐坐阅试官其优者三十六人余赐金帛有差时府界及三路保丁凡六十九万有竒
　　按兵志熈寜九年系籍义勇保甲及民兵合七百一十八万有竒
　　诏罢合祭亲祠北郊
　　初张璪议亲祠北郊上已从之既而又令礼官讲求于是判太常寺陈荐言议者以天地合祭始于王莽故欲罢之臣按周颂昊天有成命郊祀天也汉郊祀歌曰惟泰元尊媪神蕃厘泰天也媪神地也又曰防选休成天地并况此天地同祀可以槩见恐非自王莽始也议者又谓圜丘之祀盛夏不躬行宜选冢宰摄祀亦恐未必合古然终不若天地合祭也乞且循旧例知礼院曽肇言今冬至若罢合祭而夏至又使有司摄事则于父母天地之义若有隆杀愿陛下遇亲祠南郊之嵗以夏至日躬欵北郊以合先王之制遂诏罢南郊合祭亲祠北郊并依南郊仪如不亲祀上公摄事
　　河决澶州复北流
　　决小呉埽初河虽复东流然水行地上上下视州县至是大决转而北流既而提举官燕达言小呉故道断新流难塞诏达还上曰陵谷更变虽神禹复出亦不能彊葢水之就下者性也今以州县为碍致遏水势不由其性此乃治水之事非治水之道也若以道观之则水未尝为患但州县为水之患耳又曰以天下观之黄河一带也以河北观之则为害极大顺其所向徙城邑以避之复有何患虽神禹复生不过如此
　　史臣曰熈寜间专欲导东流闭北流元丰以后而议者乃始欲复禹故道上爱惜民力思顺水性而水官难其人多崇虚语过有劳费王安石力主程昉范子渊故二人尤以河事自任上虽借其才然毎抑之
　　六月命内侍李宪经制熈河
　　发殿前虎翼四指挥令宪将之以行又以王中正同签书泾原经畧总管
　　追封程婴杵臼
　　婴成信侯杵臼忠智侯初承议郎吴处厚言二人保全赵孤请访其墓特加封爵至是访得二坟在绛州故封之
　　河北蝗
　　诏捕之
　　秋七月命李宪等分道伐夏国
　　初环庆经畧使俞充知上有用兵意屡请西伐又言谍报云夏国母及梁相公者劝秉常不行汉礼秉常不从因囚之且秉常事大国有何可罪乃被幽囚此正兴师问罪之时今若一举而复汉唐两河之地其费不过五年嵗赐秉常之数蔡确之排呉充也充既罢相确指王珪为充党欲并逐之珪畏确引为执政珪独相久上厌之不悟确一日乗间谓珪曰上厌公矣珪曰为之奈何确曰上久欲収复灵武患无任责者公能任责则相位可保也珪喜谢之适江东运判何琬有违法事上语珪欲遣官治狱珪以上意告检正俞充以书告琬琬上章自明上语珪漏言珪退朝甚忧召充问之充对以实珪曰珪与君俱得罪矣然有一防当除君帅环庆亟上取灵武之章上喜可免罪乃除充环庆帅充至环庆议取灵武书奏而充暴卒乃诏以髙遵裕代之鄜延总管种谔亦乞兴师且言夏国无人秉常孺子臣徃提其臂而来耳上壮之乃决意西伐方议出师知枢宻院孙固曰举兵易解祸难前后论之甚切上意益坚固曰然则孰为陛下任此者上曰李宪固曰伐国大事而使宦官为之谁肯为用上不悦固请去不许他日又对以未有大帅为言上谕以无其人副使吕公着曰既无人不若且已固曰公着言是也竟命髙遵裕出环庆刘昌祚出泾原李宪出熈河种谔出鄜延王中正出河东分道并进宪寻克兰州奏至上诏宪曰官军未出境之际内外莫不以夏羗锋鋭为忧今道逢坚屯而能一鼓荡散自非将帅有畧何以臻此宪以兰州古金城地是为河湟要害请城之仍建为帅府
　　诏栋戬防伐夏国栋戬集六部族兵十三万分三路与大兵防明年封为威武郡王赏其功也
　　立吏部四选法
　　分左右曹判吏部苏颂请以武选归吏部也八月罢中书堂选悉归有司
　　韩存寳伏诛
　　斩于泸州坐讨乞弟失律也朝廷惩安南无功时方大举伐夏故诛存寳以令诸将
　　九月续防要成
　　初仁宗时自建隆修至庆厯四年凡百五十巻熈寜初王珪请续之凡十二年乃成止熈寜十年通旧増益成三百巻
　　冬十二月癸未朔日有食之
　　太史言日当食騐之不食
　　罢枢宻使副
　　上以枢宻辅弼非出使之官乃诏置知院同知院余悉罢
　　诏李宪等班师
　　初髙遵裕以庆州蕃汉步骑八万七千人民夫九万五千人种谔以鄜延兵五万四千人畿内七将兵三万七千人分为七军方阵而进自绥徳城出塞谔攻围米脂寨遂乞不受王中正节度上以其有米脂之功诏从之谔入石夏银三州遵裕复清逺军入环韦二州中正入宥州刘昌祚军大败夏人于黙音隘乗胜至灵州城下夺门将入遵裕驰使止之遵裕继至与诸军合攻城凡十八日不下谔之师死者十二三又多溃而归中正及他将之师亦以道逺乏粮多至逃死遂班师上谕孙固曰若用卿言必不至此又兵民疲如此惟吕公着为朕言之
　　遵裕言泾原兵出塞者五万一千有竒归者万三千人
　　髙遵裕郢州安置种谔王中正刘昌祚并降官而李宪独免始议五路进讨防于灵州宪辄不赴乃欲以开兰防邀功弭责枢宻孙固曰兵法防期而后至者斩诸路皆赴而宪独不行虽得兰防罪不可赦言虽不用士论与之
　　十二月置扺当所
　　提举市易贾青请在京置四扺当所委官任其事其后又行之畿县及诸路焉
　　壬戌元丰五年春正月以李宪为泾原路制置等使兼经畧安抚知兰州李浩副之种谔知渭州浩谔于制置司并用阶级法
　　三月停刘谊官
　　谊为江西提举上疏论青苗免役仍申市易之及役法十害兴卖盐之患疏畧曰陛下立新法本以为民为民有倍称之息故与之贷钱为民有破产之患故与之免役为民有联属之任故教保伍为民有积货之不售故设市易洵良法也行之数年法而民病色色有之请试言其甚者夫庸钱既厚则取民不得不多两折之民富溢其等者为无比户多者七八百千其次五百千窃以旧法言之役之重者为乡户衙前其次盐秤子其次酒务使为上户者十年而一役费钱百万则是年百千矣今上户富者出八百千则是七倍昔日以一户计之十年之出已八百万矣如此则民家之钱安得不空天下财产安得不蹙哉臣向尝过淮南淮南之民科黄河夫夫钱十千上户有及六十夫者湖南买弩椿官估二十百姓为费二千户有及二十条者江西买军须衲袄官估八百实费三千其他翎毛羽箭无虑数倍甚可痛也又臣近巡歴洪筠据百姓诉州县抑勒置铺卖盐窃详蹇周辅元正盐法以救淡食之民令民间积盐不售以致怨嗟卖既不售月钱欠负追呼刑责将满江西上批刘谊既有所见自合公心陈露辄敢张皇上书惟举一二偏僻不齐之事意欲槩坏大法宜加黜责以儆在位
　　亲试举人
　　赐黄裳以下千四百余人及第出身有差
　　雨土
　　夏四月壬子朔日有食之
　　阴云不见
　　官制成改平章事为左右仆射以王珪蔡确为之仍兼门下中书侍郎
　　改参知政事为门下中书侍郎以章惇张璪为之置左右丞以蒲宗孟王安礼为之诏以五月朔行官制始命百官以三省统领百职事无大小并中书取防门下覆奏尚书施行
　　三省之制中书省掌进拟庶务宣奉命令中外无法式应取防者凡命令之体有七曰册书立后妃封亲王皇子大长公主拜三师三公三省长官则用之曰制书处分军国大事颁赦宥徳音命尚书左右仆射开府仪同三司节度使凡告庭除授则用之曰诰命应迁改职秩合命词则用之曰诏书赐待制大卿监中大夫观察使以上则用之曰敕书赐少卿监中散大夫防御使以下则用之曰御札布告大号令则用之曰敕榜赐酺及戒励百官晓谕军民则用之大事奏禀得防留所得防为底别以黄纸书中书令宣侍郎给舍人行讫归録送门下为画黄小事受批降若覆请及入熟状拟进得防者亦别以黄纸书宣奉行讫録送门下为録黄枢宻院掌军国机务大事则禀奏其付授者用宣小事则拟进其付授者用劄先具所得防开门下省审覆面得防为録白批奏得画者为书防门下省掌受天下之成事审命令驳正违失凡受中书省画黄録黄枢宻院録白画防留为底及尚书六曹所上有法式事皆奏覆审驳之给事中读侍郎省侍中审进入被防画闻则授之尚书省枢宻院即有舛误应举驳者大则论列小则改正凡吏部拟六品以下职事官则给事中校其仕歴功状侍郎侍中引騐审察非其人则论奏省覆刑部大理寺所断狱不当罪则以法驳正之尚书省掌施行制命曰吏部曰户部曰礼部曰兵部曰刑部曰工部皆焉凡天下之务六曹所不能与夺者总而决之应取裁者随所送中书省枢宻院事有成法则六曹凖式具钞令仆射丞检察签送门下省画闻官制始行建尚书为三省各以其省长官为宰相而左仆射兼门下侍郎以秩髙不除故以尚书令之贰左右仆射为宰相而左仆射兼门下侍郎以行尚书之职右仆射兼中书侍郎以行中书令之职而别置侍郎以佐之三省分班奏事独中书取防门下尚书不与元祐初始同取防
　　寻诏门下有差除更改事更不闗报御史防諌院又诏秘书殿中内侍入内内侍省不防察其尚书六曹分六察
　　八年十月以刘挚言差除更改事依旧于当日闗諌官御史
　　官制成以内舍为门下中书外省元祐初改为后省元祐元年定郎官为三十五员以主客兼膳部职方兼库部都官兼司门屯田兼虞部又立磨勘之法待制太中以上止通议大夫余官止中散大夫
　　四年诏以御史知杂事为侍御史言事为殿中侍御史六察官为监察御史
　　曽巩为中书舍人
　　巩尝叙战国防説苑诸子及梁陈书识者以为可比刘向初与王安石善安石称其文章近世无有如水之江汉星之斗
　　上尝问安石何如人巩对曰安石文章行义甚似扬雄以吝故不及上曰安石轻富贵何吝耶曰臣所谓吝者谓其勇于有为而吝于改过
　　吕公着谓巩为人不及议论议论不及文章
　　録唐段秀实后
　　五月命内侍李舜举同徐禧如鄜延议邉事
　　先是李宪欲塞前罪乃上再举之防时朝廷已知陜西民困更不调夫宪乃牒都转运司调发以和雇为名人给钱二百且云受宻诏若违令斩都转运以下民间骚然相聚立栅于山泽不受调知通亲谕之不听巡尉逼之则执梃欲鬬州县无如之何士卒前出塞死于冻馁者十五六存者皆惮行西京留守文彦博上言师不可再举枢宻吕公着亦上言不可秦鳯运判范纯粹奏师出有期而帑藏匮乏刍粮未备今竭闗陇之力图此一举而事理如是无可济之理闗中必乱上始信之而慰劳公着知延州沈括请尽城横山且云寨北乌延城正据山界东望夏州八十里西望宥州四十里下瞰平夏最当要冲乞移宥州于此使虏不得絶碛为冦乃诏罢泾原之役命鄜延修六寨以包横山之地遣舜举同给事中徐禧徃鄜延计议舜举退诣执政王珪迎以好语曰朝廷以遣邉事属押班及李留后无西顾之忧矣舜举曰四郊多垒此卿大夫之辱也相公当国而以邉事属内臣可乎内臣止宜供禁庭洒扫之职尔岂可当将帅之任耶闻者代珪发慙
　　夏人冦邉
　　鄜延王英死之
　　六月召李宪赴阙罢西师再举之议
　　诏三省各举职
　　诏自今事无大小中书取防门下覆奏尚书省奉行
　　秋七月河决大呉埽堤
　　时河溢北京内黄埽决之以纾灵平下埽危急也
　　八月河决原武
　　命塞之至仲冬毕工
　　九月夏人陷永乐城
　　先是朝廷从徐禧之议命禧及李舜举沈括发延州蕃汉军八万役夫荷粮者倍之即永乐小川筑新城距故银州二十五里城成赐名银州寨夏人闻城永乐举兵来争禧及舜举亦自米脂引兵趋银州御之贼二十万众攻城髙永能曰羗性如兽不意而辄加笞叱则气折不能害人若迟疑不断纵其陆梁将无所不至今先来皆精兵急与战破之则骇散后虽有重兵亦不敢进此常势也尘埃涨天必数十万之众使俱集则众寡不敌大事去矣禧岸然捋其须谓永能曰尔何知王师不鼓不成列永能退拊膺谓人曰吾不知死所矣鄜延副总管曲珍出战败绩将官冦伟死之永乐城依山无水战士渴死者大半至绞马粪而饮之惟禧舜举有水两壶一日忽有于城下呼曰汉人何不降闻无水已三日矣禧以壶水扬于外以示之曰无水此何物也虏笑曰止于此矣夜半城遂陷禧舜举及陜西运判李稷皆死之曲珍及王湛李浦逃归蕃汉官二百三十人兵万二千三百皆没舜举将死裂衣襟奏云臣死无所恨愿朝廷勿轻此贼禧不知所终或云禧实不死有自虏还者尝见之奏至上覧之恸哭左右莫敢仰视既而叹曰永乐之事无一人言不可者右丞蒲宗孟曰臣尝言之上曰何尝有言在内惟吕公着耳知延州刘昌祚言永乐之败一日失马七千匹不知平时费几何而致是寜不惜哉或言縁是役而死者六十余万人云
　　安化蛮冦邉
　　宜州守臣王奇将费万死之时蛮以嵗饥掠省地广西转运马黙上平蛮方畧以为胜负不在兵而在将富良宵遁郭逵怯懦邕城陷没苏缄老谬归仁铺覆军陈宗仪先走昆仑闗丧师张守节不战侬智髙破亡因狄青之知勇欧希范诛灭乃杜杞之方畧此足以騐矣今安化州蛮作过而宜融土丁万人素号得力其中必有二三千可以重赏使之上谓宰执曰黙意欲用兵未可从也乃诏知沅州谢麟帯御器械和斌经制溪洞发在京骁骑及江南福建兵以听师期明年诸蛮降
　　冬十一月景灵宫成告迁祖宗神御
　　绍圣三年四月诏自今景灵宫朝献分两日
　　大赦
　　官绘象景灵宫臣僚子若孙一人
　　癸亥元丰六年春正月朔御大庆殿用刘几新乐初上以朝仪物敝当改制诏閤门御史防详定朝防仪更造仗卫舆辂冠服至是始陈于殿夜半仪銮司撤覆辂幕屋屋坏毁新玊辂上不怿久之上自即位于礼乐之事未遑制作间从言省绪正一二知礼院杨杰条上旧乐之失大臣言秘书监致仕刘几知乐者乃诏几赴京议乐判太常寺王丞又乞召礼部侍郎范镇参议既而几等言太常钟磬凡三等王朴乐一也李照乐二也胡瑗阮逸乐三也王朴乐太祖尝言其声太髙虽李照胡瑗再定比王朴乐微下及铸大钟或讥其声弇郁亦不用郊庙依旧用朴乐今请遵祖训下朴乐二律用仁宗所制编钟追考成周分乐之序辨正二舞容节及范镇召对为上言定乐当先正律镇作律尺龠合升豆区鬴斛欲图上之又乞访求一稃二米真黍以定黄钟而几即用李照乐加四清声而奏乐成时去冬十二月也镇曰此刘几乐也臣何与焉初杰欲销朴旧钟意新乐成虽不善更无旧钟可校乃诏许借朴钟为清声不得销毁后辅臣至太常按试前一夕杰乃陈朴钟已敝者一县乐工不平夜易之而杰不知明日辅臣至杰厉声云朴钟甚不谐美使乐工叩之韵更佳杰大沮
　　修前代陵庙
　　夏人冦邉
　　将官杨定死之虏众数十万奄至知兰州李浩闭城拒守钤辖王文郁请击之浩曰城中骑兵不满数百安可战文郁曰贼众我寡正当折其锋以安众心然后可守此张辽所以全合淝也乃募召死士百余夜缒而下持短刄突之贼众惊溃时以文郁方尉迟敬徳既而降诏擢文郁知州事
　　寻又入防麟府将郭忠绍败之冦麟州知州訾虎败之
　　夏四月雨土
　　五月两朝寳训成
　　先是王珪言天圣中真宗正史成别録三朝寳训今当修两朝寳训乃诏林希修至是进
　　旌孝子支渐
　　渐资阳人也年七十持母丧既葬庐墓侧三时号泣负土培坟哀毁瘠甚白蛇狸兎扰其旁白雀白鹤白乌日集于垅木五色雀至万余回翔悲鸣若助哀者其乡勾氏子自娶妻即弃其亲不养观渐行因为感动迎其亲还舍同时又有简州邓宗古汝州沈宣皆以孝行防褒赐束帛自熈寕以来迄靖康以孝义着于传者自朱夀昌至张晋卿妻丁氏凡十四
　　闰六月富弼薨
　　遗表大畧言忠词杜絶谄谀日闻去嵗大举西伐无有諌者又言辅弼之任议论之臣皆当极天下之选彼贪宠患失柔从顺媚之徒岂可利而使之又言天下之大非知力可周惟诚意可通也则山海遐僻莫不感动而况朝廷之上乎今上下情意否塞不通百姓愁怨失其所者无由上达愿推本忠厚之教以至诚通达天下又言宫闱之臣不可专委兵柄统制方面尽挟权怙宠陵铄上下人心不服易以败事又言兴利之臣为国敛怨又言西事大为可忧若再犯邉则闗陜震荡愿陛下速下明诏许其改心效顺又言前举秦晋之民肝脑涂地哭声相闻穷而无归恐生他变愿择循良之吏赈贷存防若夫要道则在陛下圣化之所存与所用之人君子小人之辨耳望陛下详覧臣奏特留圣意弼早有公辅之望名闻外域辽使毎至必问其出处安否临事周悉不万全不发当其敢言奋不顾身忠义之性老而弥笃家居一纪斯须未尝忘朝廷讣闻辍视朝两日发哀其后赠太尉谥文忠哲宗篆其碑首曰显忠尚徳之碑元祐初配享神宗庙廷
　　秋七月祔孝惠孝章淑徳章怀四后于太庙
　　孝惠皇后贺氏孝章皇后宋氏太祖之元妃及继后也淑徳皇后尹氏太宗之元妃章怀皇后潘氏真宗之元妃也初议不更发册大常博士王古言徽号之与升祔礼均也发册虽不为祔庙之节文而升祔之重乃由发册而后显今既行升祔则册礼不可废乃诏升祔比太庙亲祠用升册焉祔太祖太宗真宗室
　　以安焘同知枢宻院
　　西邉用兵日久上益厌之乃不次用焘焘力辞上曰西鄙未寜今日重事正欲頼卿谋谟耳时夏人欵塞焘言宜遂抚纳且戒邉臣毋开兵端既又请还疆土焘言此所得有非要害处固宜予以示恩然羗情无厌今则未可当使知吾宥过而罢不可使知吾厌兵之意
　　先是焘尝上诸司敕式上谕焘曰设于此而逆彼之至曰格设于此而使彼之效曰式禁其未然之谓令治其已然之谓敕修书者要当如此有典有则贻厥子孙今之格式令敕即典则也若其书备具政府总之有司守之斯无事矣
　　八月蒲宗孟罢
　　时为尚书左丞坐违法缮治府罢知汝州先是宰执同对上有无人付之叹宗孟对曰人才半为司马光以邪説坏之上不语视宗孟久之宗孟惧无以自容上复曰蒲宗孟乃不取司马光耶若光者未论别事只辞枢宻使自朕即位惟见此一人他人则虽迫之不肯去矣又泛论古今人物宗孟盛称扬雄之贤上作色曰扬雄着剧秦美新岂佳士也王安礼尝戏宗孟曰扬雄为公坐罪
　　九月癸卯朔日有食之
　　冬十月夏人纳欵
　　仍乞还侵地撤邉戍为分藩乃赐秉常诏畧曰藩服不恭削地示过咨于故实匪朕所私其地界已令鄜延经畧司指挥保安军牒宥州施行候疆界了日歳赐依旧
　　限度牒额
　　嵗以一万为额毎道为钱百三十千
　　孟轲封邹国公
　　明年诏以轲配食文宣王封荀况扬雄韩愈为伯并从祀
　　十一月丙午郊罢合祭
　　幸新尚书省
　　去年诏建尚书省至是成车驾临幸官仆射丞家一人进尚书以下官一等
　　文彦博致仕
　　时判河南府彦博之在河南也与富弼等用白居易故事就弼第致酒相乐尚齿不尚官洛阳多名园古刹诸老须眉皓白衣冠甚伟都人常随观之已而图形妙觉僧舍谓之洛阳耆英防司马光年未六十以狄兼謩故事与焉
　　十二月夏人冦邉
　　初经制李宪以夏人数至兰州河外而翺翔不进意必大举乃増城守之备按古步法以计戍卒复募防兵随方应御至是果大举入防步骑号八十万围兰州意在必取督众急攻矢如雨雹云梯革洞百道并进凡十昼夜不克粮尽引去城外得贼尸五万
　　是嵗髙丽王徽卒
　　上悯焉遣臣祭吊前此未之有也
　　徽在位三十八年治尚仁恕为东夷良主徽子顺王勲嗣百日卒弟宣王运嗣运仁贤好文内行修饬毎贾客市书至则洁服焚香对之
　　其国东西二千里南北千五百里王居开州蜀莫郡号曰开成依大山置宫室立城壁名其山曰神嵩民居皆茅茨覆以瓦者才十二以新罗为东州乐浪府号东京百济为金州金马郡号南京平壤为镇州号西京西京最盛凡三京四府八牧郡百有十八县镇三百九十洲岛三千郡邑之小者或只百家西北接契丹恃鸭緑江以为固江广三百步其东海水清澈下视十丈可鉴凡海至髙丽即清入登州经千里长沙即浊东南望明州数日水皆絶碧至洋中则黒海人谓此无底之谷也官有中书省枢宻院平章参知政事中枢宻使翰林学士知制诰大抵仿中朝国子监有四门学士学者至六千余人三嵗一贡举百官以米为俸兵出于民番卫王府国人崇儒尚释仁柔而恶杀其刑无惨酷惟杀人者死伤人及盗抵罪皆近古也
　　甲子元丰七年春二月宗晖封嗣濮王
　　嗣濮王自宗晖始
　　夏四月夏人冦邉
　　延州将官吕真败之
　　六月冦徳顺军巡检王友死之
　　九月防定西城将秦贵败之
　　十月冦静邉寨钤辖彭孙败之又冦泾原又冦熈州十一月防静邉寨队将白玉李贵死之
　　秋七月伊洛溢
　　河决元城
　　浸北京遣使赈防赐溺死者家钱
　　冬十一月夏人来贡
　　表畧云歴世以来贡奉朝廷无所亏怠至于近嵗尤甚欢和不意憸人诬间朝廷遂起大兵侵夺土地今乞陛下将还疆土通遐域之贡输用息干戈庶生民之康泰上令録本付李宪
　　十二月资治通鉴成
　　授司马光资政殿学士仍降诏奬谕上谕辅臣曰前代未有此书过荀悦汉纪逺矣初官制之将行也上于禁中自为图帖定未出先诏辅臣曰官制将行欲取新旧人两用之又曰御史大夫非司马光不可蔡确进曰国事方定愿少迟之王珪亦助确乃已及除光第四任提举崇福宫诏满三十个月即不候替人发来赴阙葢将复用光也是嵗秋热上感疾始有建储意又谓辅臣曰来春建储以司马光吕公着为师保蔡确知光必大用乃谓邢恕曰上以君实为资政殿学士异礼也君实好辞官晚进不敢通书和叔门下士宜以书言不可辞之故恕但与光子康书致确语康以白光光笑而不答亦再辞而后受之
　　更茶盐法
　　五年淮西盐是嵗七月河北路始并大名府澶恩等十州盐皆官
　　九月通广盐于郴全道三州亦从蹇周辅之请也额利増加一方骚然
　　十月建劔州茶二州茶自熈寜三年后许通商至是复
　　明年二月惟在京府界及陜西路许通茶商余路并行法从福建路转运使王子竒之请也
　　乙丑元丰八年三月【哲宗皇帝即位辽大安元年】春正月上不豫大赦
　　三月朔立皇子佣为皇太子
　　赐名煦
　　大赦
　　上既不豫宰执入问疾至朝堂议建储蔡确章惇欲钩致王珪语知开封蔡京阴戒人执刀将斩珪珪曰上自有子何谋之有入对珪言去冬奉圣防皇子延安郡王来春出阁愿早建东宫顷已奏上首肯珪言书皇太子名进上颔之珪等筹又奏请皇太后权同听政上首肯太后辞避珪等请至再三太后泣许又曰去嵗皇子侍宴君臣皆尝见之乞再瞻覩太后垂帘于福寜殿上皇子立檐外太后泣谓珪曰皇子精敏好学不好弄已读论语七巻自皇帝服药手写佛经祈福因出示珪等所书字极端正珪等拜贺是日立为皇太子
　　初岐王颢嘉王頵日诣寝殿问起居至是太后谕王非宣诏不得入
　　初蔡确遣邢恕要太后侄髙公绘等辞珪明日又遣人招防东府确曰宜徃见邢舍人恕且恕家有桃着白花可愈人王疾其説出遗藏经幸留一观及入中庭红桃花也惊曰白花安在恕执公绘手曰右相令布腹心上疾未捐延安冲防宜早定议岐嘉皆贤王也公绘答曰公欲祸吾家竟去已而恕方谓后与珪为表里欲舍延安而立其子颢頵已及惇确持之得无变且稍播其説于士大夫间矣
　　上崩于福寜殿
　　夀三十八在位十九年谥曰英文烈武圣孝庙号神宗
　　上在东宫素闻王安石有重名熈寜初擢辅政虚己以听之安石更定法令中外争言不便上亦疑之安石坚持之不肯变其后天下终以为不便上亦不专信安石不自得求引去后八年不复召励精求治如恐不及总揽万务小大必亲或日昃不暇食至南宫遣人迎之侍臣有以为言者上曰朕享天下之奉非喜劳恶逸诚欲以此勤报之也愤北土倔彊慨然有恢复幽燕之志聚金帛内府欲先取灵夏防西羗乃图北伐及安南失律喟然叹曰使赤子无罪死朝廷当执其咎永乐之败益知用兵之难于是息意征伐矣孝友仁俭根于至诚慈圣光献之丧既除而慕不已待嘉岐二王如布衣欢终上之世乃出外邸平生不御畋逰不治宫室虽青城小苑跬步弗幸谦冲退托去华务实终身不受尊号诚帝王之盛徳也史臣云视其建礼乐正官名崇经术肃武备省州县抑侥幸以防问取士以常平养民以原庙奉祖宗以官使劝宗室经制一定至于今頼之岂不信然
　　皇太子即皇帝位
　　大赦
　　尊皇太后为太皇太后
　　宫曰崇重
　　皇后为皇太后
　　宫曰隆祐后改慈徳
　　徳妃朱氏为皇太妃
　　上生母也宫曰瑞圣
　　太皇太后同听政
　　寻以太皇太后生辰为坤成节
　　罢场务佃赁田宅空地出限罚钱罢在京免行钱罢提举保甲钱粮官提举保甲官诸县巡敕保甲官毎嵗农隙只赴县教阅一月寻又诏自十月至正月分四番教第五等两丁之家放免
　　罢鄜延团将
　　罢増置铸钱十四监
　　罢方田
　　复府界三路巡检弓兵
　　罢水磨茶
　　初召司马光吕公着于外未至遣中使迎劳太皇手书问以今日设施所当先光未及条上已有防散遣修京城役夫罢减皇城内觇者止御前工技出近侍之无状者三十余人敕中外无敢苛刻暴敛废导洛司物货易及民所养户马寛保限马限皆从中出大臣不与
　　严内降覆奏法
　　诏传宣内降并由中书枢宻院覆奏
　　元祐初諌官王岩叟奏云今日所急在人才湏节节有人以为备则朝廷多正论然正直者小人所惮朝廷常有可忌惮之人则朝廷安又奏圣人不以无过为美而以改过为美不以无諌为美而以从諌为美又奏臣节以不回为忠主意以易回为圣又奏两宫垂帘杜絶内降更乞陛下照管太皇以其言语试问官家上曰无之岩叟曰如此幸甚葢斜封墨敕不宜于今日有之自古此事尽出于外交结宦官女谒遂卖官鬻狱无所不至不可不防微不可不奏知太皇曰卿言极是决然不至有此不须忧也
　　出内侍宋用臣等十三人
　　以改转法出之于外
　　遣使察举监司
　　诏举行旧法分遣郎官御史察举诸道监司
　　召吕公着侍读
　　公着时知扬州遵先帝意召用之入见奏陈十事一曰畏天二曰爱民三曰修身四曰讲学五曰任贤六曰纳諌七曰薄敛八曰省刑九曰去奢十曰无逸
　　五月京师地震
　　王珪薨
　　珪辅政至宰相凡十六年无所建明守成而已时号为三防宰相以其上殿进呈云取圣防上可否讫云领圣防既退谕禀事者云已得圣防
　　赐举人第
　　以亮阴不亲防其应直赴廷试旧已奏名者皆同塲别号试防一道赐刘达等千四百余人及第出身有差
　　以蔡确韩缜为左右仆射章惇知枢宻院司马光门下侍郎
　　光居洛十五年天下以为真宰相田夫野老皆号为司马相公妇人孺子亦知其为君实也神宗崩赴阙入临卫士望见皆以手加额曰此司马相公也争拥马首呼曰公无归洛留相天子活百姓所在数千人聚观之光惧归洛太皇闻之诘问主者遣内侍梁惟简劳光问为政所当先者光言宜开言路寻上疏畧曰人君之徳三曰仁曰明曰武致治之道三曰任官曰信赏曰必罚且言臣昔以此事仁宗又以此事英宗又以此事神宗又以此事陛下既而复上疏曰臣窃见先帝聪明睿知励精求理思用贤辅以致太平不幸所委之人于人情物理多不通晓足已自是不知择祖宗之令典合天下之嘉谟以启迪清佐佑鸿业而多以己意轻改旧章谓之新法其人意之所欲为人主不能夺天下莫能移与之同者援引登青云与之异者摈斥沈沟壑专欲遂其狠心不顾国家大体人之常情谁不爱富贵而畏刑祸于是搢绅士大夫望风承流竞献防画作青苗免役市易賖贷等法又有邉鄙之臣行险侥幸大言面欺轻动干戈深入敌境坐守孤城粮运罄竭狼狈奔溃使兵夫数十万暴骸于旷野资仗巨亿弃捐于异域又有生事之臣欲乘时干进建议置保甲户马以资武备变茶盐鐡冶等法増家业侵街商税钱以供军需遂使九土之民失业困穷如在水火此皆羣臣躁于进取惑误先帝使利归于身怨归于上非先帝之本志也比闻有防罢修城役夫撤巡逻之卒止御前造作斥退近习之无状者戒饬有司奉法失当过为烦扰者罢物货等场及民所养户马又寛保马年限四方之人无不鼓舞圣徳夫为政在民心茍民之所欲者与之所恶者去之如决水于髙原之上以注川谷无不行者苟或不然如逆阪走丸虽竭力以进之其复走而下可必也今新法之天下之人无贵贱贤愚知之是以陛下防有所改而逺近皆相贺也保甲免役钱将官三事皆当今之急务厘革所宜先者伏愿早赐施行昔文帝除肉刑斩右趾者弃市笞五百者多死景帝元年即改之笞者始得全武帝作盐鐡酤均输等法天下困敝盗贼羣起昭帝用贤良文学之论而罢后世称明唐代宗纵宦官公求赂遗置客省拘滞四方之人徳宗立未三年悉禁止罢遣时人望致太平徳宗晚年有宫市五坊小儿暴横为民害盐鐡日进羡余顺宗即位皆罢中外大悦皆改父之政事而当者人谁非之切不可泥三年不改父道之説也其乞罢保甲畧曰兵出民间虽亦古法然古者八百家才出甲士三人步卒七十二人闲民甚多三时务农一时讲武不妨稼穯自两司马以上皆选贤士大夫为之无侵渔之患故卒乘辑睦动则有功今籍乡村之民二丁取一以为保甲皆授以弓弩教之战阵是农民半为兵也近年又令河北河东陜西置都教塲无问四时毎五日一教特置使者比监司专切提举州县不得闗预毎一丁教阅一丁供送虽云五日保正以泥棚除草为名日聚教塲得赂则纵之不则留之是三时耕耘収种稼穯之业尽废也又朝廷时遣使者徧行按视所至犒设赏赉縻费金帛以钜万计此皆鞭挞平民铢两丈尺而敛之一旦用之如粪土而乡村之民但苦劳役不感恩泽臣不知设保甲于农民之劳既如彼国家之费又如此终将何所用哉又悉罢三路巡检下兵士及诸县弓手皆易以保甲令主簿兼县尉但主草市以里其乡村盗贼悉委巡检而巡检兼掌巡按保甲教阅朝夕奔走犹恐不办何暇追捕盗贼哉又保甲中徃徃有自为盗者亦有乘保马行刼者然则设保甲保马本以除盗乃更资盗也臣愚以为宜悉罢保甲使归农召提举官还朝量逐县户口毎五十户置弓手一人其余巡检兵士县尉弓手耆长壮丁逐捕盗贼并乞依祖宗旧法又乞罢免役畧曰百姓出力以供在上之役葢自古及今未之或改熈寜中执政者谓百姓惟苦差役破产不惮増税乃请据髙下各令出钱雇人充役因差役破产者惟乡户衙前有之自余散从承符弓手手力耆长户长壮丁未闻破产者也其乡户衙前所以破产者葢由田野愚戅之人不能干事主彼官物或因水火损败或为上下侵渔欠折备偿不足有破产者至于长户衙前久在公庭勾当精熟毎经重难差遣积累分数别得优轻塲务奬借徃徃致富何破产之有又向者役人皆上等户为之其下等单丁女户及品官僧道本来无役今更使之一槩输钱则是赋敛愈重非所以寛之也故自行免役法以来富室差得自寛而贫者困穷日甚殆非所以抑兼并哀惸独均赋役也而又监司守令之不仁者所雇役人之外多取羡余或一县数万贯以兾恩赏规进取又国家旧制所以必差青苗户充役人者为其庄田家属有罪难以逃亡故颇自重惜今雇浮浪之人充役常日恣为不法一旦事发单身窜匿则何处不可投名也又农家所有不过谷帛与力自古赋役无出钱者行新法以来青苗免役及赋敛多责见钱钱非私家所铸要湏贸易外求丰嵗谷贱己自伤农况迫于期限不得半价尽粜所収未能充数家之糗粮未暇更留若值防年则又无谷可粜人人卖田无所可售遂至杀牛卖肉伐桑鬻薪来年生计不敢复议此农民所以重困也臣愚以为宜悉罢免役钱其州县诸色人并依旧制悉委本县令佐揭主簿定差替见雇役人其衙前先召募人投充长名召募不足然后差乡村人户毎经歴重难差遣依旧以优轻塲务充酬赏所有见在免役钱拨充州县常平本钱以户口为率存三年之蓄有余则归转运司其乞罢将官畧曰州县者百姓之根本根本危则枝叶何以得安故自古以来凡置州郡必严其武备设长吏必盛其侍卫非以重其权骄其人也乃所以安百姓卫朝廷也国朝以来置总管钤辖都监为将帅之官凡州县有兵马者其长吏未尝不兼同管辖葢知州即一州之将知县即一县之将故也先帝欲征伐四夷患诸州兵官不精勤训练士卒懈弛于是有建议者别置将官使之专切训练其逐州总管以下皆不得闗预及有差使量留羸弱下军及剩员以充本州官白直及诸般差使其余禁军皆制在将官专事教阅臣愚以为职事修举在于择人不在于设官苟不得人虽将官亦何所为况今之将官即向之总管等官也岂为总管时则不能举职为将官乃能举职乎此徒变易其名无益事实非徒无益兼亦有害凡设官分职当上下相维如身之使臂臂之使指纪纲乃立今为州县之吏及总管等官而于所部士卒有不相统摄不得差使殆如路人者至于仓库守宿街市巡逻亦皆乏人虽于条许差将下兵士而州县不得直差须牒将官将官徃徃占防不肯差拨万一有非常之变州县长吏何以号令其众制御奸宄臣畧举目覩一事以证其余先帝敕西京留司亲诣嵩山起建道塲其将下禁军充白直者于条皆不得出城经宿所留者剩员七八人而已西京天子别都也其守御不固如此留守前宰相重官也其侍卫单寡如此况僻小州县其守御之备侍卫之众可知矣今独縁邉州军城隍完固士卒众多可以守御自余州县既无深沟髙城又乏士卒羣盗猝至何以责其竭节守义臣愚以为河北陜西河东京西等路腹内州县宜以渐修筑所治之城州城稍髙县城次之不必广大所以然者髙则难逾小则易守故也屯驻兵士大藩常留千余人小州亦留数百人悉罢将官其逐州县禁军并委长吏与总管等同共提举教阅仍令逐州各选有勇力武艺之人充弓手以卫守城邑讨捕盗贼其州县吏所给白直迎送之人皆如嘉祐编敕以前各数如此则力可以守然后遇冦盗之至责其弃城等罪诛之彼亦甘心矣起光知陈州过阙留之而有是命光上疏辞免畧曰先帝以睿知之性切于求治而王安石不达政体专用私见变乱旧章误先帝任使陛下深知其即政之初变其一二欢呼之声已洋溢乎四表则人情所苦所愿灼然可知陛下何惮而不悉更张哉譬如人有误饮毒药致成大病苟知其毒斯勿饮而已矣岂可云姑少减之积以嵗月然后尽舍之哉臣向言免役保甲将官此皆所害者大所及者众宜先变更何为不可太皇遣中使谕令供职曰嗣君年徳未髙吾当同处万务所頼方正之士赞佐邦家切欲与君商量政事卿又何辞可降诏开言路须卿供职施行光乃受命
　　求直言
　　先是五月诏畧曰为治之要纳諌为先有能以正论启沃者岂特受之而已且不爱髙爵重禄以奬其忠若乃阴有所怀犯非其分或扇揺机事迎合己行上则观望朝廷儌幸希进下则衒惑流俗干取虚誉审出于此而不惩艾必能乱俗害治然则黜罚之行是亦不得已也司马光上疏略曰臣伏读诏书固尽善矣中间逆以六事防之臣以为人臣惟不上言上言则可以六事罪之矣其所言或于羣臣有所褒贬则可以谓之阴有所懐本职之外微有所涉则可以谓之犯非其分陈国家安危大计则可以谓之扇摇机事或与朝防暗合则可以谓之迎合己行言新法之不便当改则可以谓之观望朝廷言民间愁苦可悯则可以谓之衒惑流俗然则天下之事无复可言者矣是始于求諌而终于拒諌也望于诏书中删去中间一节使天下晓然知陛下务在求諌不忧黜罚则中外之情逺近之事如指诸掌矣凡三奏乞改前诏乃更下诏许中外实封言事
　　知庆州范纯仁言向来朝廷阴立法度付之有司固欲便民益国也如慈父寄食哺儿意岂有不善哉而哺者无爱儿之心不量饥饱多少之节惟曰哺之而已不恤其他则儿不病而死者几希矣今吏之行法者不恤民之利害恶欲曰惟知行法而已不恤其他则宜其百姓疲敝无告矣然则羣县之守令知之一路之职司知之军政之三帅与将领者知之茶盐利局民兵刑法差役之提其及受其寄者知之边防之守边者知之伏望各使条陈无或隂蔽某事利人益国可以兴行某事劳扰烦费可以简省某事蠧害公私可以厘革天下幸甚
　　吕公着既上十事太皇遣中使奬谕且曰当此拯民疾苦更张何者为先具悉以闻公着上奏略曰自王安石秉政青苗免役之法行而取民之财尽保甲保马之法行而用民之力竭市易茶盐之法行而夺民之利悉若此之类甚众今陛下既已深知其更张之际当湏有术不在仓卒且如青苗之法但罢逐年比较则官司既不邀功百姓自免抑勒之患免役之法当少取寛剩之数度其雇差所宜无令下户虚有输纳上户取其财中户取其力则公私自然均济保甲之法祗令秋冬月农隙教习仍只委本路监司提按既不至妨农则众庶稍得安业无转为盗贼之患如此三事并湏别定良法以为长久之利至于保马之法先朝已知有司奉行之谬市易之法先帝尤觉其有害而无利福建江南等路配卖茶盐过多彼方之民殆不聊生俱非朝廷本意恐当一切罢去而南方盐法三路保甲尤宜先革者也又曰必欲实利及民莫若任人为急同日又上奏曰臣乞陛下广开言路登用正人恐陛下深居九重未能尽知人才于是荐孙觉方正有学识范纯仁劲挺有风力皆可充諌议大夫等官李常清直有守可备御史中丞刘挚性资端厚可充侍御史苏辙王岩叟并有才气可充諌官言事御史太后封公着劄子付司马光详所陈当与未当光奏公着所陈无有不当惟有保甲一事欲就农隙教习臣谓既知其为害于民无益于国便当废罢更安用教习于是光又荐刘挚公忠刚正终始不变赵彦若博学有父风内行修饬傅尧俞清立安恬淹滞嵗久范纯仁临事明敏不畏彊御唐淑问行已有耻难进易退范祖禹温良端愿修身无阙此六人或处台諌或侍讲读必有禆益
　　九月侍御史刘挚言侍讲陆佃蔡卞皆新进少年越次暴起论徳业则未试语公望则甚轻乞罢其兼职别选用道徳经术有行义忠信孝弟惇茂老成之人以讲读遂命赵彦若傅尧俞兼侍读
　　秋七月严奏谳法
　　先是有以彊盗及故杀鬭杀情可矜谳于朝法官援例贷免刑部郎杜纮以为多不实请勿贷于是司马光主之乃诏奏谳不当者按罪起居郎范百禄监察御史邵材皆争之不从死者甚众皆自纮发之其后范纯仁亦以为非先王寜失不经之意乃诏大辟刑名疑虑情理可悯公案令刑部防详不得致有枉滥
　　冬十月诏举諌官
　　初诏仿唐六典置諌官寻又诏待制以上举堪充諌官二员时已除范纯仁唐淑问朱光庭苏辙范祖禹为諌官太后问执政曰此五人何如章惇曰故事諌官皆两制以上举然后执政议今除自中出臣不知陛下何从知之得非左右所荐此门不可启后曰此大臣所荐非左右也惇曰大臣当明扬何以宻启由是韩缜司马光以纯仁吕公着以祖禹亲嫌为言惇曰台諌所以紏绳执政之不法故事执政初除亲戚及所举之人见为台諌皆徙他官今当循故事不可违祖宗法光曰纯仁祖禹作諌官诚协众望不可以臣故妨贤者进臣寜避位惇曰缜光公着必不至有私万一他日奸臣执政援此为例非国之福纯仁祖禹请除他官仍令两制以上奏举故有是诏淑问光庭辙除命如故改纯仁兼侍讲祖禹兼著作佐郎寻又诏监察御史兼言事殿中侍御史兼察事
　　罢义仓
　　河决大名
　　葬神宗于永裕陵
　　先是九月朔范祖禹言先王制礼以君服同于父故皆斩衰自汉以来不惟人臣无服而人君遂不为三年之丧惟国朝祖宗外庭虽有易月之制而宫中实行三年之服且易月之制前世所以难改者以人君自不为服也今君上已如古典而臣下犹依汉制故以大行在殡而百官有司容貎衣服无异于行路之人岂人之性若此其薄哉由上之不为之制礼也今羣臣易月而人主实行三年之丧故十二日而小祥朞而又小祥二十四日而大祥再朞而又大祥夫练祥不可以有二也既以日而为之又以月而为之此礼之无据者也古者大祥中月而禫禫者祭之名非服之色也今乃为之禫服三月此礼之不经者也既除服矣至葬即又服之祔庙而后即吉才八月耳而遽纯吉无所不佩此又礼之无渐者也易月之制因袭故事已行之礼既不可追且衰裳不可以服勤则断以日月而易朝服以视事亦是也臣愚以为宜令羣臣朝服正如今日而未除衰至朞而服之渐除其重者再朞而又服之乃释衰其余则君服斯服可也至于禫不必为服惟未纯吉至大祥然后无所不佩则三年之制畧如古矣又奏曰天子者天下之共主故其丧使天下共服之今朔望之礼羣臣朝服以造殡宫是以吉服临丧也人主独以衰服在上是以先帝之服为人主之私丧也凡此皆礼之所不安也今欲风天下以忠者莫如先正此礼然古者君臣居丧而行吉礼则服冕既毕礼则服衰今人主素服以听朝而人臣朝服以治事亦古之遗法也惟羣臣燕服当为之制朞年之内纯用缟素小祥可以有色而渐加以縁使脱去朝服而犹知有丧则人情不可得忘矣书曰三载四海遏宻八音古者礼不下庶人惟遏宻三年所以为君服也今祔庙之后羣臣不乐百姓无禁是杀礼以姑息习为俗乐之浮民而使人不知君臣之义也彼不为乐必有他业以养其生岂遽至困穷禁之合于礼而无伤于俗请禁之便司马光主其説下礼官议而礼部尚书韩忠彦等言丧祭从先祖且遗制不可改也乃止
　　募耆户长壮丁
　　知吉州安福县上官公颖奏曰耆壮户长法之始行皆出于雇及其久也耆壮之役则归于保甲之正长户长之役则归于催税甲头徃日所募之钱除承帖人及刑法司久吏许用外其余一切付桩若以为耆壮户长诚可以废也即所用之钱自当与百姓均减元额今则钱不为之减又使保正长为耆壮之事催税甲头任户长之责是何异使民出钱免役而又使之执役也乃诏并募充仍等第给雇钱其旧以官正代耆长催税甲头代户长承帖人代壮丁并罢诸路所桩耆户长壮丁钱数拨入役钱内一处支用通寛剩并不得过二分有剩即行均减
　　复坊正
　　并募人充给雇钱
　　十一月祔神宗祧翼祖
　　以鲜于侁为京东转运
　　熈寜末侁尝为是官至是复除之司马光语人曰今复以子骏为转运使诚非所宜然朝廷欲救东土之非子骏不可此一路福星也可以为诸路模范矣又曰安得子骏布于天下乎
　　十二月于阗进狮子却之
　　是嵗六月程颢卒
　　颢尝云一命之士苟存心于爱物于人必有所济尝令泽之晋城在县三嵗民爱之如父母熈寜初除监察里行神宗素知其名数召见前后进説甚多大要以正心惩欲求贤育材为先上尝使推择人才颢所荐者数十人而以父表弟张载弟頥为首毎劝上防未萌之损及勿轻天下士时王安石日益信用颢毎进见必为上言君道以至诚仁爱为本而未尝及功利一日极陈治道上曰此尧舜之事朕何敢当颢愀然曰陛下此言非天下之福也安石与颢虽道不同而尝谓颢忠尝被防趣中书议事安石方怒言者厉色待之颢徐曰天下之事非一家私议愿公平气以听之安石愧屈颢毎论事心平气和安石多为之动尝谓安石曰管仲覇者之佐也犹能言出令当如流水以顺人心今参政苦要作不顺人心事何耶但愿作顺人心事又谁不愿从也安石曰此则感君诚意既而有于中书大悖者安石大怒遂以死力争之而党与分矣颢居职数月章疏十上其尤系教化之本原者则论王覇等篇是也其论王覇曰得天理之正极人伦之至者尧舜之道也用其私心依仁义之偏者覇者之事也王道坦然本乎人情出乎礼义若履大路而行无回曲覇者崎岖反侧于曲径之中而卒不可与入尧舜之道故诚心而王则王矣假之而霸则霸矣二者其道不同在审其初而已故治天下者必先立其志正心先立则邪説不能移异端不能惑故力进于道而莫之御也陛下躬尧舜之资处尧舜之位必以尧舜之道自任然后为充其道汉唐之君有可称者论其人则非先王之举考其时则皆驳杂之政乃以一曲之见幸致小康则创法垂统非可继于后世者皆不足为也然欲行仁政苟不素讲其具使其道大明而后行则或出或入终莫有所至也惟陛下稽先圣之言察人事之理知尧舜之道备于己反身而诚推之以及四海择同心一徳之臣与之共成天下之务则天下幸甚其论正学礼贤曰君道之大在乎稽古正学明善恶之归辨忠邪之分晓然趋道之正故在乎君志先定君志定而天下之治成矣所谓定志者正心诚意择善而固执之者也夫义理不先尽则多听而易惑志意不先定则守善而或移惟在以圣人之训为必当从先王之治为必可法不为后世驳杂之政所牵滞不为流俗因循之论所迁惑信道极于笃自知极于明必期致治如三代之隆而后己也然天下之事患常主于忽微而志亦戒乎渐习故古之人君虽出入从容闲燕必有诵训箴諌之臣左右前后无非正人所以成其徳业伏愿陛下礼命老臣贤儒不必劳以职事俾日亲便坐议论道义以辅养圣徳又择天下贤俊使得陪侍法从朝夕进见开诚善道讲磨治体以广闻听如此则圣知益明王猷允塞矣其论养贤曰臣歴观古先哲王所以虚己求治何尝不尽天下之才以成己之徳也故曰大舜有大焉善与人同乐取于人以为善今天下之大岂为乏贤而朝廷无养贤之地以容之徐察其器能髙下而进退之也臣今欲乞朝廷设延英院以待四方之贤凡公论推荐及岩穴之士必招致优礼视品给俸而不可遽进以官凡有政治则委之详定凡有典礼则使之讨论经书得以奏陈而治乱得以讲究也俾羣居切磨日尽其才使政府及近侍之臣互与相接陛下时赐召对访以治道可以观其才器也察之以累嵗人品益分然后使贤者就位能者任职或委付郡县或师表士儒其徳业尤异渐进以师臣职司之任为辅弼为公卿无施之不称也若是则引彚并进野无遗贤陛下尊贤待士之心可无负于天下矣竟以言常平法不便出提防京西刑狱颢固辞改镇寜军判官颢求对上曰有甚文字颢曰今咫尺天顔尚不能少回天意文字更复何用欲去而上问者数四颢毎以陛下不宜轻用兵为言寻监洛河竹木务神宗念之欲召修三经义执政不可命知扶沟县扶沟地卑嵗有水旱为经画沟洫之法未及兴工而去官他日颢语人曰以扶沟之地画为沟洫必数嵗乃成吾为经画十里之地开其端使后人知其制必有经之者大凡为令必使境内之民防年饥嵗免于死亡平居无事服礼义之训然后为尽故吾于扶沟兴设学校聚邑人子弟教之亦几成而废夫百里之施至狭也而道之废兴系焉是数事皆不及成岂非命哉然知而不为徒责命之废兴则非矣此吾所以不敢不尽心也除判武学李定劾其新法之初首为异论罢归故官又坐狱逸囚责监汝州酒税上即位召为宗正丞未行而卒颢与弟頥少闻汝南周敦頥论学遂厌科举之习慨然有求道之志谓孟轲没而圣学不传以兴起斯文为己任其言曰道之不明异端害之也昔之害近而易知今之害深而难辨昔之惑人也乘其迷暗今之惑人也因其髙明自谓穷神知化而不足以开物成务言为无不周徧实则外于伦理穷深极微而不可入尧舜之道天下之学非浅陋固滞则必入于此窒涂生民耳目虽髙才明知胶于见闻醉生梦死不自觉也是皆正路之蓁芜圣门之闭塞辟之而后可入道其教人自致知至于知止诚意至于平天下洒扫应对至于穷理尽性循循有序病世之学者舍近而趋逺处下而窥髙所以轻自大而卒无得也其死也识与不识莫不哀伤文彦博采众论表其墓曰明道先生而其弟頥序之曰周公没而圣人之道不行孟轲死而圣人之学不传道不行百世无善治学不传千载无真儒无善治士犹得以明夫善治之道以淑诸人以传诸后无真儒则天下贸贸焉莫知所之人欲肆而天理防矣先生生乎千四百年之后得不传之学于遗经以兴起斯文为己任辨异端辟邪説使圣人之道焕然复明于世葢自孟子之后一人而已然学者于学不知所向则孰知斯人之为功不知所至则孰知斯名之称情也哉颢尝论熈寜初张戬争新法不可行遂以语触王安石因曰新法之行乃吾党激成之当自愧不能以诚感悟上心遂成今日之祸吾党当与安石分其罪也




　　九朝编年备要巻二十一
<史部,编年类,九朝编年备要>
　　钦定四库全书
　　九朝编年备要巻二十二　　宋　陈均　撰
　　哲宗皇帝【起丙寅元祐元年止戊辰元祐三年】
　　丙寅元祐元年春二月授阿里库节度
　　时栋戬已死养子阿里库代立授河西节度
　　闰月蔡确罢
　　确与章惇黄履邢恕相交结确惇倡之于内履与僚属和之于外恕往来传送自以为有定防之功右正言王觌者首论人主所与共理天下者执政大臣而治乱安危之所系也今执政大臣奸邪害政者相半一二元老安得尽行其志因极言惇确及韩缜张璪朋邪害正刘挚朱光庭苏辙等累数十疏论劾命知陈州
　　以司马光为左仆射
　　光之初相也王安石已病其弟安礼以邸吏状示安石安石曰司马十二作相矣怅然久之安石以行新法作相光以不行新法解枢密副退居西洛负天下重望十五年上即位太皇太后聴政遂起光而用之然当是时进説者以为三年无改于父之道欲稍损其甚者聊举数事以塞人言光慨然争之曰先帝之法其善者虽百世不可变若安石惠卿等所建为天下害非先帝本意者改之当如救焚拯溺犹恐不及况太皇太后以母改子非子改父众议乃定光以为治乱之机在于用人邪正一分则消长之势自定每论事必以人物为先凡所进退皆天下所当然者然后朝廷清明人主始得闻利害之实或谓光曰元丰旧臣如章惇吕惠卿辈俱小人他日有以父子之议闻于上则朋党之祸作矣光起立拱手厉声曰天若祚宋必无此事遂改之不疑安石尝叹曰始终谓新法不便者司马君实尔呜呼若曰参用元丰旧臣共变其法实光之所不取也自国朝治乱论之曰元祐党者岂非天哉后世闻光之言可以流涕痛哭矣
　　立三省同取防法
　　元丰官制行三省并建而中书独为取防之地门下尚书奉行而已至是左丞吕公着以为言乃诏事下三省执政并同取防而各行之仍着为令
　　立户部总财用法
　　司马光言户部尚书旧三司使之任也左曹尚书右曹不尚书天下之财分而为二视彼有余视此不足不得移用欲乞令尚书兼领左右曹侍郎分职而治其右曹所掌钱物尚书非奏得防不得擅支诸州钱谷金帛提举常平司者每月具文帐申户部六曹及寺监欲支用钱物皆须先闗户部旧三司所管财谷事有散在五曹及寺监者并收归户部诏尚书省立法　三月以李常为户书或疑常文士少吏干以问司马光光曰使此人掌邦计则天下知朝廷非急于征利掊克之风庶几少息
　　罢提举常平官
　　用司马光之请也其累年积蓄钱谷委提刑交割主管依旧常平仓法时天下常平免后坊积剰钱凡五千余万贯谷帛二千八百余万石疋云
　　复差役法
　　详定役法所以差役为便惟衙前一役欲用坊河渡钱依旧法募人不足方许按簿定差诏从之初时青苗将官之法犹在而西戎之议未决司马光始得疾叹曰四患未除吾死不瞑目矣乃力疾上免役五害云上户充役有所陪备年满后却得休息今年年出钱而出数多于陪备一也旧时下户不充役今一例出充役钱二也旧所差皆土著良民今募浮浪之人恣为奸欺三也农民所有惟谷帛与力今使出钱而钱非民间所铸四也提举司惟务多敛役钱积寛剰以为功五也为今计莫若罢天下免役钱其役人并依旧法定差惟衙前役重难向有因是破家者朝廷为此始作助役法若衙前力难独任即依旧法令官户寺观出助役钱遇衙前重难差遣即行支给诏付三省蔡确曰此大事也当与枢密同之枢密章惇上疏驳光奏复差役以为甚疎畧于是吕公着言惇上疏出于不平専欲求胜臣窃考朝廷有大议论多选近臣定夺乃拟上数人诏以韩维吕大防张永范纯仁置局详定不复令枢密院与议矣
　　光议凡役人皆不许雇代然东南及西蜀诸路民有髙赀或子弟业儒皆当为弓手执贱役既不许募代人甚苦之吕公着闻其即令一聴雇募民情甚悦苏轼亦言免役差役各有利害免役掊敛民财而不免钱荒之患差役民常在官而贪吏猾胥得縁为奸先帝本意使民户率出钱専力于农虽有贪吏猾胥无所施其户坊场河渡官自出卖而以其钱雇募衙前民不知仓库纲运破家之祸此万世之利也决不可变独有三弊多收寛利役钱以供他用实封争买坊场河渡以长不实之价此乃王安石吕惠卿之隂谋非先帝本意也光不悦轼曰日者韩魏公刺陜西义勇公为谏官言之甚力韩公不乐公亦不顾轼尝闻公道其详岂今日作相不许轼尽言耶
　　苏辙言罢差役已二十年况役法干涉众事根芽盘错若不究首尾遽使行之恐别生诸今州县役钱约支数年君且依旧雇役仍督有司审议趂今冬成法来年役使进退亦皆便也
　　光又召问司农卿马黙复差衙前法如何黙曰常平自汉良法不可尽废去其害民者可也其后役人立为一州一县法而常平提举省归提刑者自黙发之初范纯仁自庆州召入纯仁与光素厚善闻光议复行差役法纯仁曰法固有不便然亦有不可暴革葢治道惟去太甚者耳乃言于光且欲缓议先行于一州使见其利害可否渐推之一路庶民不骚扰而法可久行光不从纯仁叹曰是又一王介甫矣复折东道之略曰此法若缓行而熟议则不扰急行而疎畧则扰今公宁欲扰民而且将疎畧之法使缪吏遽行则其扰民又在公意料之外今纯仁画计不改公之法只欲京师推行使不扰一人而公法可行光亦弗聴
　　光既复差役旧法蔡京知开封府即用五日限令开封祥符两县如旧役人数差一千余人充役遂诣东府白光光喜曰使人人如待制何患法不行乎议者谓京但希望风防茍欲媚光非实事也故苏辙首以为言台谏亦累疏请罢京遂出京知真定州
　　王安石在金陵闻朝廷变其法夷然不以为意及闻罢役法愕然失声曰亦罢至此乎良久曰此法终不可罢安石与先帝议之二年乃行无不曲尽后果如其言
　　差役行于治平之前法久而编户不习官吏虐使之多以破产神宗知其然故为免役便民以户髙下出钱而无执役之苦行法者不循上意于雇役实费之外取钱过多民遂以病
　　章惇罢
　　惇与司马光争论役法惇谓光曰后日安得奉陪吃剑于是中丞刘挚谏官王岩叟朱光庭言惇凶险乞行显黜韩缜素切齿惇等诬定防事至于帘前白之太皇太后与外廷始知其详太后怒遂罢惇枢密院事知汝州制词有曰鞅鞅非少主之臣硁硁非大臣之节
　　三月罢熙河经制财用司
　　贬王得君
　　是春谏官苏辙上疏言京城四门外白骨如麻多是昔日筑城开壕死损人夫其间虽已埋瘗者土薄水浅亦皆发露狼籍臭腐不忍见闻诸路久旱未必非寃气所致乞差一二亷干内臣与赤县官吏计防相度如法藏掩或能感召和气诏开封府选官瘗埋并支常平钱得君时为军器监丞上书曰近日言事之臣以先帝之法一切为非指斥尘防无所不至虽京城四门未瘗白骨亦云多是昔日筑城开壕死损人夫臣读此章不胜愤感伏望特降指挥应臣僚上章与议改法但许明建事情不得妄有指斥内出手诏曰予方开广言路得君乃欲杜塞人言无状若此可与监当遂命监永城县仓
　　安焘仍同知枢密院
　　先是焘升知院给事中王岩叟以为焘附章惇不当躐迁诏令不过门下省书读凡八防力争台谏官孙觉刘挚交章论奏焘亦力辞特依所乞休旧同知枢密院
　　以程颐为崇政殿説书
　　初司马光荐颐学行命为汝州团练推官充西京国子监教授寻除校书郎至是上殿遂列经筵颐面辞不许退上三劄其一略曰自古人君守成而致盛治者莫如周成王成王所以成徳由周公之辅养昔者周公傅成王幼而习之所见必正事所闻必正言左右前后皆正人故习与智长化与心成陛下春秋方富在涵养薫陶而已大率一日之中接贤士大夫之时多亲寺人宫女之时少则自然气质变化徳器成就乞遴选贤徳之士以备劝讲读毕常留二人值日夜则一人值宿以备访问皇帝讲习之暇游息之间时于内殿召见从容宴语不独渐磨道义至于人情物态稼穑艰难积久自然通达窃闻间日一开经筵讲读数行羣官列侍俨然而退情意略不相接如此则责辅养之功难矣其二曰臣闻三代之时人君必有师傅之官师道之教训傅傅其徳义保保其身体后世作事无本知求贤而不知正君知规过而不知养徳傅徳义之道固已疎矣保身体之法无复存焉臣谓辅徳义者在乎防见闻之非节嗜好之过保身体者在于适起居之宜存畏谨之心只应宫人内臣并选年四十五以上厚重小心之人服用器玩皆须质朴奢丽之物不接于目浅俗之言不入于耳及乞择内臣十人充经筵只应以俟候皇帝起居凡动息必使经筵官知之有剪桐之戏则随事献规违持养之方则应时谏止调防圣躬莫过于此今不设保傅之官傅徳义保身体之责皆在经筵其三曰陛下未亲庶政方専务学臣以为辅养圣徳莫先寅畏动容周旋当主于此嵗月积习自成圣性臣窃见经筵臣僚侍者坐而讲者立于礼为悖欲乞特令坐讲以养主上崇儒重道之心窃闻讲官在御案傍以手指书所以不坐欲别令一人指书讲官稍逺御案坐讲意朝廷循习旧体只以经筵为一美事臣以为天下重任惟宰相与经筵天下治乱系宰相君徳成就责经筵安得不以为重中丞刘挚言颐以节行自守不介意于仕陛下髙其风故以汝州推官西京教授起之颐既赴召陛下又以校书郎待之今又官之以通籍置之于经筵頥之逊避不已陛下之恩命毎加臣恐頥于出处辞受之际义有难安者也况纷纷之论致疑于頥者非特如臣之言也直以为天下处士皆盗虚名无益于用若頥者持迂濶之学要君索价而已天下节义之士乐道不出如頥等辈葢亦不少伏愿陛下依頥所乞成就其节止授以初命之官庶几成頥之志全頥之节以息羣议而亦不害异日擢用也亷耻不立于天下久矣今幸有一人焉若授受不当于义则使天下靡然益不以亷隅为事岂不重哉頥卒留经筵挚所言不用頥每以师道自居其侍讲色甚庄言多讽谏闻上宫中盥而避蚁因讲毕请曰有是乎上曰然诚恐伤之耳頥曰推此心以及四海帝王之要道也上称善
　　頥在讲筵常典质供用或疑禄薄问知乃自供职后不曾请俸寻诘户部户部索前任歴子頥言起自草莱无前任歴子乃令户部出给頥之意葢以为朝廷得士便当知有廪人继粟庖人继肉之意
　　置理诉所
　　许熙宁以来得罪自言
　　夏四月韩缜罢
　　中丞刘挚谏官孙觉苏辙王觌等相继论之也言缜才鄙望轻士大夫初不以辅相期之在先朝奉使割地七百余里以遗辽国边人怨之切骨章数十上卒以缜自请命知颍昌府内批缜自以为不才恐妨贤路故乞出视矜功要名而去者为得进退之体宜【于】制词及此意矜功要名葢指蔡确也
　　赈淮南饥
　　赐上供米十万石减价粜给饥民
　　蠲旱伤租
　　诏旱伤即蠲其租勿检覆仍勿问限内外曾未投诉
　　王安石薨
　　司马光于病中闻之简吕公着曰介甫文章节义过人之处甚多但性不晓事而喜遂非致忠直疎逺谗佞辐辏败废百度以至于此今方矫其失革其不幸介甫谢世反覆之徒必诋毁百端光意为朝廷宜加厚礼以振起浮薄之风不识晦叔以为何如更不烦答以笔札扆前力主张则全仗晦叔也诏下辍视朝赠太傅与遗表恩泽
　　初安石提举修撰经义训释诗书周官既成颁之学宫天下号曰新义晚岁为字説学者争传习之凡试有司者必宗其説先儒传注尽废士亦无自得之效当时议者谓王氏之患在好使人同己安石又着日録七十巻如韩琦富弼文彦博司马光吕公着范镇吕诲苏轼及一时之贤者重为诋毁而安石不恤也
　　黜内侍四人
　　中丞刘挚论之也挚言陛下临御以来分别邪正而天地之和气未应其故何也葢元恶大憝犹有漏网前日之三四宦者是也王中正昨将兵二十万由河东出界逗遛违诏坐失兴灵防师之约精兵劲骑死亡殆尽李宪于熙河生事滥用县官财赋渔敛生民膏血兴灵之役首违师期乃顿兵以城兰州遗患今日永乐之围又不赴援宋用臣诛求小民夺其衣食之路擅作威福侵陵官司石得一领皇城司纵遣伺者朝士都民若飞书朝上则暮入狴犴上下惴惴不敢自保相顾以目者殆十年是四人者权势锋熖张灼中外幸而先帝神武英气足以镇压之不然其为祸岂减汉唐之宦者哉殿中侍御史林旦亦言其奸诏并降官中正得一奉祠用臣监太平州税务
　　以吕公着为右仆射
　　先是执政官每三五日一聚都堂堂吏日抱文书歴诸防白之故为长者得以専决同列尽难争也司马光尝恳蔡确欲数会议庶各尽所见而确终不许公着既秉政乃日聚都堂遂成故事
　　越明年公着言近以经筵讲毕论语赐燕内出皇帝御书唐贤律诗分赐臣等伏惟皇帝陛下仁哲之性本出于天纵而复内禀慈训日新典学今来论语终帙进讲尚书二书皆圣人之格言为君之要道辄于尚书论语及孝经中节取要语共百段进呈圣人之言本无可去取臣今惟取明白切于治道者庶便省览或游意笔砚之间以备挥染亦日就月将之一助也
　　文彦博平章军国重事
　　序宰臣之上一月两赴经筵六日一朝因赴都堂议事
　　五月赠吕诲官
　　始刘挚言先帝举天下任王安石士民指期以望太平吕诲独以为不然屡有奏议其略曰安石居庙堂之上必无安静之理又曰误天下苍生必此人也诲坐是贬外未几而没其后安石造端兴利四海困扰一如诲言诲可谓有先知之明矣陛下临御以来凡臣子在前日输忠献防尝有一言于朝者靡不褒用而诲不幸既亡不见遇于今日望赐赠恤録其诸孤范纯仁亦以为言遂赠诲通议大夫男由庚与堂除差遣
　　六月授陈烈官
　　特授宣徳郎致仕烈福州侯官人性介特笃于孝友力学不羣平居端严从学者数百人尝与乡荐黜于礼部自此不践场屋或勉之仕则曰伊尹守道成汤三聘以币吕望持诚文王载之俱归今天子仁圣好贤岂无如伊尹者乎仁宗屡诏不起嘉祐中以近臣荐授州学教授方辞避间福建提刑王陶奏烈以妻林氏疾病瘦丑遣归其家十年不视烈贪诈人也愿赐削夺司马光言臣不识烈不知其人果何如惟见国家常患士人不修名节故举烈以厉风俗若烈平生操守出于诚实虽有迂濶之行不合于中道犹为守节之士亦当保全之愿委官覆实以明至公虽不行然世颇以矫伪讥之上即位喻陟为福建提刑荐烈行义诏以烈名在仕版自仁祖尝以学官命之而栖迟衡门不起宜从其所尚故有是命未几落致仕授福州州学教授
　　禁科举用字説
　　置春秋博士
　　令国子监长贰举奏
　　窜吕惠卿
　　先是惠卿落职分司南京苏州居住谏官王岩叟等四人论列不已遂责授建宁军节副本州安置苏轼草制词曰凶人在位民不奠居司冦失刑士有异论稍正滔天之罪永为垂世之规吕惠卿以斗筲之才穿窬之智謟事宰辅荣升庙堂乐祸贪功好兵善杀以聚敛为仁义以法律为诗书首建青苗次行助役均输之政自同商贾手实之祸下及鸡豚茍有蠧国害民率皆攘臂称首先皇帝求贤如不及从善如转圜始以帝尧之心姑试伯鲧终然孔子之圣不信宰予发其积奸谪之辅郡尚期改过稍畀重权复陈罔上之言继有砀山之贬反覆教戒恶心不悛躁轻矫诬徳音犹在始与知己共期欺君喜则摩足以相欢怒则反目而相噬连起大狱发其私书党与交攻几半天下奸赃狼籍横被江东至其复用之年始倡西戎之隙妄出新意变乱旧章力引狂生之谋驯致永乐之祸兴言及此流涕何追迨予践阼之初首发安边之诏假我号令成汝诈谋不图涣汗之文止为欵贼之具迷国不道从古罕闻尚寛两观之诛薄示三苗之窜国有常典朕不敢私
　　贬邓绾
　　知徐州言者未已或谓吕公着曰今除恶不尽将贻患他日公着曰治道去太甚耳文景之世网漏吞舟且人才实难宜使自新岂宜使自弃同知范纯仁亦以为言上纳之
　　诏言事务存大体
　　略曰先帝谓求法度务从寛厚而搢绅之间不能推原本意希防掊尅妄生边事连起犴狱此羣言所以未息也敕正风俗修振纪纲兹出大公葢不得已况罪显者已正恶钜者已斥则宜荡涤隠疵濶略细故务存大体以示寛恩
　　秋七月立十科举士法
　　从司马光之请也曰行义纯固可为师表曰节操方正可备献纳曰智勇过人可备将帅曰公正聪明可备监司曰经术精通可备讲读曰学问该博可备顾问曰文章典丽可备著述曰善聴狱讼尽公得实曰善治财赋公私俱便曰练习法令能断情谳应侍从以上嵗举二人从之
　　夏人来议疆事
　　初神宗于熙河路增置兰州鄜延路增置塞门安疆米脂浮屠葭芦五寨上即位夏国才遣使贺登极还未出境又遣使入界朝廷知其有请地之意然弃守之议未决使人至见于延和殿辄妄奏曰神宗自知错上起立怒久之内侍张茂则曰与押伴理会移时方退于是孙觉首议弃兰州而司马光谓此数寨者田非肥良不可以耕垦地非险要不可以守御欲因天子继统悉加毁撤归其侵地刘挚谓供亿戍守穷竭财力其最大者莫如兰州不若捐一空城与之至于鄜延河东新置堡塞愿明诏大臣早有定计鄜延帅赵窝欲留塞门安逺二寨其余或存或废乞密降付臣遵守吕陶谓实于边防无分毫之益环庆安抚范纯粹谓收复废州略无所利乞令虏以所陷官吏丁夫悉归朝廷而所削之地并从给赐范纯仁之论亦然苏辙谓增置州寨坐困中国愿决计弃之王存谓夏国疆界终难久守王岩叟谓守之无所得弃之不足惜文彦博谓边臣欺罔生事第恐不能持久却须自弃不若推恩赐予惟上官均孙路以为不如出兵积谷画地而守前熙河机宜穆衍亦言兰州弃则熙河危熙河弃则闗中摇动唐自失河湟吐蕃回鹘一有不顺则警及国门逮今二十余年非先帝英武孰能克复今一旦委之恐滋后患诏除元系中国及西蕃旧地外候送到陷没人口委边臣赐给
　　先是太皇太后手诏赐吕大防范纯仁略曰夏国自神宗升遐后遣使吊慰祭奠继告国母丧进遗物今又复遣使入谢外示恭顺然戎情狡狯未测其心如向者所得边地虽建五城寨亦虑孤僻不易应援弃之则弱国守之则终恐戎人在念卿久任西寨久晓边情可条具奏闻大防以为不可弃纯仁上对略曰臣窃见夏国自朝廷用兵以来近汉之民颇失生业并寨二百余里不敢耕种其国上下之人皆欲讲和又自陛下临御以来圣政鼎新凡有不便于民者悉议蠲除每诏令一下民间欢呼鼓舞以至印卖传播谓之快活条贯此事即时闻于夷狄又边土臣僚亦多体朝廷意不纵侵扰以此夏国必谓朝廷待之异于前时所以遣使入慰探朝廷之意朝廷待其初来之使礼意既厚是以接续肯来至于累次不失恭顺今夏人又将到阙愿选择押伴臣僚使与推诚语论因而夸美圣政凡陛下好生恶杀舍己从人之意彼亦有所对答可测见愿和之意则可令自作意度説与自用兵以来其有陷蕃官吏军民见在西界若夏国尽将纳与朝廷则朝廷乞将虏到生口赐给夏国所有边上之事亦可因而陈请又曰若将所得边地换得陷蕃生灵不惟无损国威兼且和气充塞陛下圣徳越超古今为中国无穷之利矣
　　八月复常法罢青苗钱
　　初同知范纯仁以国用不足建请复散青苗钱时司马光方以疾在告不与也已而台谏共言其非皆不报光寻具劄子乞约束州县抑配者苏轼又缴奏乞尽罢之光始大悟遂力疾封入于帘前争曰不知是何奸邪劝陛下复行此事纯仁改色却立不敢对青苗钱遂罢不复散
　　罢成都茶场
　　九月司马光薨
　　辛卯大飨明堂奉神宗祀
　　临司马光丧
　　光为政逾年病居其半每欲以身律下躬亲庶务不舍昼夜宾客见其体羸曰诸葛孔明罚二十以上皆亲之以此致病公不可以不戒光曰死生命也为之益力贻书吕公着曰光自病以来悉以身付医家事付康惟国事未有所付今日以属晦叔矣病革谆谆不复自觉如梦中语然皆朝廷大事也太皇太后闻哭之恸上亦感涕不已明堂礼毕皆临奠赠太师温国公官亲族十人諡文正表其墓曰精忠粹徳光在相位辽人夏人遣使入朝必问光起居辽人勅其边吏曰中国相司马矣切勿生事开边隙及卒京师之民罢市画其像印鬻之画工有致富者及葬四方来防者哭之如哭其亲戚岭南封州父老亦相率具祭苏轼尝论光所以感人心动天地者二曰诚曰一君子谓轼知言又尝论光语晁无咎曰吾无过人
　　但平生所为未尝有不可对人言者
　　冬十月改衍圣公为奉圣公
　　鸿胪卿孔宗翰奏言先臣孔子之后世袭封爵元差洒扫户五十人防林户五人熙宁中议者欲役钱寛剰遂减三十其防林户只有三人昔庆厯中知兖州梁适乞以厢库代庙户并裁减人数执政欲从适请独范仲淹曰此与寻常利害不同仁义可息则此人可减遂已今乞裁酌施行寻诏令袭封専主祠事添助田百顷供祭祀外许均赡族人差洒扫户防林户如旧人数改衍圣公为奉圣公仍赐书置教授一员教孔氏子弟
　　绍圣三年温益知兖州奏乞罢置教授
　　十一月诏监司分巡州县【二年徧】
　　十二月诏苏轼傅尧俞等供职
　　轼为翰林学士撰试舘职防题略曰欲师仁祖之忠厚而患百官有司不举其职或至于媮欲法神考之励精而患监司守令不识其意流入于刻又称汉文寛大长者不闻有怠废不举之病宣帝综核名实不闻有督责过甚之失初轼与崇政説书程颐同在经筵轼喜戏谐而颐以礼法自持轼每靳之左司谏朱光庭及御史贾易皆颐门人积不能平乃力攻轼光庭言轼不识大体以仁宗难名之盛徳神考有为之善志反以媮刻为议论独称汉文宣之全美不忠莫大焉乞正其罪诏轼放罪轼自辨甚力诏追放罪指挥中丞傅尧俞御史王岩叟吕陶谏官王觌相继论列尧俞岩叟右光庭陶右轼惟觌之论颇得其平谓同异之因不足攻也陛下若悉攻同异深究嫌疑则两岐遂分而朋党之论起且学士命词失当有罪无罪小事也使士大夫有朋党之名大患也范纯仁亦言防题文意是指今日非讥讽祖宗不须弹奏轼抗章乞罢尧俞等并不供职遂有是命
　　邵伯温曰哲宗即位宣仁同聴政羣贤毕集于朝贤者不免以类相从故当时有洛党川党朔党之语洛党以程颐为领袖朱光庭贾易为羽翼朔党以刘挚梁焘王岩叟刘安世为领袖而羽翼尤众诸党相攻击不已颐多用古礼轼谓其不近人情深疾之或加玩侮故光庭易不平皆以谤讪言轼执政两平之是时既退元丰大臣于散地皆衔怨入骨隂伺间隙而诸贤不悟自分党相毁惟吕大防秦人赣直无党范祖禹独师司马光不立党至绍圣间以为元祐党尽窜之岭外可哀也哉
　　起免役钱赴京
　　诏免役钱五路全留诸路留一半余召人入便置场和买物货发赴元丰库送纳
　　是嵗复茶盐法许通商
　　江西河北解盐许通商湖南盐法福建茶盐法并复旧先是王岩叟上言河北二年以来新行盐法盐价增贵三倍愿复如故又言庆厯六年臣寮擘画盐法一嵗之间比旧数可增钱五十九万余贯利之所得可谓厚矣而神宗不以为意又言庆厯六年盐税嵗额止一千九万余缗今若依元丰八年未推行法以前嵗收盐税为额已自三十三万缗矣又言财利得之易人心得之难又言江西湖南盐法为害之深请罢之
　　髙丽王运卒
　　子尧立未几病卒其叔父熙立寻改名颙
　　丁卯元祐二年春正月册李干顺为夏国主
　　秉常死于去秋干顺继立故有是命
　　程文禁用申韩释氏
　　诏举人并许用古今诸儒之説或出已见母杂以申韩释氏考官勿于老庄列子出题先是苏轼请科举一切如旧但所对经义兼注疏及诸家议论或出已见不専用王氏之学仍罢律义从之
　　二月河北灾遣使赈之
　　定选人改官员【每嵗百人】
　　代州地震
　　三月罢营缮
　　以雨雪不时止天下营缮三年遣散兵匠
　　定内侍员
　　诏内侍省供奉官至黄门以百人为额
　　分画西夏地界
　　宥州送到陷蕃人三百十八口诏鄜延经畧司候到日葭芦米脂浮屠安疆四寨并特行给赐其余不系可还城寨地土各委官画定界至开立壕堠
　　夏四月旱
　　授陈师道官
　　徐州人侍从合荐授本州教授迁太学博士言者谓其当官私至宋谒苏轼改教授颖州未几罢居彭城家益贫至累日不炊妻子愠见不恤也久之召为秘书省正字适郊祀行礼寒甚妻以其衣无重绵假于友婿赵挺之家问所从来妻以实告师道素恶挺之之为人却去不肯服遂以寒疾死
　　初游京师吏部侍郎傅尧俞闻其贤欲与相见先以问秦观观曰是人可就见不可屈致傅尧俞曰非也吾将见之惧其不吾见也子能介我于陈君乎知其贫甚因怀金欲餽之及睹其貌聴其议论竟不敢出居都下逾年章惇欲一见之终不可得
　　复制科
　　解张舜民等言职
　　初李干顺既立遣起居郎刘奉世为奉册使舜民以为夏人政乱权归梁氏干顺存亡尚未可知未宜遽加爵命縁大臣有欲优假奉世者大臣谓彦博也太后以其语侵彦博且恶其有用兵之意罢舜民御史左迁监登闻鼓院于是中丞傅尧俞右司谏朱光庭御史上官均皆言舜民不当罢乞还旧职右谏议梁焘及御史王岩叟韩川等七人并争之焘至二十防不从尧俞等因家居待罪诏宰执召赴都堂宣谕尧俞等不奉命复上防极言之于是皆相继罢言职焘出知潞州岩叟知齐州尧俞知陈州
　　初新法之行舜民上书云裕民所以穷民强内所以弱内辟国所以蹙国以堂堂之天下不当与小民争利可耻也时人壮之
　　五月阿里库及夏人冦边都监吴猛死之
　　六月罢开乐宴
　　侍讲范祖禹上防曰祥禫终即吉奢俭之端皆始于此臣以为珠玑金玉之饰锦綉纂组之工凡可以荡心悦目者不宜有加于旧近闻奉宸库已取珠子六十斤户部已用金至三千六百两不为不多矣愿预为之防又言君子之于丧服以为至痛之极不得已而除之若以开乐故时设宴则以除服而庆贺非不得已而除之意也惟因事则聴乐庶合先王礼意有诏寝罢
　　有星如出文昌
　　复府界河陜路马步军
　　府界六指挥河东五指挥陜西十指挥河北十一指挥各以五百人为额先是枢密范纯仁请罢畿内保甲右丞王存言今京师兵籍益削又废保甲不教非为国家根本长久之计且先帝为之已就绪无故废之不可纯仁与存同执政趋向多合而此议独异葢不茍相比也
　　秋七月庚戌朔日有食之【隂云不见】
　　出张商英
　　商英为开封府推官上书言三年无改于父之道先帝陵土未干奈何轻议变更又简苏轼曰老僧欲住乌寺呵佛骂祖一巡其意欲作言事官也或以告吕公着不悦故出商英为江东提刑
　　韩维罢
　　自门下侍郎出知邓州维面奏范百禄所为不正及非理事十余条帘中怒甚以为不公具章防何异谗毁御史吕陶先尝劾维挟势狥私百禄至画五服图以进以其多用亲戚作美官也诏分司南京左丞王存连章论救中书舍人曾肇不草制吕公着亦言维有人望并不从
　　八月贾易罢
　　由右司谏出知怀州自洛蜀党分易言吕陶党助苏轼兄弟而文彦博主之语侵彦博及纯仁太后欲峻责易吕公着言易言颇直惟诋大臣太甚不可处谏列耳退语同列曰谏官所言未论得失顾主上方富于春秋异时有导谀惑上心者正赖左右力谏不可使人主轻厌言者吕大防刘挚王存私相顾而叹曰吕公可谓仁者之勇
　　程颐罢
　　初颐尝赴讲防上疮疹不御殿累日颐诣宰相问知否且曰上不御殿太后不当独坐人主有疾而大臣可不知乎翌日宰相以颐奏请问疾颐又往见谏议大夫孔文仲贺其与贾同官告以易攻陶数日矣今陶司谏之命已阁复下易畏义知耻必不要职欲文仲助易攻陶文仲奏其言且云臣居京师二年颐未尝过臣门臣比除台谏即来访臣又以非意相干説谕如此方陛下清明而颐乃鼓腾利口间谋羣臣纷纷扰扰无有定日纵未诛戮且当放还田里乃命同管勾西京国子监
　　文仲疏又言程颐乃五鬼之魁都下指为老鬼头孙抃为小鬼尾吕公着诸子与事而小子希纯尤甚其婿范祖禹外甥杨国宝引黄庭坚毕仲游辈日夕聚论进退人物一言之出朝暮即应识者比之入闗五
　　颐在讲筵尝上防曰臣本山野之人性禀朴直言辞鄙拙则有之至于爱君之心事君之礼告君之道敢有不尽伏以太皇太后陛下心存至公躬行大道开纳忠言委用耆徳不但维持大业且欲兴致太平前代英主之所不及也但能日谨一日天下之事不足虑也臣以为今日至大至急为宗社生灵长久之计惟是辅养上徳而已歴观前古辅养幼主之道莫备于周公周公可为万世之法也臣愿陛下广髙世之见以圣人之言为可必行勿阻滞于近规勿迷惑于众口古人所谓周公岂欺我哉周公作立政之书举常伯至于缀衣虎贲以为知恤鲜一篇之中丁宁重复惟在此一事而已书又曰仆臣正厥后克正又曰后徳惟臣又曰侍御仆从罔非正人出入起居罔有不钦是古人之意谓人主跬步不可离正人也葢所以涵养气质薰陶徳性故能习与智长化与心成后世不复知此谓人主就学所以涉书史览古今也不知涉书史览古今乃一端耳若止如是则能文宫人可以备劝讲知书内侍可以充辅导何用置官设职精求贤徳哉大抵人主受天之命禀赋自殊歴攷前史帝王才质鲜不过人然而全徳有道之君至少其故何哉皆辅导不得其道而位势使之然也伏惟皇帝陛下天资粹美徳性仁厚必为有宋之令主但恨辅导之道有未至尔臣供职以来六侍讲筵但见诸臣拱手黙坐当讲者立案旁解释数行而退如此虽弥年积嵗所益几何与周公辅成王之道殊不同矣或以为主上方幼且当如此此不足之论也古之生子能食能言而教之大学之道以豫为先人之幼也知虑未有所主便以格言至论日陈于前虽未晓知且常薰聒使盈耳充腹久自安习若固有之虽以他言惑之不能入也若为之不豫及乎稍长私意偏好生于内众言辨口铄于外欲为纯全不可得也故所急在先入岂有太早者乎又以为人主天资至灵自无违道不须过虑此尤非至论矣圣莫圣于舜而禹臯陶未尝忘规戒至曰无若丹朱好慢游作傲虐且舜之不为慢游傲虐虽愚亦当知之岂禹而不知之乎处崇髙之位儆戒之道不得不如是也且人心岂有常哉以唐太宗之英睿躬歴艰难力平祸乱年亦长矣始恶隋炀侈丽毁其层观广殿不六七年复欲治干阳殿是心果可常乎所以圣贤虽明盛之际不废规戒为虑岂不深逺也哉况幼冲之君闲邪拂违之道可少懈乎又曰开发之道葢自有方朋习之益最为至切故周公辅成王使伯禽与之处圣人所为必无不当真庙使蔡伯希侍仁宗乃师古也臣欲择臣寮家子弟十嵗以上十二嵗以下端谨頴悟者三人侍上左右所读之书亦使之读辨色则入昏而罢归常令二人入侍一人更休每人择有年宫人内臣二人随逐防承不得暂离常情笑语亦勿禁止惟须言语必正举动必庄仍使日至贤善堂呈所习业讲官常加劝教使知畏惮方年十三便令罢去嵗月之间自觉其益又曰今讲读共五人四人皆兼要职独臣不领别官近差修国子监太学条例是亦兼也乃无一人専职辅导者执政之意可见也葢爱惜人才不欲使之闲尔又以为虽兼他职不妨讲读此尤不思之甚也不敢言告君之道只以告众人言之夫告于人者非积其诚意不能感人也故圣人以蒲芦喻政谓以诚化之也今夫钟怒而击之则武悲而击之则哀诚意之感人也告于人亦如是古人所以斋戒而告君者何谓也臣前后两得进讲未尝敢不宿斋豫戒潜思存诚觊感动于上心若使营营于职事纷纷其思虑待至上前然后善其辞説徒以颊舌感人不亦浅乎此理非知学者不能晓也又曰窃以为圣人之学不传久矣臣等得之于遗经不自度量以身任道天下骇笑者虽多而近年信从者亦众方将区区驾其説以示学者觊得传于后不虞天幸之至得备讲説于人主之侧诚使得以圣人之学上沃圣聪则圣人之道有可行之望岂特臣之幸哉如陛下未以臣言为信何不一赐访问臣当陈圣学之端绪发至道之渊微陛下圣鉴髙明必防照纳如其妄伪愿投诛殛是疏去年六月也
　　七年夏颐以服阕除直秘阁西京国子监上表辞畧曰臣力学有年以身任道惟知耕食以求志不希利达以干时陛下诏起臣于草莱之中而授臣以讲説之职臣窃思之得以讲学侍人主茍能致人主以尧舜禹汤之道则天下享唐虞夏商之治儒者逢时孰过于此臣于是幡然有许国之心在职嵗余毕精竭虑方进沃心之论实觊不传之学复明于今日作圣之效逺继于先王不思道大则难容迹孤则易踬入朝见嫉世俗之常态髙名毁甚史册之名言如臣之愚岂免众口不能取信于上而欲为继古之事成希世之功人皆知其难也臣何狂简敢尔觊幸志既乖于仕道义当致于为臣屡恳请而未从俄遭忧而罢去衔恤既终于丧制退休当遂于初心岂舍王哉忠恋之诚如结不得已也去就之义当然监察御史董敦逸遂摘颐辞表中语上疏言颐狂贱迂疎妄自尊大肆为狂言至引孔孟伊周自比又自谓得儒者进退之义惑众慢上无甚于此望寝新命颐亦累奏控免遂命勾管崇福宫颐即承领勅牒但称疾不拜假满百日竟以寻医而归
　　诏西边严备
　　诏夏国政乱主幼失藩臣礼皆强臣齐约特之故其君民非有罪也兴师讨伐有所未忍诸路帅臣宜严兵自备如能洗心効顺与之自新
　　复洮州
　　西蕃大酋领果庄栋戬别将也桀黠有谋所部兵鋭数为边患熙宁中诱陷景思立先帝屡欲生致之至是闻朝廷罢兵又知夏人之怨失兰州也遂合从冦边吕公着建议遣军器监游师雄谕防诸将便宜出师时夏人聚兵于天都山前锋已屯通逺境上驻常家山大城洮州以待师期师雄将先发以制之告熙河帅刘舜卿舜卿曰彼众我寡奈何师雄曰此机不可失倘不济愿为首戮舜卿乃召将佐议三夕乃从总管姚兕神谊请分兵两路急装轻赍并洮水而进兕部洮西谊部洮东黎明至洮州城下既筑未就一鼓破之斩千七百级奔溺者数千遂擒果庄及大
　　首领青伊结等九人捷奏范纯仁请诛果庄塞上以谢边人而议者欲致其子取河南故赦而不诛谏官王觌言果庄之子既不聼命则槛车致之阙下者将遂斩之耶献之庙社而后赦之耶臣窃以为非计也莫若破槛车处之洮岷秦雍间不惟示圣朝含容亦所以怀其死党也不从果庄至阙下吕公着贺遣使告裕陵献俘上御殿诘问聼招其子及部属以自赎寻命为陪戎校尉
　　九月太皇太后御崇政殿受册
　　初有请后御文徳殿服冠冕受册曾肇言天圣二年两制议皇太后受册于崇政殿仁宗时诏于文徳殿今皇帝述仁宗故事以极崇奉之礼臣谓太皇太后倘于此时于崇政殿受册则皇帝之孝愈彰太皇太后之徳愈尊矣后欣然后数日执政奏事后谕曰性本好静昨縁主上幼冲权聼政事葢非得已况母后临朝非国家盛事文徳殿天子正朝岂女主所当御吕公着等曰陛下思虑精深非臣等所及
　　夏人冦边
　　冦镇戎军寻遁去时西边稍宁而近塞时苦冦掠枢密安焘谓为国者不可好用兵亦不可畏用兵好则疲民畏则取侮今朝廷每戒边吏非举国入冦不得应之则固畏用兵矣然虏数犯边亦未免病民虽仅保城垒适堕其计愿复讲攻扰之防如左氏所谓用三师以疲楚之意此计最上也
　　禁造箔金
　　冬十月更科举法
　　进士分四场以经义诗赋论防通定去留髙下新科明法增论语孝经经义分五场
　　四年夏诏进士不兼诗赋人许依旧法取应于本经外增治一经续礼部奏诗赋进士聴习一经第一场试本经义二道论语及孟子义各一道第二场赋及律诗一首第三场论一道第四场子史时务防二道经义进士并习两经以诗礼记周礼左氏春秋为大经周易书公羊谷梁仪礼为中经愿习二大经者聴不得偏占两中经其治左氏春秋者不得以公羊谷梁为中经第一场试本经义三道论语义一道第二场本经义三道孟子义一道余如前并以四场通定髙下去留不以人数多寡各取五分即零分及元额解一人者聼取文理优长之人
　　罢武臣换文法
　　命讲读官进故事
　　遇不讲日轮具汉唐故事有益政体者二条进入苏颂等寻编类赐名迩英要览
　　十二月赈饥穷
　　以大寒出禁钱十万缗赐贫民明年又发京西谷五十余万石赈粜
　　戊辰元祐三年春正月复广惠仓
　　二月以丰稷为国子司业
　　稷为左司谏言杨王頴荆王頵尝令成都路走马承受宦者造锦地衣仰惟二圣节俭朴素欲化天下而近奢侈僭靡至如此监察御史赵防时与稷同进对谓稷曰闻君言使防汗流浃背给事中赵君锡曰谏官如此天下必太平不数日稷迁司业
　　诏文臣系衔分左右
　　自朝议至金紫光禄进士为左余人为右
　　明年冬又诏朝议大夫以下并分左右绍圣二年罢之正议以上如故
　　崇宁四年又诏朝议中散正议光禄银青光禄大夫分左右为两资应转者先右而后左
　　三月亲试举人
　　赐李常宁以下及第出身有差增赐钱百万酒五百壶为期集赏
　　夏人冦边
　　徳靖寨张诚败之
　　夏四月以吕公着为司空同平章军国事吕大防范纯仁为左右仆射
　　三相制词学士苏轼所草也是夕轼对于内东门小殿既承防太皇太后曰有一事问内翰前年何官何以至此轼曰遭遇陛下与官家太皇曰不闗老身及官家事轼曰岂大臣论荐耶太皇曰不闗大臣事此事神宗之意当其饮食而停筯防文字则内人必曰此苏轼文字也神宗忽时称曰竒才竒才但未及用内翰而上仙耳轼哭失声太皇与上左右皆泣已而命坐赐茶曰内翰直须尽心事官家以报先帝知遇轼拜出
　　宋兴以来以三公平章军国事者四人二人公着许公子也议者荣之
　　夏人冦边塞门寨朱赟郝普等死之
　　五月寛奏谳法
　　诏奏谳不当者免按罪
　　六月严选用台谏法
　　初太皇太后谕宰执曰近台谏官多新进未更事所论不知大体近于求名诏自今司谏正言殿中监察可体祖宗故事以升朝官通判诸序及一年者为之
　　秋八月渠阳蛮冦边
　　九月防制科
　　谢悰寻以纰缪罢之
　　冬十月废渠阳军
　　去秋改诚州为渠阳军至是诏曰顷以荆湖诸蛮请吏置城以抚之而希功者辄侵洞穴致生疑惧其罢新创堡寨废渠阳军
　　五年冬湖北路奏渠阳军蛮首杨晟秀请降复渠阳寨为诚州补溪峒旧族杨氏之子昌达为刺史绍圣元年九月议弃渠阳官吏罪集贤殿撰唐义问等并黜为散官
　　邢恕罢
　　知汝州初太皇太后侄公绘上书太皇太后请尊礼太妃为髙氏异日之福太皇诘公绘谁为作此书公绘对以起居舍人邢恕时恕方召试中书舍人因是遂补外
　　复南北宣徽使
　　视签书枢密院
　　议回河
　　令吏部侍郎范百禄给事中赵君锡相视初大河东流元丰中小呉河决流遂北先帝知故道不可复还因导之北流水性已顺惟河道未深隄防未立嵗有决溢之患本非深害其后朝廷用王令图议将复大河故道诏李常视之常言不可役已兴旋罢时元祐元年也寻又诏张问同令图相度开孙村口河以分减水势朝廷既从之后亦中辍二年令图死王孝先代领都水亦欲开孙村减水河如令图议太师文彦博以河为重事与中书侍郎吕大防枢密副使安焘从而和之谓浊河流入界河久之必淤浅若河流尾直注北界则河朔全失险阻无以御戎故主其议同列莫能夺惟范纯仁坚执以为不可回中书舍人苏辙见右仆射吕公着乗间问曰公自观智勇孰与先帝势力隆重能鼓舞天下孰与先帝公着惊曰君何言欤曰河决而北自先帝不能回而诸公欲回之是自谓智勇势力过先帝也且河决自元丰导之北流亦自元丰是非得失今日无所与诸公不能因其旧而修其永备乃欲取而回之其为力也难而其为责也重矣左丞王存亦主新道之议竟莫夺也回河之议遂兴时河北运使兼外都水使者谢卿材亦言近嵗河流稍行无可回之理上河议一编召至政事堂会议持论不屈忤大臣之意
　　十一月减防补恩
　　闰十二月太皇太后谕宰执曰本家恩泽亦当先议裁省要自上始则均一矣已而下诏四分减一
　　损吏额
　　后省定吏额以范百禄苏辙领之吕大防欲废其半百禄曰失职者众法必不行莫若以渐去自今犯罪及死者勿补大防不从防百禄出使辙専领其事吏有白中孚者告辙曰吏额不难定昔之流内铨今侍郎左选也事之剧莫过此矣昔铨吏止十数而今左选吏至数十事不加旧而用吏至数倍何也昔无重法重禄吏通赇赂则不欲人多以分所得今行重法给重禄赇赂比旧为少则不望人多而幸于少者此吏额多少之实情也旧法日生事以难易分七等重者至一分轻者至一厘以下积若干分而为一人今若取逐司两月事定其分数则吏额多少之限无所逃乃具白宰相请据实立额遂自尚书省取诸司两月生事诸司吏皆俱莫肯供再申乞榜示使知立额俟他日见阙不补非即今损也榜出文字即具大防得之喜以问三省吏莫能晓有诸司吏任永寿者精悍而猾与三省吏不相能具以诸吏奸告大防深然之乃取其事致吏额房于都省召永寿领之一日内降画可六曹吏额房吏请封送尚书省中书侍郎刘挚曰録黄当送门下今封送何也吏言尚书以吏额事毎巻入必经下本省已久今悮至此挚曰中书不知其第当如法令遂作録黄永寿见録黄愕曰两省初不与今安得此即禀大防命两省各选吏与其事以是语挚挚曰中书用法行録黄非省意与吏为道地也今乃使吏就都省分功何耶他日大防又持奏藁示挚曰省吏额事欲谨密而速故径行下然未经立法欲三省同奏作致仕官法挚曰此非其类也当聚议明日大防复出奏稿示挚曰不可不尔挚诺之其事遂毕以立额裁损吏员永寿积劳补官余吏迁转有差于是外议汹汹台谏交论以谕事在后省久永寿攘去才两月而都司擅拟优例冒赏章数十上永寿以赃刺配大防不怿未几挚迁门下侍郎及台谏共攻大防大防称病不出挚每于上前开陈吏额本末曰此皆被减鼓怨言路风闻过实不足深究大防他日语人曰使上意不疑刘门下之力居多然而士大夫趋利者交鬭其间而朋党之论起矣挚自除门下累请外不允久之始复视事
　　闰十二月范镇卒
　　赠右金紫光禄大夫諡曰文忠公
　　熙宁元丰间士大夫论天下贤者必曰君实景仁其道徳风流足以师表当世其议论可否足以荣辱天下
　　镇始以诗赋为名进士及为舘职侍从以文学称虽屡谏诤及论储阙事朝廷信其忠然事颇秘莫尽知也其后议濮安懿王称号守礼不回而名益重及论熙宁新法与王安石吕惠卿辨论至废黜不用然后天下翕然师尊之无贵贱贤愚谓之景仁而不敢名有为不义必畏镇知之
　　元丰末镇防葬永裕陵下蔡京谓镇曰朝廷将起公矣镇变色曰镇以论新法不合得罪先帝一旦弃天下其可因以为利乎元祐初诏落致仕除侍读赴阙镇辞又降诏曰西伯善养二老归来汉室卑词四臣入侍为我强起无或惮劳朝廷之起镇葢欲授以门下侍郎镇固不起又遗书问其从孙祖禹亦劝止之镇大喜曰是吾心也凡吾所欲为者司马君实已为之何用复出也
　　裁省冗费自宫掖始
　　三省言官俸比旧例以前虽减而公使日多治平支一十六万缗今支七十五万缗乞比旧制例裁减户部亦请裁节浮费于是置局于户部检宝元庆厯嘉祐政事择近臣共议仍诏诸班军人依旧外余并裁省户部又言宫掖之费有司不得而见乞诏内侍省裁省禁中之费以报省司从之








　　九朝编年备要巻二十二
<史部,编年类,九朝编年备要>
　　钦定四库全书
　　九朝编年备要巻二十三　　宋　陈均　撰
　　哲宗皇帝【起己巳元祐四年止癸酉元祐八年】
　　己巳元祐四年春正月罢回河及修减水河
　　范百禄赵君锡行视东北二河见东流髙北流下知河决不可回且奏曰元丰以前未尝有回河之説八年以后王孝先俞瑾乃敢妄议回河于是范纯仁请罢之
　　二月吕公着薨临其丧
　　赠申国公諡正献公公着识虑深敏量闳而学粹茍便于国家不以私利害动其心与人至诚不事表襮其好士乐善出于天性士大夫有以人物为意者必问其所知与其所闻相防覈以待上求神宗尝曰吕公着之于人才其言不欺如权衡之称物上前议政事尽诚去饰博取众人之善以为善至其所守毅然不可动也上题其碑曰纯诚厚徳
　　初神宗朝有欲复肉刑者诏辅臣议公着曰后世礼教疏而刑狱繁肉辟不可遽复将有踊贵屦贱之讥宰臣呉充议复圜土众亦以为难行参政王珪欲取天府死囚试劓刖之公着曰不可刖而不死则此法遂行矣遂寝议
　　三月作浑天仪象【七年六月成】
　　昼有流星出东北
　　苏轼罢
　　从所请自翰林学士知杭州既逾月轼上防曰臣以臂疾乞郡防恩差知杭州但谓朝廷哀怜衰疾许从私便及出朝防乃闻台官论劾甚多陛下庇臣不肯降出故许其去臣平生愚拙罪戾不少至于非义之事自保必无夫君子所重者名节也故有舍生取义杀身成仁可杀不可夺之语而爵位利禄葢古者有志之士所谓鸿毛敝屣也人臣知此轻重然后可以事君父言忠孝矣今陛下不肯降出台官章防不过为爱惜臣子恐其或有此事不免降出而不知臣之无事空受诬蔑给事中赵君锡亦言轼文追六经蹈借班马中间为李定辈中伤几蹈不测二圣临朝首加拔擢轼知无不言言之可行所补非一故士人畏惮为之销缩公论倚重隐如长城诚雄俊之宝臣也今飘然去国实系邪正消长之机乞寝新除复寘禁林侍经幄
　　夏五月窜蔡确李常等坐黜
　　先是知汉阳军呉处厚言朝廷牵复知邓州蔡确观文殿学士此则朝廷念旧推恩无负于确矣然确昨谪安州不自循省包藏怨心实有负于朝廷昨夏中登车葢亭十诗五涉讥讪而二篇尤甚上及君亲忠愤所激须至冒渎天聴确诗云矫矫名臣郝甑山忠言直节上元间钓台芜没知何处叹息思君俯碧湾此篇讥谤朝廷情理切害臣按唐郝处俊封甑山公上元初曾事髙宗时髙宗多疾欲逊位武后处俊谏曰天子治阳道后治隂徳然则帝与后犹日之与月阳之与隂各有所主不相夺也昔魏文帝着令不许皇后临朝陛下奈何欲传位天后乎由是事沮臣窃以太皇太后垂帘尽用章献故事不似前朝荒乱之政而确公肆讥谤形于篇什处今之世思古之人不思于他而思处俊此其意何也又云喧豗六月浩无津行见沙洲束两滨如带溪流何足道沈沈苍海防扬尘此篇称沈沈苍海会扬尘言海防有扬尘时人寿几何尤非佳语诏确开具因依仍令安州缴进元题诗本安州寻言确诗初题于碑及移邓州行一驿复取碑去尽洗其诗以碑还公使库确亦上防条列自辨太皇怒甚贬确分司南京台谏论确不已遂责授英州别驾新州安置吕大防刘挚等皆以确母老不欲令过岭太后曰山可移州不可移大防等遂不敢言范纯仁复留身揖左丞王存进説以为不宜置确死地不听纯仁退谓大防曰此路荆棘八十年矣奈何开之吾曹正恐不免耳退又上防略曰陛下临御以来庶政清明如青天白日无轻氛薄翳道徳醇备如精金美玉无纤瑕小疵今以一蔡确烦朝廷行希濶之刑天下久安人所罕见必生疑骇乞付师臣以下商量
　　常坐为御史中丞不言确为谏官所攻罢新除兵部尚书之命知邓州彭汝砺坐营救确并不草确责词出知徐州曾肇除给事中辞请外补从之命知颍州坐呉安诗论肇不自救确教彭汝砺使言也邢恕候服阕日降官先自恕自襄州移河阳専诣确谋造定防事及司马康赴阙恕招康过河阳劝康作书称确以为他日全身保家计康恕同年登科恕又出光门下作书如恕言葢以康为光子言确有定防功世必见信既而梁焘以谏议召恕亦要焘至河阳连日夜论确功不休且以康书为证焘不悦防吴处厚奏确诗焘遂与刘安世共请诛确确既窜恕服阕落职降官监永州盐仓康初欲从恕招邵雍之子伯温谓康曰公休除丧未见君不宜枉道先见朋友康曰已诺之伯温曰恕倾巧或以事要公休若从之必为异日之悔公休康字也及焘论确恕罪亦命康分析康乃悔之
　　范纯仁罢
　　知颍昌府司谏呉安诗正言刘安世交章攻纯仁党蔡确太皇曰人言纯仁党确恐不然但所见偏缪耳邵伯温论曰公卿大夫当知国体以蔡确奸邪投之死地何足惜然尝为宰相当宰相待之范忠宣公有文正公余风知国体者也故欲薄确之罪言既不用退而行确词命然后求去君子长者仁人用心也确死南荒岂独有伤国体哉刘挚梁焘王岩叟刘安世忠直有余然疾恶已甚不知国体以贻后日搢绅之祸不能无过也葢君子小人相为消长能使君子在上小人在下君子在内小人在外各安其分足矣岂可杀而絶之哉一呉处厚以前宰相诗为讥谤非所以厚风俗罪之可也蔡确故大臣不问以愧其心可也朝廷当治确及其党妄贪定防之功令同时执政各具立太子事使诬罔之迹晓然以诏天下后世罪其造谋者可也诗不当罪也呜呼绍圣初亦贤者可以有为之时也而用章惇之凶暴蔡卞之奸邪一时轻躁险薄之徒皆进使宣仁被谤哲宗致疑离间骨肉祸患几五十年不解卒致倾覆之乱悲夫
　　六月夏人来贡
　　初朝议以米脂等四寨与夏人权泾原经畧刘昌祚力陈不可以为夷狄无厌夏人素与西蕃不恊今解仇结好往来不已其志岂浅异日请兰州亦从之乎不报既而夏国宥州牒已送到陷没人口寻有防给四寨仍约以委官画地界至是夏国遣使入贡枢密院拟荅曰兰州寨门两处地前已明言毋复更请将来送永乐人口虑嵗久死亡与元报人数不同亦计口支给赏绢仍将四寨约赐诏鄜延赵卨主分画之议熙河帅范育请先画疆界后归四寨卨不以为然
　　秋八月复修河司
　　范纯仁既罢相都水监用其干当公事李伟之言复兴河议云已开发孙村口故道通行请乗势闭塞北流乃置司差都水使者呉安持提举外都水使者范子竒同提举而李伟为管勾回河等事范祖禹傅尧俞力谏不聴
　　是役也梁焘刘安世初主东流之説复不坚王岩叟则终以东流为是
　　立县令课绩法
　　以徳义有闻清谨素着公平可称恪勤匪懈为四善以狱讼无寃催科不扰水利兴修为劝课之最屏除奸盗赈恤贫困为抚养之最分为三等及十事为上五事为中余为下知通考察申监司类聚审覆
　　九月辛巳大飨明堂
　　冬十月权罢讲
　　越月谏议大夫刘安世言前一月未有防权罢讲筵时近兴龙节意谓将有燕飨是以暂辍迩英之幸用成庆礼今复半月别无故事亦非有大寒苦雪而讲筵之臣不得望见清光臣固已疑之矣乃民间喧传禁中见求乳母臣窃谓陛下未纳后未敢辄信近日传者益众颇有实状臣忝备言职当谏其渐望为宗庙社稷大计清闲之燕即御经筵仍引近臣与之论议前古治乱之要当今政事之宜悉俾开陈以助圣学无溺所爱而忘所戒
　　先是安世呼牙媪为嫂求乳母逾月无所得曰累日内东门司要乳母十人今日方了安世不信媪具言东门司指挥府司责军令状无漏泄任府司者适安世故人亟以手简问之非妄安世遂抗章论列他日吕大防对太后谕曰刘安世有文字言禁中求乳母事意则甚善但渠不知耳此亦非官家所要乃先帝一二小公主尚饮乳也官家常在老身榻前阁内寝处可説与安世令休入文字
　　给事中范祖禹亦上防太后略曰皇帝今年十四其实犹十三嵗千金之家有十三嵗子犹不肯使近女色而况于万乗之主乎陛下爱子孙而不留意于此非爱子孙之道也譬如美材方长正当封植培壅以待其蔽日凌云若戕伐其根岂不害哉其后章惇为相上语惇曰元祐中太皇太后遣宫嫔在朕左右者凡二十人皆年长一日觉十人者非素使令顷之十人还者皆色惨沮若尝涕泣者朕甚骇不敢问后乃知因刘安世等上防太皇太后诘之惇与蔡卞谋诬元祐大臣尝有废立议指安世祖禹言为根二人遂得罪几死
　　十二月修减水河
　　庚午元祐五年春正月録石介后
　　以其子师中为郊社斋郎
　　二月文彦博致仕
　　元丰中王尧臣之子同老上其父所撰立英宗为皇子诏且言彦博与富弼等皆有议立储功时彦博自大名移判河阳适入觐上问之对曰至和以来中外之臣献言者甚众臣等虽尝有请弗果行其后韩琦等讫就大功葢琦功也上以发端为难是时仁宗意已定嘉祐之末止申前诏尔如丙吉霍光功不相掩也遂加彦博两镇节度使彦博辞不受刘挚王岩叟在台亦尝申明韩琦立英宗之功逾三年莫有言者殿中侍御史贾易先以讥切彦博被逐至是韩忠彦执政因言彦博在元丰中録进立英宗本末多不可信且富弼治平中辞官表尝云窃观制词叙臣在中书亦尝议建储以此推恩臣虽泛议建储然未见形象安得如韩琦功深切明着如弼所言则何有彦博等坚请之事太皇乃出易防宣示大臣叙琦定防本末甚详忠彦即拜于帘前并挚岩叟三防付实録院于是彦博不安于位累章求去遂命彦博为开府仪同三司以两镇节度致仕彦博力辞只带河东一镇从之
　　夏四月诏经筵官留奏对
　　诏自今讲读官经筵退留二人奏对迩英殿
　　孙固薨临其丧
　　时知枢密院赐其碑曰纯亮
　　五月雨【自去冬无雪至是始雨】
　　六月夏人冦边【质姑胜如二堡】
　　秋八月解梁焘等职
　　初翰林承防邓伯温以母丧去终制去秋除吏部尚书焘权给事中驳之改知亳州至是复以承防召焘为中丞与左谏议刘安世右谏议朱光庭交章论之不聴改除焘权户部尚书安世右谏议朱光庭中书舍人光庭给事中并辞不受求去益坚乃出焘知郑州光庭知亳州安世提举崇福宫
　　中丞苏辙及御史孙升言伏见梁焘朱光庭刘安世并从外补三人极言切谏者意在爱国尊君明至公大义于天下后世而已臣不量蝼蚁之力冐凟天聴至于再三与三人无异也今三人既去微臣岂能自安望罢言职少慰公议不报
　　时吕大防与中书侍郎刘挚建言欲引用元丰党人以平旧怨谓之调停太后颇惑之苏辙上疏略曰东晋桓温之乱诸桓亲党布满中外及温死谢安代之为政以三桓分涖三州彼此无怨江右遂安故晋史称安有经逺无竞之美然窃谓安之于诸桓亦用之于外而已未尝引之于内与之共政也臣愿陛下谨守元祐之初政久而弥坚择用左右之近臣无杂邪正至于在外臣子以恩意待之使嫌隙无自而生则垂拱无为安意为善愈久而愈无患矣未几复力陈其不可略曰今者政令已孚事势大定而议者惑于浮説乃欲招纳已去之人与之共事谓之调停臣窃谓此人若返岂肯徒然而已哉必将戕害正人渐复旧事以快私忿人臣被祸葢不足言而臣所惜者宗庙朝廷也臣愿陛下断自圣心不为流言所惑毋使小人一进后有噬脐之悔则天下幸甚防奏太后命宰执于帘前读之仍宣谕曰苏辙疑吾君臣兼用邪正其言极中理宰执从而和之自是兼用邪正之説稍息是年六月也
　　侍读范百禄亦尝上言乞分别邪正略云自古所难惟察言观行考其事实凡导人主以质实使之虚中聴纳则为公正导人主以谄谀使之讳过拒谏则为奸邪导人主以徳义则为公正导人主以术数则为奸邪导人主以尊宗庙敬祭祀则为公正导人主以简宗庙略神只则为奸邪导人主以敦睦九族惠养耆老则为公正导人主以疏薄骨肉弃老遗年则为奸邪导人主以恭俭清静奉循典法则为公正导人主以骄侈放肆不顾旧章则为奸邪导人主以稼穑艰难惠及鳏寡则为公正导人主以轻鄙农事不恤惸独则为奸邪导人主以柔逺息兵则为公正导人主以用兵攻战则为奸邪导人主以原情审罚则为公正导人主以峻法立威则为奸邪导人主以安民利众则为公正导人主以劳民动众则为奸邪导人主以进君子用善良则为公正导人主以近小人用恶徳则为奸邪伏望特留圣意推此事类以观人情则邪正分而聪明无惑矣
　　九月复集贤院学士
　　绍圣二年改为集贤殿修撰直集贤院为直秘阁集贤校理为秘阁校理
　　冬十月罢修河司
　　时范祖禹除给事中愈力言回河之害知颍昌府范纯仁亦驰奏谓河无可回之理吕大防坚主河议格之不行一日帘中忽宣谕纯仁之言有理宜从其请又罢河役及苏辙为御史中丞乃请并罢修河司流窜李伟以正国法
　　辛未元祐六年春正月诏祠祭游幸母用羔
　　开分水河
　　呉安持请播引涨水纳之故道从之御史中丞苏辙上防畧曰大河行流自来东西移徙皆有常理葢河水重浊所至辄淤淤填既髙必就下而决以往事騐之皆东行至泰山之麓则决而西西行至西山之麓则决而东向者天禧中河至泰山决而西行于今仅八十年自是以来避髙就下至今屡决始决天台次决龙门次决王楚次决横陇次决商胡至元丰中决于大河每其始决朝廷多议闭塞今复行故道故道既行不久輙又冲决要之水性润下导之下流河乃得安虽先帝天锡智勇喜立事功亦导使行不敢复塞兹实至当之举也今河本无事而生事之人公然欺罔坐使公私俱弊臣实痛之且自置修河司以来使过朝廷应副见钱四十九万余贯其他公私所费犹不在此今嵗春夫共役一十万人而北流止得三万东流独用七万葢自河北只管一河东西两岸而已今为分水之故添为两河东西四防内北流横添四十五埽使臣三十四员清河兵士三千六百余人物料七百十六万余束其为耗蠧何可胜言葢都水官吏专欲成就决不可行之故道而疵病已行之北流其欲成就故道则孙村河开马头等役当罢而不罢其欲疵病北流则深州武强等患当讲而不讲建议分水之人利在深州危急以显北流可废而东流当开其为不忠莫甚于此北京灵平阳武诸处危急实由分水所致则讳而不言深瀛恩冀去嵗无害实由北流隄防稍立之功则指为分水之劳其为罔上众所愤叹今河上夫役不过二月半下手乞急差官前去定夺所贵大役之前早见可否不悮兴役
　　越明年十月安持以河复东流赐章服其后元符中东流竟废李伟卒以贬云
　　二月以刘挚为右仆射王岩叟签书枢密院
　　岩叟面谢因进曰或闻有以君子小人杂用之説告陛下者不知果否此乃深欲误陛下者也自古君子小人无参用之理圣人之説君子在内小人在外则成泰小人在内君子在外则成否小人既退君子不肯与小人争进自然引去不可不察愿陛下用心于此太后曰会得
　　岩叟尝从容劝上读书上曰如何得入道深对曰要入道深自有诀须将先帝之言一一着心承当便如先帝专为陛下説此事则承当得有力读书方济事其善者受之以为法不善者受之以为戒如此便如终日与先圣先师説话圣学日新矣
　　三月亲试举人
　　赐马涓以下进士及第出身有差
　　夏四月罢赏花燕
　　先是吕大防以御试妨春燕请为赏花钓鱼之会以修故事诏用三月二十六日而连隂不解天气作寒未有花意别择四月上旬及将改朔寒益甚给事中朱光庭请罢燕大防意未然及对太后谕曰天意不顺宜罢燕众皆竦服他日王岩叟言昨见有防罢赏花钓鱼此事甚善人以陛下敬天意极慇悦今又入夏犹寒天意不顺陛下皆不忽大是好事太后曰天道安敢忽岩叟曰自古人君常患上则忽天意下则忽人言今陛下乃上畏天意下畏人言此盛徳之事愿常以此存心天下幸甚
　　复开宝通礼科
　　五月己未朔日有食之
　　不及元奏分数吕大防等称贺
　　六月夏人冦边
　　时知熙州范育言朝廷昨诏本路与夏国分画自定西以北二十里与秦州陇诺堡界一抹取直及质孤胜如堡外亦打量二十里本路再陈汝遮形势及一抹取直等处各乞随本路利害分画亦防许令与夏国商量然夏国自去年举兵攻质孤胜如二堡及指陇诺取直等事以为翻异又云南朝真有就和之意请勿再説及陇诺堡上取直及二堡之事其言词简慢不逊况无质孤胜如则金城必危无定西以北之地则定西必危金城危则熙州有奔冲之虞定西危则通逺有扼吭之患二州危则贼可攘臂于中河岷焉得而守也臣望朝廷无以今日之不用兵为可安而深为异日虑奏至执政防议苏辙曰今日欲议此事须先定用兵不用兵大防曰如合用兵亦不得不用辙曰欲用兵先论理之曲直我若不直则兵决不可用朝廷顷与夏人商量地界欲用庆歴旧例以汉蕃见今住坐处当中为界此理最为简直夏人不从朝廷遂不固执葢朝廷临事常患先易后难此所谓先易者也既而许于非所赐城寨依绥州别以二十里为界十里为堡铺十里为草地非所赐城寨盖如延州寨门义合石门呉堡兰州诸城寨及通逺军定西城要约才定朝廷又要于两寨界首相望侵系蕃地一抹取直夏人黾勉见从要约未定朝廷又要蕃界草地更留十里通前三十里夏人亦又见许凡此所谓后难者也今者又欲于定西城与秦州陇诺堡一抹取直所侵蕃地凡百数十里则此不直致冦之大者也刘挚曰持不用兵之説虽然美事有须用兵者亦不可固执辙曰相公必欲用兵须道理十全敌人横来相加势不得已然后可耳今吾不直如此兵起之后三五年不得休将奈何乃定议不从有言明日面奏辙曰夏人引兵十万直压熙河不于他处作过专于所争处杀人掘崖巉此意可见此非两人之罪皆朝廷不直之故大防曰朝廷指挥亦不到大段不直辙曰熙河帅臣輙敢生事奏乞不守诚信乗夏人抽兵之际移筑堡寨臣以为方今堡寨虽或可筑至秋深马肥夏人复引大兵来争此否大防等皆言今已不许之矣辙曰臣欲诘责帅臣皆曰俟其再请诘责未晚太后曰边防妄生事宜早约束大防等乃聴退都堂行约束辙欲多为诘责语岩叟曰当职官论列职事有何恶意强敌在境若重阻之教如何作事乃止增显属生事一白岩叟主育议也
　　以梁焘为礼部尚书
　　焘奏疏太后言日灾之应主弱臣强下陵上险侵阳之谓也宜举三务以销之愿陛下外饬政事以明主道劝上进学以强君徳早正中宫之位以为内助是冬焘奏疏论用人略曰臣等累曾奏闻以谓邪正不可并用陛下深以为然是知邪正之必相攻也今并用矣臣等又谓邪人在外正人在内则可治陛下亦以为然是知邪人在内则害正也今邪人在内矣臣等又谓使邪人少正人多则可治陛下亦以为然是知邪人之多交相朋比损正人之道也今邪人多矣以在内众多之邪人与寡少之正人并用势自不敌岂能久安而终无忧患乎奈何与前日之圣意不同耶有奸人移惑圣意也又曰有向来奸党已用之人今复在要路者又有奸党后进之人今在言路者又有奔竞侥幸者虽素非奸而今日屈意以求助以济其谋为自进之计隂相交通以白为黑以是为非者专欲惑乱聪明离间君臣倾害忠良不可不察也奸党渐渐进用在众人皆知而无一人为陛下言之忠耶不忠耶公耶私耶曲耶直耶
　　浙西水
　　杭州死者五十万苏州三十万翰林学士承防苏轼极陈浙西水灾朝廷赐米百万石钱二十万缗赈给之侍御史贾易奏议考騐虚实于是诏本路具灾伤分数赈济次第以闻有不实则治其尤者给事范祖禹封还録黄曰唐大歴中霖雨损稼渭南令独称县境不损后按实损三千余顷代宗叹息久之曰县令字人之官不损犹应言损何不仁如是乎贬渭南令为南浦尉徳宗贞元中江淮大水宰相陆贽请遣使赈恤帝曰闻所损未必即应优恤恐生奸欺贽上防曰所费者财用所収者人心茍不失人何忧乏用乃遣使宣抚宪宗元和中南方旱饥遣使赈防将行帝戒之曰朕宫中用帛一疋皆籍其数唯赈百姓则不计费卿辈当体此意七年又谓宰相曰卿辈屡言淮浙去嵗水旱近有御史自彼还言不至为灾事竟如何对曰按淮南浙东奏状皆言水旱人多流亡求设法招抚其意自恐朝廷罪之者岂肯无灾而妄言有灾耶此葢御史欲为奸谀以惑上意耳帝曰卿言是也朕葢不思而言命连蠲其租赋此皆古之人君闻有灾患惟恐不及于事之意也夫奏灾伤分数过实赈济用物稍广此乃过之小者正当濶略不问以救人命若因此惩戒一人则自今官司将坐视百姓之死而不救矣易所言乞不施行从之
　　秋七月复制置解盐使
　　八月苏轼贾易罢
　　轼知颍州易知庐州先是易上防言右丞苏辙厚貌深情险于山川诐言殄行甚于蛇豕其兄轼既立异行以背先帝尚防恩宥全其首领先帝厌代轼乃作诗自庆曰山寺归来闻好语野花啼鸟亦欣然书于扬州上方僧寺后不自安又增以别诗二首以元丰八年五月一日既而语诸人曰我寄人置田书报已成故作此诗且置田极小事何至野花啼鸟亦欣然哉及作舘职防题又形讥毁言者固尝论之其作吕大防麻制尤更悖慢其辞曰民亦劳止庶臻康靖之期闻者为之股栗先朝行免役则以差役为良法及陛下复行差役则以免役为便民其在杭州务以暴横之威决配税户顔章兄弟皆是无罪之人今则渐防贷免专为姑息以干小人之誉如累年灾伤不过一二分轼张大其言以为甚于熙宁七年之患又浚治西湖闻亦不免科借居民什器畚锸之类虐使捍江厢卒筑长堤于湖以事游观监司畏之无敢触其锋者况敢检按耶今既召还盛引贪利小人相与倡言必求外补非首相不可留伏望睿断特行免斥疏奏帘前宣谕曰贾易排击人太深须与责降吕大防对曰易诚过当今若早欲定叠不若并轼两罢遂有是命
　　轼自辨云贾易等言臣元丰八年五月一日题诗扬州僧寺有欣幸先帝上仙之意臣今省忆自有因依是嵗二月六日闻先帝遗诏于南京举哀挂服了当迤逦往常州五月初至扬州行西寺见百姓父老十数人相与笑语其间有以两手加额云见説好个少官家臣实闻百姓讴歌吾君之子又是时得请归耕淮浙所在丰熟因作诗云此生已觉都无事今嵗仍逢大有年山寺归来闻好语野花啼鸟亦欣然葢喜闻此语记之以诗书之当涂僧舍臣若稍有他意岂敢复书壁上以示人乎
　　閠月夏人冦边
　　冦麟州及神木等寨众十五万诸将不敢与战蕃汉居民为所杀掠焚荡庐舍驱虏畜产甚众
　　九月定太学生员
　　上舍生一百人内舍生三百人外舍生一千人越明年夏礼部言广文馆生员以一千四百人为额
　　防制科
　　得王普司马槱二人
　　上清储祥宫成
　　出内库缗钱助边
　　诏嵗出五十万缗赴元丰库桩管助边自后降赐不一不复尽録
　　冬十月幸太学
　　诣至圣文宣王殿行释奠礼一献再拜御敦化堂召宰相亲王以下赐坐三学生坐于东西庑国子祭酒丰稷讲尚书无逸终篇赐稷三品服学官赐帛有差或谓吕大防曰祖宗视学非有爵命之赏则有金帛之赐今皆无之何也吕大防曰古者天子视学盖常事也徳意在焉小惠何足道哉吾固欲天子时一幸学金爵之赉后日何可继哉正恐惜费而止耳闻者乃服
　　建诸宫院小学
　　十一月刘挚罢
　　御史中丞郑雍论挚威福自恣乞罢去以收主柄又论王岩叟等三十人皆为挚党殿中侍御史杨畏亦论挚父死于衡委而不葬章十余上初邢恕谪官过京师以书抵挚挚荅有自爱以俟休复之语防排防司茹东济有求于挚不获见其书隂录以示雍畏二人方论挚得此乃释其语上之曰俟休复者俟他日太后复辟也又章惇诸子故与挚游挚亦间与之接言者谓挚预交惇子为囊槖以觊后福二圣不悦挚亦求去甚力遂命除职出知郓州给事中朱光庭缴还挚麻词光庭罢岩叟梁焘等果救挚以畏言先入不纳然雍之攻挚人以为附左相吕大防云
　　傅尧俞薨临其丧
　　时为中书侍郎司马光尝谓邵雍曰清直勇三徳人所难兼吾于钦之畏焉雍曰钦之清而不耀直而不激勇而温尤为难太后叹曰傅侍郎清直一节终始不变金玉君子人也两宫临其丧哭之恸諡献简
　　行观天歴
　　壬申元祐七年春正月
　　夏五月纳皇后孟氏
　　故马军都虞候赠太尉元之孙女也太常修纳后仪纳采问名纳吉纳成告期发册奉迎尚宫导皇帝诣福宁殿之大次日晡后后车入宣徳门侍中奏中严内侍转奏皇帝服通天冠绛纱袍御福宁殿尚宫引后出次诣殿庭之东西面立尚仪奏外办请帝降坐行礼尚宫引诣庭中之西东面揖后以入帝导后升自西阶入室各就榻前立尚食跪奏食具帝揖后皆坐尚食以馔进帝及后皆食三饭尚食以酒进帝后俱受爵饮尚食以馔从再饮如初三饮用卺如再饮尚仪跪奏礼毕帝后俱兴尚宫请帝御常服尚寝请后释礼服入幄次日以礼见太皇太后皇太后参皇太妃如宫中之仪
　　初太皇太后因辅臣进呈景祐时各故事遂问当时丧娶大臣不言何也神宗亦尝问此不知何故王岩叟具对以所闻于韩琦者太后曰固疑其有以也忠彦曰应是妃嫔中有骤进者太后曰此等宁识君臣事体岩叟曰须正后则事体自正太后曰亦尝语皇帝选得贤后有内助之功此非细事岩叟曰内助则赖贤后其如正家须皇帝圣人言正家而天下定当谨之于始太后以岩叟言谓上曰正家须在皇帝如是者再岩叟退取歴代皇后事迹可以为法者编成一书号中宫懿范上之
　　未几梁焘上疏请太皇太后还政略曰太皇太后拥防圣躬夙夜不倦保佑之功永福宗社今来选正中宫已得贤淑冬至大礼自当郊见天地天意人事上下恊应惟是政机之繁久劳同聴归断人主不可过时此陛下今日甚盛之举也退托深宫颐神内典逺光前古垂法万世岂不美欤
　　是冬吏部侍郎彭汝砺亦上防略曰皇帝以盛徳履位今八年矣内无过行外无过举非太皇太后扶持拥防何至于此然谦虚退托隠而未发于言也存所闻而无所问于事也有所知而无所命臣闻诗曰弗躬弗亲庶民不信弗问弗仕勿罔君子此言人君擅开阖予夺之权以制万物之命而后能治其国家今其行则弗躬也其事则弗亲也虽有至徳民有所不信矣弗能问以尽其事弗能察以尽其物于是小人得以勿罔君子矣庶民不信则不能安民矣勿罔君子则不能知人矣夫人君之失不独残暴威虐驰骋田猎而后为之忧不能知人不能安民其忧莫大焉今则皆曰太皇太后无意于任天下且将还政臣谓太皇太后还政非难俾皇帝不失其道为难其道无他在教之知人安民而已臣愿皇帝同御前殿特令近臣及知州职司入对庶稍见人才察其邪正贤不肖之实遂闻知天下之事三省进呈公事以发聴断俾日见之行事进选道徳忠信之士置之左右前后告其所已知规其所未至损其所有余补其所不足使一日专政则利害不能惑君子小人不能蔽以事天地而飨以治万物而安以承宗庙而固太皇太后所以辅护皇帝者至此乃可谓全矣
　　城定逺
　　罢侍从转对
　　从吏部尚书王存之言专责以朝夕论思之效也
　　六月寛淮浙积逋
　　先是知扬州苏轼上疏略曰方今民荷寛政无他疾苦但为积欠所压如负千钧而行免于僵仆则幸矣何暇举首奋臂以营求于一饱之外哉今大姓富家昔日号为无比户者皆为市易所破十无一二其余小民大率皆有积欠监司督守令守令督吏卒文符日至其门鞭笞日加其身虽有白圭猗顿亦化为筚门圭窦矣于是诏云访闻淮浙积欠最多累嵗灾荒人民流移相属今淮东始得一麦浙西未保收成应令淮东西两浙路诸般欠负不问新旧有无官本并特与权住催理一年内已有寛限者即依元降指挥轼闻之即与吕大防书云顷者所论积欠防示谕已有定议此殆一洗天下疮痏也
　　以苏颂为右仆射
　　秋七月复翰林侍读学士
　　以翰林学士范祖禹为之祖禹寻上帝学疏略曰学始于伏羲至于成王易诗书所称圣人所述为万世法由汉以下其道不纯故可称者鲜自古以来治日常少乱日常多者推原其本由人君不学方今防被涵养徳泽深厚逺过前世皆由以道徳仁义文治天下人主无不好学故也今人有宝器犹且爱惜之恐其伤阙况祖宗百三十有余年全盛之天下可不务学以守之乎今臣所録八篇上起伏羲下讫神宗伏惟陛下宪道于三皇稽徳于五帝轨仪于三代法象于祖宗集羣圣之所行体干刚之不息则四海格于太和矣
　　时侍读顾临因进读仁宗宝训至钞法事吕大防奏曰臣敢陈法本末仰祈陛下通知利害之详国初辇运香药茶帛犀象金钱等物赴陜西变易粮草嵗计率不下二百四十万自钞法之行始许商贾于沿边入中是钱粮草却于京师或解池请盐赴沿边出卖一则人户无科买之扰二则商旅无折开之弊三则边储无不足之患四则货物无搬运之劳实于官司为利上因喜之王岩叟奏曰陛下宫中何以消日上曰并无所好惟是好书岩叟曰大抵圣学要在专勤屏去他事则可以谓之专久而不倦则可以谓之勤如此天下幸甚
　　蠲网船征税
　　旧发运司主东南漕其法聴操舟者载私货征商不得留难故操舟者富厚以官舟为家时补其敝而周船夫之乏凡所载率无虞而逺达自导洛司置官舟载客货而网船不许搭载比导洛司既废然严立征商之法制一切禁之故所过多滞舟敝人困即盗所载以济饥寒公私皆病知扬州苏轼奏乞复故诏从之
　　八月王存罢
　　自吏部尚书出知大名府时在廷朋党之论寖炽存入对首言人臣朋党诚不可长然不察则滥及善人东汉党锢之狱是也庆歴中或指韩琦富弼范仲淹欧阳修为朋党赖仁宗圣明不惑今日果有进此説者望陛下察之由是与用事者不合遂补外
　　九月永兴军等州地震【兰州镇戎军环州】
　　冬十月夏人冦边
　　围环州十日解去初知庆州章楶数遣轻兵出讨斩获甚众楶防其必报乃取黠羌啗以厚利笞而遣之若得罪而逸者因使事虏刺其举兵所向即驰归以告果知羌人将冦环州楶乃选精兵万余统以二骁将使营逺塞而授之防曰贼进一舍我退一舍彼必谓我怯为自衞计不备吾边垒乃衔枚由间道绕出其后或乗堡障或伏山谷伺间以击其归又以境外皆沙碛近城百里有牛圏所储水足以饮人马乃夜寘毒药虏围环州数日无所获而归所遣骁将祁可适屯师洪徳城虏退识其母梁氏旗帜城中鼓噪而出驰突蹂躏虏大败而去斩首千余级获牛马槖駞铠仗以万计过牛圈饮其水且尽人马被毒而奔迸蹂践堕堑谷而死重伤而归者不可胜计戎母几不得脱尽弃其供帐襜褕之物而逃前此边上功状多虚或以易为难或夺甲与乙广张俘级习以为常楶独覈实第劳无小欺徼幸者不悦颇有谤言楶弗恤也
　　十一月癸巳冬至郊复合祭
　　合祭之夕夜月澄爽云物晏温比还御楼肆赦终日和煦翼日风寒相属时雪如期宰执侍从进诗御史请付史舘从之上之在太庙也内中朱车子十余两争道于干明寺前有张红葢者卤簿使苏轼劾其不肃上亟遣人以疏白太后有防申饬攸司严整仗衞上自太庙还后以下皆不复迎谒中道矣
　　先是诏集议合祭议臣谓不可者二十二人谓可者八人进呈吕大防言先帝因礼文所建议遂令诸儒定北郊之礼然未经亲行今来皇帝临御之始当亲见天地而地只独不设位恐亦未安今日宜勉行权制候将来定议北郊制度及太庙飨礼行之未晚遂诏宜依熙宁十年故事设皇地示位以严并祀之报厥后躬行方泽之祀则修元丰六年五月之制俟郊礼毕集官详议
　　礼部尚书苏轼寻上奏略曰议者欲变祖宗之旧圜丘祀天而不祀地不过以为冬至祀天于南郊阳时阳位也夏至祀地于北郊隂时隂位也以类求神则阳时阳位不可以求隂也是大不然秋分夕月于西郊亦可谓隂位至于从祀上帝则以冬至而祀月于南郊不以为疑今祭地只于圜丘而独以为不可过矣诗之序曰昊天有成命郊祀天地也议者乃谓合祭天地始于王莽臣谓礼当论其是非不当以人废光武亲诛莽者也尚采用之三辅故事祭于圜丘上帝后土位皆南面则汉尝合祭矣明皇天宝元年合祭天地于南郊则唐尝合祭矣今议者欲冬至祀天夏至祀地葢以为周礼也自太祖受命建隆初郊先飨宗庙并祀天地真宗以来三嵗一郊此国朝之礼也今所行皆非周礼而独以地只则曰周礼不当祭于圜丘此何义也议者必曰今之寒暑与古无异而宣王六月出师则夏至日何为不可祭乎臣曰舜一嵗巡狩四岳五月方暑而南至衡山十一月方寒而北至恒山后世之人主能行之乎周所以十二嵗一巡狩唯不能如舜也夫周已不能行舜之礼则后世岂必能行周礼乎议者必又曰夏至不能行礼则遣官摄祭亦有故事此非臣之所知也周礼大宗伯若王不与祭则摄位郑氏之注曰王有故则代行其祭事疏曰有故谓王有疾及哀惨皆是也然则摄事非安吉之礼也议者必又曰省去繁文则一嵗可以再郊臣曰古者以亲郊为常礼故无繁文今世以亲郊为大礼则繁文有不能省也国家三年一郊倾竭帑藏以赏军犹恐不足若一年再赏国力何以给分而与之人情岂不失望议者必又曰三年一祭天又三年一祭地三年一郊已为疏濶若独祭地而不祭天是因事地而愈疏于事天也议者必又曰郊之嵗以十月神州之祭易夏至方泽之祀又非臣之所知也夫欲从周礼而以十月易夏至以神州易方泽此周礼耶十月亲祭地十一月亲祭天先天后地礼也先地后天古无是礼议者必又曰郊之嵗以夏至祀地示于方泽上不亲郊而通权火天子于禁中望祀此又非臣之所知也书之望秩谓山川在境内故逺望而祭也今俛则见地而云望祭是为京师不见地乎此六议者合祭可否之决也
　　按刘安世集云初诏议北郊典礼苏轼主合祭之议从之者五人安世主分祭从之者四十人又有三人欲于十月以神州地只之祭易夏至方泽之祀又有一人欲上不亲祠而通权火天子于禁中望拜俄而朝廷复送下三状再令详定安世复议略云苏轼谓合祭圜丘于礼为得不可复改臣等谨按周礼天子亲祀上帝凡九国朝三嵗一郊固已疏阔岂可因循谬误不加考正古者求神以类天阳物也地隂物也嵗月日时方位牲器乐舞皆从其类今议者于圣人成法则弃而不行猥用王莽不经之説至引夫妇同牢私防之语黩乱天地又引昊天有成命之诗以为证臣等窃详此诗终篇未尝有合祭之文序乃后儒之辞亦谓成周之世圜丘方泽各歌此诗以为乐章耳如潜之序曰季冬献鱼春荐鲔也丰年之序曰丰年秋冬报也噫嘻之诗曰春夏祈谷于上帝也如此之类不知为一祭耶抑二祭耶若郊祀赐予乃五代姑息之敝法圣朝寛仁不欲遽罢若分而为二何所不可议者乃欲因此造为险语以动上听又引祸福殃咎之説劫持朝廷必欲从已甚无谓也大抵臣等所守乃先王之正礼而苏轼之议皆后世之便宜权之与正决不可合伏望圣慈详审其当上以体神考之志下以正千载之惑岂胜幸甚方送同议官签书其徒驰告轼曰若刘承防议上决恐难答时苏辙为门下侍郎遂因轼令请降防罢议安世议状竟不得上
　　越明年四月遂诏今后南郊合祭天地依元祐七年例施行
　　癸酉元祐八年春正月范祖禹上仁皇训典
　　序略曰本朝祖宗以圣继圣其治尚仁而仁宗得其粹焉臣谨録天禧以来讫于嘉祐止十年之事凡三百十有七篇为六巻名其书曰仁皇训典以助睿览又奏云陛下近者郊见天地雷止风和景气清霁神只响答福应尤甚都城之人瞻望玉色欢呼洋溢皆云陛下克类仁宗臣观天意人心如此实宗社无疆之福也然臣愚窃以为圣人福至而益戒则能长飨其福誉美而副之以实则能永保其誉唯兢兢业业不自暇逸乃可以答天休众之所欲因而从之乃可以副民望若一有满假之意则今日之福乃他日危乱之基也不能副之以实则今日之誉乃他日怨诽之端也故臣愿陛下既受天福又获民誉益思戒谨惟勤修徳修徳之实惟法祖宗恭惟一祖五宗畏天忧民后嗣子孙皆当取法惟是仁宗在位垂久徳泽深厚结于天下是以百姓思慕终古不忘陛下诚能上应天意下顺民心专法仁宗则垂拱无为海内宴安成康之隆不难致也
　　蔡确卒【卒于新州】
　　三月苏颂罢
　　言者交论之遂命除职与宫观杨畏先攻刘挚出之意谓必用苏辙而朝廷乃相颂畏又与来之邵言颂留贾易谪命不下为稽诏命中丞李之纯号长者为畏所劫亦上疏乞早行罢黜从之
　　夏五月董敦逸黄庆基罢
　　时并为监察御史言礼部尚书苏轼为舍人时因行吕惠卿等制词指斥先帝而其弟尚书右丞辙怙势曲法相为肘腋当正典刑宰相吕大防曰先帝欲富强中国鞭挞四夷而一时羣臣奉承太过事或失当二圣临御因民所欲随事救改葢理之当然真宗即位弛逋欠以厚民财仁宗即位罢宫观以息民力皆因时施宜以补先朝阙政未闻当时以为谤先帝者也近来言官击人多以谤先帝为辞非惟中伤正人亦欲揺动朝廷言极不善若不禁止久逺不便辙亦为其兄辨析撰吕惠卿谪词初非讥讪太后曰先帝追悔往事至于泣下大防曰闻永乐之败先帝至曰两府无一人能谏然则一时过举非先帝本意明矣太后曰此事官家宜深知大防曰皇帝圣明必能照察遂出敦逸为湖北运判庆基为福建运判未几改敦逸知临江军庆基知南安军
　　六月梁焘罢
　　时为尚书左丞以议边事不合移疾求罢章累上遣使封还仍问所以求去密访人才焘曰信任不笃言不见聴而询人才之可用者非臣所敢当也使者再至乃奏陛下必欲知可用之人无过且图任旧人中坚正纯厚有人望者既而授醴泉观使又四上章求补外寻出知颍昌府遣内侍赐茶药宣谕曰已用卿言复用范纯仁矣
　　苏轼等上陆贽奏议
　　是夏轼同吕希哲呉安诗丰稷赵彦若范祖禹顾临上陆贽奏议疏畧曰人臣之纳忠譬如医者之用药药虽进于医者方多传于古人若已经效于世间不必皆从于已出伏见唐陆贽才本王佐学为帝师论深切于事情言不离于道徳用人聴言之法治边御将之方罪己以收人心改过以应天道去小人以除民患惜名器以待有功如此之流未易悉数可谓进苦口之药石鍼在躬之膏盲使徳宗尽用其言则贞观可得而复臣等私相告语以陛下圣明必善贽论欲稍加校正缮写进呈
　　秋七月令陜西沿边专行铁钱
　　以范纯仁为右仆射
　　时知颍昌府遣内侍赍诏赐之令乗驿赴阙殿中侍御史来之邵论纯仁师事程颐闇狠不才于国无补不可复相侍御史杨畏亦攻纯仁皆不报至是入对寻有是命纯仁辞至六七不允又三遣中使促令就位既入谢太后宣谕曰相公且与吕大防等同心协力他日又曰公父仲淹可谓忠臣在章献垂帘时惟劝章献尽母道及仁宗亲政惟劝仁宗尽子道可谓忠臣相公名望众人所归必能继绍前人纯仁顿首谢曰臣不肖何足以当劝奬委使之意然不敢不勉
　　八月两京河北淮南水【分遣使者往赈之】
　　赦
　　九月太皇太后髙氏崩
　　先是太皇太后不豫吕大防范纯仁苏辙郑雍韩忠彦刘奉世入崇庆殿后阁问圣体太皇谕曰今疾势有加与相公等必不相见且善辅相官家为朝廷社稷大防等欲退太后独留纯仁意欲有所属也上令大防以下皆住太后曰老身受神宗顾托同官家御殿聴断公等试言九年间曾施私恩于髙氏否大防对曰陛下以至公御天下何尝以私恩及外家太后曰固然只为至公一儿一女病且死皆不得见言讫泣下大防曰近闻圣体尚安乞稍寛圣虑太后曰不然政欲对官家説破老身没后必多有调戏官家者宜勿聴之公等亦宜早退令官家别用一番人乃呼左右问曾赐出社饭否因曰公各去吃一匙社饭明年社饭时思量老身也
　　冬十月上始亲政
　　翰林学士兼侍读范祖禹疏略曰陛下初揽庶政延见羣臣此乃宋室隆替之本社稷安危之基天下治乱之端生民休戚之始君子小人消长进退之际天命人心去就离合之时不可不谨也太皇太后内定大防拥护陛下百姓呼舞未尝有毫发假族人不惟族人而已徐王魏王皆亲子也以朝廷之故疏逺隔絶魏王病既没然后一往太皇太后疾已革然后徐王一入进退羣臣必从天下之望不以己意为喜怒赏罚至公无私焦劳刻苦凡皆为赵氏社稷宋家天下专心一意保佑陛下也斥絶奸邪裁抑侥幸九年之间始终如一故虽徳泽深厚结于百姓而小人怨者亦不少矣今必有小人进言曰太皇太后不当改先帝之政逐先帝之臣此乃离间之言不可不察也当陛下即位之初中外臣民上书言政令不便者以万数太皇太后因天下人心之欲改与陛下同改之非以已之私而改也既改其法则作法之人及主其人者有罪当逐陛下与太皇太后亦以人言而逐之其所逐者皆上负先帝下负万民天下之所雠疾而欲去之者也太皇太后岂有憎爱于其间哉顾不如此则天下不安耳惟陛下留心照理察其是非有以此言惑圣聴者宜正其罪痛惩一人以儆羣慝则帖然无事矣陛下若稍入其语则奸言继进不已万一追报之礼少有不至此于太皇太后圣徳无损而亏陛下孝道必有以大失人心人心离于下天变见于上陛下虽欲救之无及矣今乃小人乗间之时也此等既上误先帝又欲复误陛下天下事岂堪小人再破坏耶苏轼先约祖禹皆上章论列轼章已就见祖禹章曰公之文经世之文也轼于朝廷文字失于过当不若公之言皆可行也愿附名止于臣下加一等字
　　中书舍人吕陶亦言太皇太后保祐圣躬于今九年屏出凶邪故小人不能无憾偶一奸言荧惑圣聴谓陛下既亲万机则某人当复用某事当复行此安危治乱之机在陛下察之而已明肃之政间有短阙仁宗念其保防尚降诏书不容小人议论况太皇太后所行之政皆已便民所逐之臣各已当罪无可议论者乎
　　范祖禹怀不能已又上奏略曰自元丰以来时运艰厄先帝蚤弃天下陛下嗣位幸赖先太皇太后以大公至正为心罢王安石吕惠卿等所造新法而行祖宗旧政故社稷危而复安人心离而复合乃至契丹主亦与宰相议曰南朝专行仁宗皇帝政事可勅燕京留守使戒边吏守约束无生事陛下观戎狄之情如此则中国人心可知也先太皇太后日夜苦心劳力以为陛下立太平之基九年之间安静无事已有成功陛下但由此以持循之则成康之隆不难致也又曰陛下圣学稽古不必逺师前世之事唯是仪刑仁宗法则使天下熙熙然至于凡昆虫草木莫不各安其生此则臣之至愿也
　　召内侍刘援等十人
　　并为入内供奉官寻又以内侍刘惟简梁从政为内侍省押班中书舍人吕希纯封还词头吕大防等进呈上曰只为禁中阙人兼有近例苏辙曰此事非谓无例葢为政之初先擢内臣故众心惊疑耳刘奉世曰虽有近例外人不可户晓上释然曰除命且留俟祔庙取防可也范祖禹言汉有天下四百年唐有天下三百年及其亡皆由宦官同一轨辙葢与乱同事未有不亡也汉自元帝任用石显委以政事杀萧望之周堪废刘向等汉之基业坏于元帝唐自明皇使髙力士省决章奏宦官始盛李林甫杨国忠皆自力士以进唐亡之祸基于开元熙宁元丰间内臣中李宪王中正宋用臣者三人最为魁杰宪总兵熙河中正总兵河东其势震动内外宪陈再举之防以至永乐陷没用臣兴土木之役为国敛怨此三人者虽加诛戮未足以谢万姓朝廷只从寛典量加废黜虽宪已死中正用臣犹存陛下近召内臣十人续又召数人而李宪王中正之子皆在其中又除押班二人带御器械一人中外无不骇愕既而闻二人以执政言其有过先罢三人以舍人缴词头且辍然前来指挥首违故事又李宪王中正之子既得入侍则中正用臣亦将进用人心不得不忧臣所以敢极言之陛下与太皇太后同聴政外逐蔡确章惇吕惠卿等及羣小人故朝廷清肃内逐李宪王中正宋用臣等及羣小人故宫禁清肃内外皆无凶人故天下安静臣歴观近古内外安静葢未有如今日也陛下诚能聴臣之言悉追罢除用内臣指挥未到者别与差遣已入者复授外官则内外之人称颂圣徳万口一辞矣上曰卿所论朕已晓祖禹曰陛下既以为然臣乞携此章示执政且诘责之上曰且留此朕欲再防又曰所召内臣朕岂有意任用止欲各与差遣耳祖禹乃退
　　十一月杨畏入对
　　畏为礼部侍郎首叛吕大防上疏言神宗更法立制以垂万世乞赐讲求以成继述之道上即召对询以先朝故臣孰可召用者畏即疏列章惇安焘吕惠卿邓温伯李清臣等行义各加品题且言神宗所以建立法度之意乞召惇为相上皆纳焉
　　十二月复章惇吕惠卿王中正官
　　惇除资政殿学士惠卿复中大夫中正复遥郡团练使给事中呉安诗不书惇録黄中书舍人姚勔不草惠卿中正诰词皆不聴
　　是嵗河决内黄口









　　九朝编年备要巻二十三
<史部,编年类,九朝编年备要>
　　钦定四库全书
　　九朝编年备要巻二十四　　宋　陈均　撰
　　哲宗皇帝【起甲戌绍圣元年止丁丑绍圣四年】
　　甲戌绍圣元年春正月贬韩嘉彦
　　驸马都尉韩嘉彦责置蕲州以其于长公主亏礼不逊擅宿外第也吏部侍郎彭汝砺言周之王姬下嫁诸侯车服不系其夫犹执妇道以成肃雍之德今嘉彦以不能下公主而废是妇得以胜其夫矣妇得以胜夫则子可以胜父臣可以胜君其源一开其流有不可塞不可不谨
　　除河东大铜钱禁
　　二月以李清臣为中书侍郎邓温伯为尚书左丞清臣此时召自真定未至
　　温伯请复名润甫寻卒
　　绍述之説清臣唱之温伯和之故二人由是并获柄用
　　葬宣仁圣烈皇后【祔永厚陵】
　　三月壬申朔日有食之
　　免宰执赴经筵
　　先是侍读顾临进读寳训至汉武帝籍提封为上苑仁宗曰山泽之利当与众共之何用此也丁度对曰臣事陛下二十年每发德音未尝不本于忧勤此盖祖宗家法耳读毕吕大防进曰祖宗家法甚多自汉五日一朝长乐宫祖宗以来母后皆朝夕见此事亲之孝也前代大公主用臣妾礼此事长之法也上曰今宫中见行家人礼大防又言宫禁严宻此治内之法母后之家不预事此待外戚之法臣下有黜无诛此寛仁之法此皆家法行之足以致太平上甚然之
　　吕大防罢
　　知颍昌府后二日改永兴军大防朴厚憃直并不植党与范纯仁同心戮力以相王室立朝挺挺进退百官不可干以私不肯市恩嫁怨以邀声誉辅政八年始终如一宣仁既祔庙殿中侍御史来之卲乞逐大防以破朋党因疏神宗所简拔之人安惇安焘吕惠卿以备进用大防亦自求去上遂从之
　　亲试举人
　　赐毕渐以下及第出身有差考官取答防者多主元祐杨畏覆考専取主熙丰者故渐为之首时防问乃中书侍郎李清臣拟进其略有曰复词赋之选而士不加劝罢常平之官而农不加富可差可募之説杂而役法病或东或北之论兴而河患滋赐土以柔逺也而羌夷之侵未已弛利以便民也而商贾之路不通又曰可则因否则革惟当之为贵圣人何有固必焉于是国论遂变清臣与仆射范纯仁议不合士大夫争陈绍述之防元祐之人皆相继得罪矣
　　苏辙罢
　　辙为门下侍郎上疏略曰臣伏见御试防题有复熙丰故事之意臣窃料陛下本无此心其必有人妄意陛下牵于父子之情不复深究是非逺虑安危故劝陛下复行此事此乃小人之爱君取快于一时而非忠臣之爱君以安社稷为悦者也窃观先帝在位近二十年而终身不受号裁损宗室恩止袒免减朝廷无穷之费出卖坊场雇募衙前免民间破家之患罢黜诸科诵数之学训练诸将惰慵之兵置寄禄之官复六曹之旧严重禄之法禁交谒之私行浅攻之法以困西戎收六色之钱以寛杂役凡此皆先帝圣谟睿断元祐以来上下奉行未尝失坠至如事或失当何世无之父作之于前子救之于后前后相济此圣人之孝也汉武帝外事四夷内兴宫室财赋匮竭于是修盐铁酤平准均输之政民不堪命几至大乱昭帝即位罢去烦苛汉室乃定光武显宗以察为明以防决事上下恐惧怀不自安章帝代之以寛仁恺悌之政后世称焉本朝真宗天书章献藏之梓宫仁宗听政絶口不言天下至今韪之英宗濮议朝廷为之汹涌者数年先帝寝之遂以安静岂其薄于孝爱轻事改易哉盖事有不可当以社稷为重故也又言两喜必有溢美之言两怒必有溢恶之言喜怒不忘于心而以议天下之政必有过甚而不平者疏奏上已不悦李清臣邓温伯又先媒蘖之及面论上益怒责辙曰人臣言事何所害今以汉武帝上比先帝引喻甚失当辙复曰汉武明主也上曰卿所奏称汉武外事四夷内兴宫室立盐铁酤均输之法其意但谓武帝穷兵黩武末年下哀痛之诏此岂贤主乎辙恐惧下殿待罪上声色甚厉范纯仁独进曰史称武帝雄才大畧为汉七制之主辙果以比先帝非谤也陛下亲政之初进退大臣当以礼不宜如此急暴上怒稍霁辙退举笏谢纯仁曰公佛地位人也归急具奏乞寛刑诛特赐屏逐诏辙除端明殿学士知汝州吴安诗草制畧曰事有可否固宜指陈而言或失中引义非是朕虽曲意含忍在尔亦自难安原诚终是爱君薄责尚祈改过上批苏辙引用汉武故事比拟先帝可止散官知汝州仍别撰词进入未几虞防请逺谪辙上曰已谪矣可止也
　　夏四月苏轼降知英州
　　侍御史虞防论端明殿学士兼翰林侍读学士知定州苏轼所作吕惠卿诰词语渉讥讪来之卲亦言轼在元祐间凡作文字讥斥先帝吕惠卿制词曰均输之政自同商贾手实之法下及鸡豚吕大防制词则曰民亦劳止愿闻休息之期司马光神道碑则曰其退于洛如屈原之在陂泽凡此之类播在人口当原其所犯明正典刑有防落职降知英州制词畧曰轼行汚而丑正学僻而欺愚顷在先帝自取疎斥肆予纂服开以自新弗讹尔心覆出为恶轼于书命之职公肆诬实之辞凡兹立法造令之大经皆曰蠧国害民之弊政顾威灵之如在岂神理之可容深惟厥辜宜窜逺服祗夺近职尚临一邦蔡卞所草也于是元祐诸人相继黜责轼为之首
　　诏改元
　　曽布为翰林学士请复先帝政事且乞改元以顺天意遂降御札畧曰朕日听外朝之治躬临万务之机眇若渉渊未知攸济顾念祗承上帝诞保受民惟骏惠于先猷以纉隆于下武乃稽仁祖之成宪思大文考之烈光其因盛夏之辰载新元统之号宜改元祐九年为绍圣元年于是天下晓然知上意所向矣张商英自开封推官出五年不召及为谏官故攻元祐大臣不遗余力商英疏畧曰我神考发明道德之意以作成人才同一风俗大志未集神灵在天宣仁太后保佑陛下托心腹于辅弼寓视听于台谏而势利之下是非蠭起阿防附防一旦乌合上叛君亲之恩下背师友之训或以小合传缄白昼告急或以手扇障面夜半造门或苞苴结子弟之欢或伏地修门下之敬于是浮言竞作鄙谤交兴川洛异党泰汶分明拨而后动谓之天平子大而无见谓之盲大虫交通相纽谓之八闗隂私搆架谓之五鬼谁何门户谓之约閙抱持其足谓之小鬼舍所亲而去谓之过房失所合而还谓之归宗伺候报探谓之灭门瞪走马势尽相图谓之徒中反告呜呼学士大夫平日不素讲闻师儒先生之髙谊不自慎重身被讥议亦有足悲者若滋长不已则憎爱恩怨未易改也臣愿陛下以臣此章降手诏戒励仍揭朝堂
　　范祖禹罢
　　出知陜州先是祖禹屡乞补外上曰不须入文字执政官有阙政盖上欲以代苏辙也既而沮之者众祖禹又固求出乃有是命
　　以王安石配飨神宗庙庭
　　章惇为右仆射
　　制词曰方政令出于帘帷操柄归于廊庙善政良法多所纷更正色危言不惮彊御十年去国一德保躬虽风波并起于畏涂而金石不渝乎素履又曰四方之休戚壅于上闻羣臣之忠邪牵于公议眷求真宰秉我国成翰林学士曽布所草也于是礼部侍郎杨畏急令人语惇曰畏前日度势力之轻重遂因吕苏以逐挚焘方欲逐吕苏而二人觉罢畏言职畏迹在元祐心在熙宁首为相公开路者畏先后立朝更元祐元丰绍圣每变其説以投时好人谓之杨三变云
　　范纯仁罢
　　知颍昌府初纯仁既为右仆射于事无所私隐同列或病之吕大防引杨畏为谏议大夫以自助纯仁以畏不靖不可用大防曰岂以畏尝言相公耶门下侍郎苏辙从旁诵其弹文纯仁遂力丐去故有是命
　　罢五路开寳通礼科
　　复元丰免役法
　　初役法差募二者俱有弊王安石主雇司马光主差范纯仁苏轼俱光门下士亦以差役为未便章惇安石门下士亦以雇役为未便纯仁轼惇虽贤否不同然悉聪明晓事兼知南北风俗其所论甚公各不私其所主元祐初光复差役惇议曰保甲保马一日不罢有一日害如役法则熙宁初以雇役代差役讲之不详行之太速故后有弊今复以差役代雇役当详议熟讲庶几可行而限止五日太速后必有弊光不以为然惇对太皇太后帘下与光争辨语不逊太后怒惇以罪去蔡京时知开封府用五日限改畿县雇役之法至是惇入相复议以雇役改差役置司讲议除京为户部尚书兼提举于是京欲掩盖元祐迎合之迹乃白惇曰取熙宁元丰法施行之耳尚何议为惇信之遂请人额雇直一从元丰旧法
　　閠月复提举常平等官
　　以陆师闵等二十三人为之时左右相虚位李清臣有所觊觎乗章惇未至亟除师闵等
　　罢十科
　　复义仓
　　除二广外复置之
　　复元丰改官员
　　每岁毌过一百四十人
　　以朱服为中书舍人彭汝砺罢
　　自上亲政修复元丰故事士大夫争献所闻吏部尚书彭汝砺一无所论而知寿州朱服贺改元表力诋元祐变法时章惇欲专黜陟之柄乃出汝砺为寳文阁直学士知成都府而召服为中书舍人于是上官均言汝砺行义髙洁今虽除美职与藩郡其实疎之非所以进正人也服柔佞倾险今自外擢为从官非所以逺佞人也不从汝砺坚辞行章累上或以为慢当谪上不许降寳文阁待制知江州寻又以都承防召之命未下而卒
　　五月罢进士习赋
　　令专治经术各专大经一中经一愿专二大经者听
　　立宏词科
　　明年礼部立试格除诏诰赦敕不试外章表依见本式赋如唐人斩白蛇幽兰渥洼马赋之类颂如韩愈元和圣德诗柳宗元平淮夷雅之类箴如扬雄官箴九州箴之类铭如桞宗元涂山张孟阳劒阁铭之类戒谕如近体戒谕风俗戒百官之类序如顔延之王融曲水诗序之类记亦用四六词理俱优者为上等次优者为次等词格超异者取旨上等循两资次等循一资承务郎以上比类推恩
　　重修神宗实录
　　翰林承旨修国史曽布言奉诏重行修史定神宗实录请取王安石日录参照编修
　　六月贬黜吕大防等有差
　　大防自永兴知随州刘挚知黄州苏辙知袁州苏轼安置惠州吕希纯自崇政説书知怀州
　　中丞黄履言大防刘挚梁焘当垂帘日俱为柄臣焘先倡邪言吴处厚继陈诗诬刘安世等遂共攻之乃投蔡确于外竟不得见慈亲而死陛下躬临机务寖复确官而防确者宜加显黜左司谏翟恩言大防等擅作威福诬窜吕惠卿蔡确乞各正其罪右正言上官均言大防及苏辙擅权败君窃防威福及前中丞李之纯朋邪相济又引杨畏虞防来之卲等在言路其所击弹皆受大防辙宻谕范祖禹乔执中吴安诗吕希纯为给舍亦附防大防与辙之意所缴驳者其所恶也所掩蔽者其所爱也今之纯虽责而畏为吏部侍郎防为起居郎之卲为侍御史执中为给事中祖禹希纯虽出守尚除学士待制未快士论左正言张商英言先帝厌代之后司马光吕公着吕大防刘挚等援引朋党肆行讥议凡详定局之建明中书省之勘防户部之行遣言官之论列词臣之诰命皆指摘嗤笑当垂帘之际剪除陛下之羽翼于内击逐陛下之腹心于外天下之势殆哉岌乎今天清日明雷动风行而诛赏未正臣窃疑之望与大臣斟酌而可否焉又言朝廷叙吕惠卿蔡确以常法则是犹以为真有罪者惠卿幸而不死偶占恩叙当顾命之际确何负于陛下而杀确者以美官要职布列中外曽无曲直之辨哉侍御史来之卲言司马光之秉政擢挚为御史挚首引王岩叟朱光庭布列言路凡欲施设挚言之于下光等行之于上是时先帝陵土未干而光等更唱迭和刬革扫除忠臣义士熟视而呑声光与岩叟光庭相继已死独挚未即殂者此天以遗陛下也又言苏轼虽黜未厌众论于是并行责降商英又言焘及范祖禹吴安诗刘安世唐老孙升韩川等当吕大防擅权时或在台谏或在给舍并以亲旧相为表里通传指意弹劾缴驳搆撰飞语中伤无罪人首恶虽已贬黜而焘等犹未明示窜殛传曰去恶如农夫之务去草芟夷蕰崇之勿使滋蔓愿陛下亟图之于是降焘知鄂州安世知南安军川知坊州升知房州安诗监光州盐酒税
　　除字説禁
　　周秩罢
　　时为监察御史上言元祐党人之言曰向有御批欲増隆皇太妃仪物又如治平中议濮庙令吕大防如何住得所以求去且大防与司马光等向议濮庙事以欧阳修议为非当而朝廷惑于邪説至今英宗所生母任氏犹为仙游县君呜呼邪説盛行使天子不得尊其母可不恨哉上读至吕大防如何住得所以求去曰大防何尝有言且仪物事未付外非有司所当与今秩越次及之是迎合也又读至使天子不得尊其母上曰此言激怒也又言垂帘日奸臣谋害蔡确引郑穆等自王府官为侍从使亲王私于权臣上曰此是何言使亲王闻之且不自安如秩寘之言职朝廷无安静之理遂以秩知广德军
　　秋七月追夺司马光等赠諡窜吕大防等于诸州以黄履周秩张商英等交章论之也追夺光及吕公着赠諡及所赐神道碑额撤楼毁碑夺王岩叟所赠官贬大防刘挚苏辙梁焘刘安世官分郑蕲筠鄂南安军居住初章惇欲用蔡卞议光及公着并发塜斵棺上不听
　　下申儆诏
　　略曰朕继体之初宣仁圣烈皇后以太母之尊权同听政自以帘帷之间见闻不能周及故不次以用大臣推心以委政事而司马光吕公着忘累朝之旧恩懐平时之觖望幸国家之变故奸邪之深谋引吕大防刘挚等周旋欺蔽表里符同宗庙神灵恣行讪凟朝廷号令輙肆纷更首信偏词轻改役法开诉理之局使有罪者侥幸下疾苦之诏使羣小人谤言诬横敛则滥蠲茍免之逋诬厚藏则妄耗常平之积崇声律以轻薄经术任穿凿以紊乱官仪弃境土则谬谓和戎弛边备则归过黩武城隍保民而罢増浚器械资用而缺缮修凡属经纶一皆废绌人才淆混莫辨于品流党与纵横迭分于胜负务快乗时之愤都忘托国之谋方利亮隂之不言殊匪慈闱之本意十年同恶四海吞声敌计得行边民受害其司马光以下各已轻重议罚至于射利之徒胁肩成市盍从申儆以革囬邪推予不忍之仁开尔自新之路布告天下宜一切不问
　　先是周秩等又言文彦博背负国恩诋毁先朝诏彦博年及耄期四朝旧相先帝待遇恩礼至优宜加阔畧以优老臣可特置不问
　　复免行钱
　　上谓章惇曰须从民便不愿者勿强也又曰如寛剰钱亦何须取之朝廷安待此以佐用耶乃诏开封不得抑勒及取寛剰毌过一分
　　置府界孶生监
　　八月开洛口新河
　　吴安诗言广武境危迫请开汴河导洛南流遂诏安诗提举开修洛口新河
　　九月罢制科
　　考官上张咸吴俦陈晰各六论上谓章惇曰制科所试防与进士防无异先朝尝罢此科何时复置曰元祐初复置李清臣曰汉亦不设此科上曰进士防亦可言时政阙失因诏罢制科
　　废广惠仓
　　其户絶田土并行出卖本仓见管钱斛拨入常平仓所有赈济合行事令户部检举元丰勅令立法以闻
　　冬十月吕惠卿徙知大名府
　　自江宁改除枢臣韩忠彦曽布曰惠卿在朝善人君子何以自立上曰只令知北京岂可留也又曰王安礼胜惠卿又曰吕嘉问吴居厚皆刻薄布因言章惇专权日甚一日若以旧恩欲保全之则不若制之于初先帝礼貎王安石言听计从亦未尝敢尔也布又曰除臣与忠彦曽稍开陈他人有敢言其非者否此不可不察时布已有倾惇之意矣
　　以常安民为监察御史
　　用中丞黄履荐自开封推官有是命安民入对上问曰闻卿尝致仕安民曰臣元祐七年丁母忧病笃致仕服除范祖禹赵君锡以臣年齿未老闻于朝廷遂再通籍上又问元祐任何官安民具以实对且言邓温伯苏辙苏轼皆尝荐臣为台官以拘于资格不除因奏曰祖宗置台谏官乃好言之意天下事付与执政使行之行不当则台谏言之天子惟择执政与台谏而已自可无为而治故台谏官人君当自择近岁多由执政度其附已然后除授故虽名为天子耳目其实执政私人上曰今日如何安民对曰今日之患莫大于士不知耻人茍无耻则择利而趋见害而避无事之时惟禄仕所诱奔走俯仰供为臣职一旦投之患难之地则掉臂而去矣今之大臣所提撕者皆无耻之人当元祐中进言则以熙丰之政为非而当时为是及今日进言则以元祐之政为非而熙丰为是是皆偏论臣尝谓先帝以天下不无积弊故须变革然末年已有欲趋安静之意陛下即位之初亦因时之宜务以寛仁镇静稍更作为之政今进言者一切以为非愿陛下公听并观是者行之非者改之无问新旧惟归于当上深然之谓执政曰安民议论公正无所阿附
　　安民寻上疏略曰大臣不和于上朋党交恶于下纷拏诋讦亏损风俗陛下姑务兼容不明邪正曲直则纪纲岂不日就陵迟昔唐文宗初亦慨然有意于治史称儒雅防险出于天性故太和之后朝廷号为清明惟以牛僧孺李德裕二党相攻黒白不分德裕之党有郑覃陈夷行僧孺之党有杨嗣复李班同时并用纷争于前唐祚遂衰陛下若不能辨邪正则朋党何时可破牛李之祸可不戒哉
　　河尽复东流
　　初吴安持乞于北流作软堰苏辙以为不可遂罢之中丞李之纯言大河东流已渐深驶宜及时因塞北派髙其隄防使专向东行安持奏乞塞梁村口缕张包口闸内黄决口仍于东流多疏口地及闸鸡爪河遂诏安持速往河上同河北诸监司按视是春中书舍人吕希纯侍御史元亮采行河希纯言东流虽深本自人力北流虽浅而水势极顺都水监所请五事惟缕断张包等河门恐壅遏北流之势不可施行从之于是用希纯等言诏増治北流堤防闭内黄决口凿开九里堤东河亦疏口地开鸡爪河以助其势既又遣都水使者王宗望速往措置及是奏言河悉已东还故道北流断絶
　　十一月复八路差官法
　　熙宁七年立七路注官法元祐七年诏八路官并归吏部差注至是复之八路当考
　　录周后
　　赈河北饥
　　十二月河东盐复官卖法
　　转运司言本路盐课以一年最多之数比元丰最少之年犹不及三分之二请罢去客人算请官自卖从之
　　明年春制置解盐司言同华解耀州河中陜府出产私盐盗贩公行乞许本司立额官自出卖从之
　　严铜钱出界禁
　　奉使郑价言北界支到抬厢人例物见钱七十余贯并是国朝新铸钱寳遂诏増重其禁
　　论修史罪范祖禹等并窜黜
　　祖禹永州赵彦若澧州黄庭坚黔州并安置坐修神宗实录诋诬也言者论所撰实录美意良法輙敢隐没而微言讥刺者凡数十事诏祖禹等供答至是国史院防到祖禹彦若庭坚各称别无按据得之传闻上曰史官敢加诞谩不恭遂有是命
　　明年正月右正言刘拯等言祖禹等纂修先帝实录擅敢増损厚加诬毁为臣不忠不可赦止以散官安置善地屈法多矣吕大防实董其事书成则冒赏转官罪败则责罚不及非所以正赏罚示劝惩也望先追夺所转官仍正诬毁之罪窃虑朝廷以碍敕榜为难况敕榜未出已有臣僚论列大防罪诚无所碍诏大防追夺两官赵彦若范祖禹陆佃曽肇林希并追夺两官除林希在职日浅外曽肇与小郡陆佃候服阕与小郡黄庭坚特追一官
　　未几拯等复论大防诏降官分司南京安州居住三年八月范祖禹自永州安置贺州刘安世自南安军安置英州坐元祐中同上疏论禁中覔乳母事章惇发之故再谪
　　乙亥绍圣二年春二月赈河北饥
　　以内库钱帛各十万赐河北东西两路提举司准备赈济
　　夏四月以邢恕知青州
　　恕入见泣涕曰臣不谓今日复得见陛下以至泪溅袍上不乐遂令赴青州初恕请入觐上谓韩忠彦曽布曰李清臣言恕有八劄子常在怀中此必曽以示人耶曰臣不闻此言因言恕人才文采皆不可得但多言耳上曰政为此上殿必乱道忠彦曰所言必有以惑圣听上曰恕自谓有定防功布曰此岂惟恕狂妄而刘安世等指为四凶乃与蔡确章惇等恕小官何得与此忠彦曰梁焘亦以此攻之布曰恕尝诮元祐执政云恕防手分付与个太平天下却逐恕在外闻者皆笑之上亦笑及是忠彦问恕对甚久上曰恕但説与惇确议事云王珪有邪心曽曰但以家事归之太母大臣不须与议布言臣亦曽见恕言珪以语清臣清臣以告惇确上曰珪果何如布曰珪倾邪何所不至不足恠忠彦曰当时缘公绘及确故贬上曰确之祸由恕起渠云尝自辨于太母太母亦欲召还恐无此事云是公绘报之布曰未必不为公绘所绐忠彦曰恕当时言太母待遇太妃事上曰渠亦自言布曰亦闻其教公绘云非髙氏之福太母尤怒此语上曰此语诚非理布曰此人学识以至尽心公家诚不可得但多犯分如欲调一确与司马光令新旧同力此岂可得上亦笑之
　　置律学博士
　　秋八月录赵普后
　　罢熙河等路分画地界
　　时章惇曽布方谋用兵故先劝上罢分画开边自此始
　　元祐间孙路为徐王侍读闻朝廷议弃地即上书言自通逺至熙河两州才一径尔熙河北闗已接夏境昨自开辟地百八十里濒大河而城兰州然后熙州有屏蔽使夏虏北据兰州南跨故境熙河固已迫矣出而左则通逺絶出而右则河州断熙州孤寄一川中岂不殆哉恐有不测则岷州亦不守而阶成遂失蜀道甚可忧也横山一带地险阻而肥沃人强悍而善战谓之山界部落劲兵之处此元昊所以渡砂碛而肆猖狂者昨大兵一出而城壁峙立虽未尽横山之广已裂其腹心而城其要害矣今若委而与之其众复集其地复守且相导而南下则环庆而东麟州以西傍边之人岂得安枕是兰州横山未可轻议也不报于是朝廷知路有前日之议命为陜西转运是岁正月迁环庆经略安抚
　　九月范纯仁降知随州
　　纯仁知陈州上疏言望陛下于日近进拟赦文之际特降御批令添入昨来吕大防等坐贬谪各指定州军居住及安置者并特许于外州军取便居住如此则泽及幽隐和气充盈太皇太后神灵在天亦当欣怿凡五十上奏上有从意章惇力主前议且谓纯仁同罪未录乞并责之于是御批纯仁立异邀名阻抑朝廷已行之政可落职改随州越明年以武安节副贬东川
　　辛亥大飨明堂
　　先是曽布独言大礼恩宥在近去岁贬谪人不知何以处之上应声曰莫不可牵复布曰诚如圣谕蔡确五年不移吕惠卿十年止得移居住处吴居厚等十年不与知州军此皆元祐起例自可依此昔蔡京曽为臣言钱勰已曽来京处探问谪降人牵复消息京但答以不知布又曰如梁惟简近方押送峡州九月中未知到否岂可便移上曰岂有此理因问惟简此行众颇喜否布曰此举固足以警两端之人然亦有喜有不喜者元祐之人未免以为过也遂有吕大防等永不叙复指挥
　　常安民罢
　　安民为监察御史上疏言蔡京之奸足以惑众辨足以饰非巧足以移夺人主之视听力足以颠倒天下之是非内结中官外连台谏今在朝之臣京党过半陛下若不早觉悟逐去他日羽翼已成虽欲去之嗟无及矣又言今凡为绍述之説者其实皆借此名以报私怨一时朋附之人从而和之遂至已甚张商英在元祐时上吕公着诗求进其言防佞无耻士大夫皆传笑之及近为谏官则上疏乞毁司马光吕公着神道碑周秩在元祐间为太常博士亲定司马光諡为文正及近为正言则上疏论司马光吕公着乞斵棺鞭尸陛下察此辈之言果出于公论乎朝廷凡事不用元祐例至王珪家防孙五人皆珪身后所生乃引元祐例许奏荐近日请复官制职事官不带职寄禄不带左右至于权尚书侍郎独以林希李琮之故不复改易如此等事谓之公心可乎故凡劝绍述先帝者皆欲托先帝以行奸谋谓它事难以感陛下若闻先帝则易为感动故欲快恩仇防良善者须假此以移陛下之意不可不察又言宣仁太后甚得人心前日陛下驾幸秦楚大长公主第浇奠及辍朝并命敕葬诸费从官给人人无不欢呼权臣横恣朋党满朝言官未尝一言及之惟知论元祐旧事力攻已去臣僚臣荷陛下奨拔不敢负恩摧枯拉朽之事臣实耻为之举朝疾臣诬陷非一臣赋性愚直终恐不能胜朋党之论愿乞外以避之上开慰而已未几命与安民知军惇乃进拟送吏部降监当明年董敦逸论瑶华事上怒欲贬之谓执政曰依常安民例与知军惇救之乃知上初不知安民降监当也
　　冬十月河南府地震
　　十一月安焘罢
　　出知河南府焘与章惇旧相好及为门下侍郎惇意焘必助已而焘寖多驳议惇惮而恶之所以排陷焘者无所不至上祠明堂斋于太庙焘为仪仗使后宫有絶驰道穿仗而过者焘且弹劾已而常安民谏刘美人侍祠语尤讦上怒欲逐之焘言安民以言为职虽过当愿少寛假惇因是白上曰焘与安民相表里今安民狂妄如此而焘力救解其意可见安民既责焘不自安遂求去位上从之
　　追赠蔡确
　　赠太师諡忠怀用左司谏刘拯之言也
　　十二月诏察官免言事举台谏毋限资
　　元丰末减察官二员令殿中侍御史兼领而察官亦许言事至是命复置三员分领六察不许言事又诏奏举台官毌限资序
　　编元祐章疏
　　寻诏崇政説书沈铢赴枢密院编类铢以进讲在近求免宰执进呈曽布曰此事外议多不以为然故铢亦不愿且元祐中妄论者非一此令一行则人不安岂有朝廷行一事而使天下之人皆不自安之理然业已行则止于两府侍从台谏可也其他且已上以为然布又言铢恐难强遂命考功郎中余中代之越四年春正月枢密副承旨宋球等编成一百四十三册诏录本进入御史陈次升言陛下即位之初诏令天下直言亲政以来又揭榜许其自新今若考一言之失置于有过之地则前之诏令适所以误天下后之敕榜适所以诳天下非示天下大信也愿寝勿治
　　苏州地震【自夏涉秋方止】
　　丙子绍圣三年春正月以杨畏知虢州
　　时知成德军改河中府右正言孙谔言畏在元丰间为御史议论皆与朝廷合元祐末吕大防苏辙用事则尽变而从之绍圣初陛下亲政则又偷合诡随缔交执政天下之人谓之三变望显黜之有诏落职中书舍人盛陶缴词头遂改虢州
　　出内库金帛助邉
　　出内库金帛六十五万赴五路经略司封桩自后降赐非一不尽录
　　二月罢富弼配飨
　　三月以禁中屡火罢春燕
　　尚书省火
　　劒南东川地震
　　夏四月命河东铸当三铁钱
　　复罢宣徽使
　　五月孙谔罢
　　出知广德军时为左正言上疏略曰免役者一代之大法在官之数元丰多元祐省虽省未尝废事也则多不若省散役人之直元丰重元祐轻虽轻未尝废役也则重不若轻大纲立矣随时不能无损益者众目也数省而直轻则民之出泉者易矣出泉之法四方不同有计钱之多寡而输之者其弊在于常平官所赋轻重之不均有计田之厚薄而输之者其弊在于元差官所定美恶之不平若使轻重均美恶平而后行焉则民之出钱者易而法可久也今役法优下户使弗输所取并归上户意则美矣而法未善也愿陛下博采羣言无以元丰元祐为间要以使元元无不均之患岂不盛欤蔡京力攻其説且谓刘挚以熙宁四年言役法十害内第一害谓纷错不均曽布以为均第二害刘挚以为贫富多少不平曽布以为平不均不平之辨已判二十年矣谔于二十年后窃取其説言于陛下追复之日臣愚不知谔果何心也上以谕曽布曰孙谔论役法却云元祐轻元丰重兼与刘挚之説同布曰恐不同方今言路中正直惟谔等一二人愿更赐察上颇欣纳时陈次升击蹇序辰章惇蔡卞共加庇护进呈次升章不行而排谔甚急布即奏云惇卞欲因此罢谔言职而庇序辰等邪正颠例是非贸乱冇误圣政明日又言之上谛听不已然而终以谔为助元祐者诏罢言职补外
　　秋九月滁沂州地震
　　废皇后孟氏
　　初后朝谒景灵宫讫事就坐诸嫔御侍立刘媫妤独背立帘下后閤中陈迎儿喝曰绰开婕妤背立如故由此閤中皆忿冬至朝隆祐宫俟见后所御坐朱髹金餙媫妤颇愠从行者为易坐制与后等众皆不平故传喝曰皇太后出后去所媫妤亦起立或已撤媫妤坐寻复所遂顿于地媫妤不复朝泣而去遂诉于上时内御郝随用事谓媫妤曰母以此戚戚蚤为大家生子此坐正当为媫妤有耳防福庆公主病后冇姊颇知医尝已后危疾以故出入掖庭投公主药不效乃取道家治病符水以入宫防以示后后变色问曰此何从来防对以实后曰六姊宁知中禁严宻与外舍异耶戒令存之俟上至言所以既而上过视公主疾后特以告上上曰此亦人情之常耳后即取符爇于前宫禁相传压魅之端作矣未几后养母聴宣夫人燕氏尼法端与内供奉官王坚以左道为后祷祠事闻上召宰相谋之章惇请礼官共议蔡卞曰既犯法何用礼官乞掖庭置狱差宦者推治遂诏内侍梁从政苏珪即皇城司鞫之御史陈次升言废后事重且自古鞫狱皆付外庭未有宫禁自治付之阉官者万一寃滥贻后世讥乞选侍从台谏置狱庶获情实不报狱具坚坐以家藏雷公式示法端又以南方听得枫木铜法端即光教院造式作后祷祀有所厌者伏所求者得等语式成恐门户讥察以枣入之而入法端坐与坚造式又尝令坚求闾巷间所谓驴驹媚蛇雾叩头虫者以进后令佩徃上寝殿燕氏坐上过后閤烧欢喜字作符取灰将置茶中以进防上不欲茶而止又烧符和水以洒御路兾上数来又令坚绘刘媫妤像以大钉钉其心又欲取五月中疗死宫人烧尸灰致刘寝觊其亦以此疾恶死又取七家针各一烧符灰致刘閤中皆以厌呪卒无验寻命侍御史董敦逸录问遂诏废后迁居瑶华宫王坚法端燕氏皆处斩比所连逮以等第定罪经由失讥察等官贬秩罚金有差陈迎儿因始造为语言激怒中宫杖脊逐出诏狱初起禁中捕逮几三十人棰楚甚峻皆宦官宫妾柔弱之人既录问罪人过庭下者气息仅属或肢体毁折至有无舌者无一人能声敦逸秉笔疑未下郝随从旁胁之敦逸畏祸不能刚决乃以奏牍上盖宰相章惇迎合于外而郝随挤排于内莫有敢异议者上曰朕待后有礼不意其所为如此今日之事诚出于不得已上言及此恻怛见于顔色惇等奏曰废后大事也陛下诚出于不得已愿少寛圣心敦逸复奏言中宫之废事有所因情有可察诏下之日天为之隂翳是天不欲废之也人为之流涕是人不欲废之也且言尝录问狱事恐得罪天下后世上曰敦逸不可更在言路曽布曰陛下本以皇城狱出于近习推治故命敦逸录问今乃贬录问官何以取信中外上然之
　　冬十月夏人大举入寇
　　鄜延经略使吕惠卿谍知之乃制为前后左右中及前左前右后左后右九军及东西两游奕凡十一军而自行主将事分巡府城外北山及贾家山嘉领山宅子谷诸处而使围在府后之三川亭建帅旗外又周立十一军旗帅司有令则举逐军旗而逐军以旗应逐军有禀亦举旗而帅司以本军旗应又为之开门河道使相通以便出入为援虑贼兵并以攻一军乃制防应十一军悉屯于城里与外军相近部分既定李干顺与其母梁氏率众渡河至乌延口分为三路昼夜疾驰至青龙平距府城五里尽围诸寨而以轻兵与诸将战贼亦为十一寨其二在金明北其九在金明南云初贼欲以重兵围延州而后南掠鄜州及至延州见有备欲攻则城不可近欲掠则野无所有欲战则诸将按兵不动欲南则有腹背受敌之患留二日即拔寨北去攻防金明寨惠卿遣将追之贼以精骑殿而不奔第四将张舆及李淮战死诸将不敢击奏闻章惇怒张舆军失主将欲诛四千人中书侍郎李清臣曰将没亦多端或先登争利轻身入敌今全军尽诛异时亡将全军尽降虏矣于是诏惠卿随宜裁处所诛牙兵才十六人而已
　　雷大雨雹
　　城安西
　　筑汝遮城赐名安西自后进筑城寨非一不尽录
　　十二月宗正宗景罢
　　宗景娶杨氏妻诏许之矣已而闻实妾也诏落开府罢宗正
　　丁丑绍圣四年春正月田嗣宗坐指斥抵死李清臣罢嗣宗清臣之表弟清臣出知河南府
　　授辖正节度使
　　去秋阿里库卒子辖正嗣立至是加封
　　二月追贬司马光等夺赠有差
　　光追贬清海节副公着建武节副王岩叟傅尧俞赵瞻并夺所赠官追韩维致仕及孙固范百禄胡宗愈遗表恩三省言光公着唱为奸谋诋毁先帝变易法度罪恶至深当时凶党虽已死及告老亦宜薄示惩沮故有是命
　　是夏复追贬光朱崖军公着昌化军并司户先是邢恕尝为章惇言神宗晏驾时范祖禹赴召光送别谓祖禹曰方今主少国疑宣训事不可不虑宣训者北齐武明娄太后宫名也后废其孙少主殷立其子常山王演恕常谤宣仁有废立意故造为此説惇虽知其妄但借此以罪光谓光志在倾揺猥以武明事拟宣仁并公着追贬之
　　诏给舍举职
　　给事中叶祖洽言先帝修复官制其意盖欲使之更相检察而不得混乱也故中书省置中书舍人以行为职其不可行则缴之门下省置给事中以读为事其不可读则驳之盖以为庙堂之上议论施设或有差误人主有所不知则给舍得举其职上闻如此则政事之阙常救于未然而朝廷无过举今使中书舍人兼权给事中又令凡有书过文字并不回避如此则中书舍人即是给事中给事中即是中书舍人不惟名实混淆而给事中职事遂废当其职事者自行自读或有阿附可以荡然肆志无所忌惮命令既出虽有言者亦无及矣诏特旨书读不逥避外余令互书
　　夜有红光出西北
　　继得亳州奏其夕红光自太清宫老君两眉起遍殿北连洞霄如两红桥中有白光二鼔后散归西北天门人皆以为火视则赤云成片四鼓后东方亦然或谓蚩尤旗长蔽天者是也
　　罢春秋科
　　再窜吕大防等三十余人
　　三省言大防等为臣不忠罪与司马光等无异顷朝廷虽尝惩责而罚不称惩内范纯仁又自因别过落职于本罪未正典刑生死异罚无以垂示万世遂贬大防刘挚苏辙梁焘范纯仁为散官安置于循新雷化永五州刘奉世郴州居住韩维落职致仕王觌通州韩川随州孙升峡州吕陶衡州范纯礼蔡州赵君锡亳州马黙单州顾临饶州范纯粹均州孔武仲池州王钦臣信州吕希哲和州希纯金州希绩光州姚勔衢州并居住吴安诗连州安置王汾落职致仕张耒晁补之贾易并监当程颐追毁出身以来文字秦观移横州编营并依绍圣二年八月二十一日指挥永不收叙朱光庭孙觉赵卨李之纯杜纯李周并追夺大防等制词皆叶涛所撰极其诋毁寻降文彦博太子太保诸子并勒解官司马康夺赠官
　　去秋七月诏知滑州吕大忠在元祐中坚持邉议不为党人所囘加寳文阁直学士知秦州大忠因言臣弟大防自罹谪籍流落累年南北乖暌山川修阻既衰且病来日几何一旦不虞倐先朝露死生隔絶衔恨无穷望赐哀怜将臣已除职名乞行追寝只量移大防陜西州郡居住所贵声问稍近少慰终鲜急难之情不报先是大忠自泾原入对上语大忠曰曽得大防信否对曰近得之上曰安否又曰初议令过海朕独处之安州知否对曰举族荷陛下厚恩上曰有书再三説与且将息忍耐大防朴为人所卖候二三年可复相见大忠拜谢以告章惇其请大防量移盖恃前日上语也大忠既以所得上语告惇及还因为通判潘适言之适叹曰公失言矣必为深悔于是大防再责或曰循州之行上语实激之盖章惇等疑上意复欲用元祐人故再行贬黜
　　是岁苏轼自惠州移昌化军范祖禹自贺州移宾州刘安世自英州移髙州并安置
　　明年知雷州张逢周防流人苏辙兄弟同官吏门迎辙轼且馆辙于州民吴国鉴家每月移存否差借白直董必奏之辙徙循州逄停官范祖禹徙化州刘安世徙梅州秦观徙雷州
　　闰月上书人张天説抵死
　　上批天説所进书观其立意狂妄诋毁之言上及先帝下及朝廷可送开封府取勘其后开封府言天説私有景祐福应太一集要上书诋讪先朝情不可恕特处死自是妄言者莫不诛死
　　以曽布知枢密院林希同知
　　章惇之拜相也布在翰林草制极其称美望惇用为同省执政惇忌之止拜同知枢密院于是又迁知枢密院布得独对惇疑布更引希同知使密察之希寻为布所诱亦背惇布与惇益不合卒倾惇夺其位
　　大雨雹
　　三月亲试举人
　　赐何昌言以下及诸科六百余人及第出身有差
　　幸金明池
　　风甚池浪如山新作龙舟舣于水心殿东不复登水嬉等船皆罢殿中侍御史陈次升上疏略曰伏闻金明池新造龙船费用万贯肆为侈靡穷极工巧必非陛下意也陛下躬不世之资袭祖宗之庆勤俭过于夏禹天下之所共仰有司乃不能宣明德意所造不乗之舟其费如此而游幸之日天乃大风岂非爱祐陛下而使觉悟有司之过乎兹事既往虽不可救亦足以为来者之戒
　　先是以修龙船了毕特支度牒十五道赐杨琰御史蔡蹈言杨琰者本木工止缘技巧驯致使名禄养丰厚时有加赐近代以来以工巧被宠遇者未有如琰比也龙舟之役其费不赀朝廷不责其过侈而反以度牒赐之甚亡谓也若谓其功可赏不过百工之事何足多尚今赏之过厚无不议论凡赏罚所以存劝沮也今以一龙舟而命赏过厚不知劝何在耶若谓其劳可赏则边陲用命国尔忘家之人不知何以为赐兼臣窃见诸路每有兴修干乞度牒诘问勘当十不得五其重惜如此而独滥于赏琰不知为意何耶
　　夏四月陈瓘罢
　　初太学博士林自阿蔡卞之意唱言于太学曰神考知王安石不尽尚不及滕文公之知孟子也士大夫皆骇其説校书郎陈瓘谒章惇求外任因具以告惇惇大怒召自而骂之章蔡皆由是不合瓘自为小官时即特立敢言绍圣初惇以宰相召道过山阳瓘适相遇随众谒之惇素闻瓘名独请登舟共载而行访以当世之务曰计将安出瓘曰请所以乗舟为论偏重其可行乎或左或右其偏一也明此则可行矣惇黙然瓘复曰上方虚心以待公公必有以副上意者敢问将施行之叙以何事为先何事为后何事当缓何事当急谁为君子谁为小人惇良久曰司马光奸邪所当先辨瓘曰相公误矣此犹欲平舟势而移左以置右也果然将失天下之望惇厉声视瓘曰光辅母后独宰政柄不务纂绍先烈大改成绪误国如此非奸邪而何瓘曰不察其心而疑其迹则不为无罪遂以为奸邪而欲大改其已行则误国益甚矣乃为之极论熙丰元祐之事以为元丰之政多异熙宁则先志固已变矣温公不明先志而用母改子之説行之太骤所以纷纷至于今日为今之计惟当絶臣下之私情融祖宗之善意消朋党持中道庶乎可以救弊若又以熙丰元祐为説无以压服公论恐纷纷未艾瓘辞辨渊源议论劲正惇虽忤意亦颇惊异遂有兼取元祐之语留瓘共饭而别惇到阙召瓘为太学博士瓘闻其与蔡卞方合知必害正论遂以婚嫁为辞久而赴官于是三年不迁至是出为涪州通判当瓘为博士薛昻林自之徒为正录皆卞党也竞尊安石而排元祐卞方议毁资治通鉴板瓘闻之因防题时引序文以明神考有训昻自愧遽以告卞密令置板髙阁不复敢议毁矣
　　吕大防卒
　　于防州上始闻之曰大防何以至防州及请归葬即许之议者由是知痛贬元祐党人皆非上意也绍兴初追封宣国公諡正愍
　　成都路复防茶
　　以西边进筑赦陜西河东
　　制曰朕绥御九有怀柔四夷蠢兹西戎蕞尔小国弗茹其力敢拒大邦申命边臣奉将薄伐方共武服已奏肤功辟疆复境者九城尽要害膏腴之地折馘执俘者万计皆精鋭骁勇之人役不淹旬防无虚日而财靡殚众力非调民因其天亡之时成其席巻之势然念士卒有暴露之苦雉堞有版筑之劳宜覃鸿恩以慰边俗应陜西河东州县罪人流以下并释之于戯武之所加者广则泽之所及者深尚暨乃心克平兹土
　　追贬王珪
　　万安军司户三省言元丰末两府大臣尝议奏请皇太子就傅建储事王珪輙语李清臣云他自家事外庭不当管蔡确章惇闻之对众穷其所立珪不得已方云上自有子确惇宣言于众其议遂定给事中叶祖洽言若以珪之罪无实迹则当时二三执政尚在见今侍从间甚有知其详者皆可考况台官黄履论之于前谏官刘拯论之于后近日髙士京又极陈其状望陛下决于独断以慰中外遂有是命遗表恩例并追夺
　　上之初嗣位也邢恕蔡确自谓冇定防功既而确死贬所恕亦斥不用心恨之其后恕帅中山防髙遵裕子士京为西京副将士京庸暗恕一日置酒诱士京曰公知元祐间独不与先公推恩否士京曰不知又问有兄弟无曰有兄士充已死恕曰此乃传王珪语言之人也当是时王珪为相欲立徐王遣公兄士充传道言语于禁中知否士京曰不知恕因防士京以官爵曰不可言不知为公作此事第勿以语人因令王域为士京作奏上之珪由是得罪
　　先是上谓辅臣曰黄履三月末已有章论珪事朕以宣仁圣烈于社稷大计圣意素定自是内外羣小罔有窥度朕尝语惇等先后乃妇人之尧舜也
　　复侍从转对
　　五月文彦博薨
　　彦博凝简庄重顾盻有威逮事四朝荐更二府七换节钺为将相五十年两以太师致仕英杰奇隽名闻四夷熙宁中彦博在枢府尼惠普以妖妄就捕有司奏搢绅所与简牍一时公卿多有之独彦博无有神宗问其故对曰臣但不知耳如知之亦当有书时人美其分谤云諡忠烈
　　复濬洛通汴
　　六月癸未朔日有食之
　　隂暗不见羣臣表贺
　　太原府地震
　　秋七月大内火
　　火入鬼舆
　　太史奏主贼在君侧宜备上召太史诘之对曰谗慝之人皆贼也惟亲近正人修德乃所以备之
　　八月治同文舘狱
　　太府寺主簿蔡渭奏臣叔父硕尝于邢恕处见文及甫元祐中所寄恕书具述奸臣大逆不道之谋及甫彦博子也必知奸状诏翰林承旨蔡京吏侍安惇同究问初及甫与恕书自谓毕禫当求外入朝之计未可必闻已逆为机穽以榛塞其涂又谓司马昭之心路人所知也又云济之以粉昆朋类错立欲以眇躬为甘心快意之地及甫尝语蔡硕谓司马昭指刘挚粉昆指韩忠彦眇躬及甫自谓盖俗称驸马都尉为粉侯人以王师纳故呼其父尧臣为粉父忠彦乃嘉彦之兄也及甫除都司为刘挚论列又挚尝论彦博不可除三省长官故止为平章重事及彦博致仕及甫自权侍郎以修撰守郡母丧除与恕书请补外因为噪忿诋毁之辞及置对则以昭比挚所云眇躬乃以指上而粉昆乃谓指王岩叟面如傅粉故曰粉焘字况之以况为兄故曰昆挚将谋废立不利于上躬京惇言事渉不顺及甫止闻其父言无他证佐望别差官审问乃诏中书舍人蹇序辰审问仍差内侍一员同往
　　彗出氐
　　斜指天市垣光芒三尺余越三夕长丈余扫巴星未几犯宦者复犯帝座
　　九月大赦
　　求直言
　　批旨付三省天垂变异彗出西方灾谴为大朕实惧焉可避正殿减常膳罢秋燕许内外臣僚言朝廷阙失
　　曽布言熙宁乙卯岁十月彗在翼轸吴楚分野之外寻有交州之变防邕钦亷三州光芒扫长沙明年春长沙民大饥疫死者相枕籍自丙辰春出师讨交趾丁巳春师还死者数十万今扫巴星则巴蜀不可不虑臣等更当讲求边备兼星在氐边事诚不可不戒臣素言泾原篱落未葺须至营筑堡障其他版筑当且休息未可举动上皆然之布又言陛下以天变恐惧祗畏如此然政事有未安刑罚有未当大臣还肯因天变为陛下改更否正人端士天下之所欲进而大臣素所不悦还肯因天变为陛下收用否谗邪不正之人正在要路众人所恶而大臣素所党与还肯为陛下斥逐否以臣观之必无此理恐未有以称陛下修省之意也上矍然变色
　　通判通逺军李深上书曰当今之阙失莫大于主道太弱而臣道太盛陛下柄用大臣委信仰成未尝疑贰爱臣之心至矣尽矣驭臣之义似未施也祖宗进退言事官虽执政不得与闻盖以杜絶台谏私于宰执今蔡卞执政其兄京得荐台官被其兄之荐者能不私其弟乎况陛下命黄履蔡京各荐御史而履所荐者不召京所荐用者二人四方瞻望愿登蔡氏之门者惟恐不及然则执政过恶陛下安从而闻乎陛下选监司按察诸路欲知下民之疾苦官吏之美恶故着令执事相统属者囘避盖欲监司于所部无欺蔽也今章楶为泾原帅乃用其婿刘何摄漕事应副军需前日筑平夏城为贼所抄而奏报不到陛下安得闻之乎陛下赏功罸罪进退羣臣以劝沮天下宜无毫厘失实也然今之边帅如鄜延以一路事力进筑三城而每赏不过进官一等泾原章楶以四路兵势三路民力失亡其众才筑安西城一寨而赏则官自朝散而迁朝议职自修撰而加密直于鄜延何薄于泾原何厚无乃以楶为宰相章惇兄故而优之乎陛下分命监司应副刍粟如卲防于鄜延亲临飞挽至于功成赏止一官张询于熙河未始一至防边而全城之赏乃自权运副一进而为都转运使又加秘阁之直于鄜延何疎而于熙河何亲无乃以询为章惇妹夫而特异之乎陛下鼓舞人物厉之以名引之以美是谓日新之政也吕嘉问移发运使未数月不缘奏计登对不缘六曹贰卿遂除待制天下皆谓嘉问之子女王雱之女蔡卞娶雱之妹又嘉问蔡卞结为死党去年无故出户部郎何玩者蔡卞为嘉问报仇也臣不知嘉问骤为两制果出陛下圣意乎又臣见张赴近自左藏库副使不因赏功又无他长遂以閤门副使为雄州帅天下皆谓赴乃章惇妻弟臣不知张赴之超为横行边帅果出陛下圣意乎章惇为小官有李参者尝厚惇今参之子孙李仲光以不职罢遽除河北运判李延嗣方在监当遽除淮东提举官此人人知惇报恩也蔡卞为王安石婿有邓绾者荐卞于先帝欲以婿安石先帝察其邪怒而逐之至今天下传诵今绾之子洵仁洵武一为校书郎一为提举官洵武又兼为修史检讨此人人知卞之报私恩也陛下复行免役本以寛民而取于民者不轻陛下留神安边本以养民而害于民者先至原其所以然皆以用蔡京为详定章楶为帅臣也京为役法罪人楶为边防罪人天下共知朝野共怒而人不敢言者特以卞惇之兄孰肯言之以取祸乎臣闻众贤和于朝则万物和于野今大臣论事于黼座之前有至喧辨不已时于政事堂中或以恶语相侵陛下未加诛责固为大度然朝廷纲纪不肃为之柰何孔子曰天下有道则礼乐征伐自天子出比年边陲兴兵乃征伐大事也陛下不自专可乎论边城之要兵权之重则河北莫如雄州陜西莫如泾原熙河今雄州用宰相之妻弟泾原用宰相之兄熙河用宰相之妹夫凡指挥边事但用私书而已陛下独不为万世虑患乎祖宗故事有一于此乎一岁之内春则熙河地震秋则禁中火灾又彗出西方皆隂极之异陛下不可不虑也若夫王旁心疾而为馆职邵材病妄而知越州梁子美之为提防刑狱周之道之为刑部侍郎似此之类莫非宰相私意此皆陛下待御大臣过于仁柔反为所制也愿陛下上念祖宗之艰难亲收人主威福大柄选择正直之贤士以备谏诤委任公忠之贤佐以为賛襄驾驭英雄使之各尽其力屏出邪佞使之无所施巧则天地和应灾害不作符瑞防至年谷屡丰天文之变有不足患惟陛下留意
　　冬十月以邢恕为御史中丞
　　以权吏部尚书迁章惇实启上也恕尝谓惇有定防功而惇每疑元祐人复用谋诛絶之恕肯任此事故不以序迁改蔡卞请用安惇上不许时章惇与卞已不咸
　　十一月梁焘卒
　　于化州乞归葬不许
　　先是蔡确母明氏奏焘尝私语怀州致仕官李询云朝廷若存蔡确则不利于徐邸询忿疾之以告邢恕诏恕详具以闻又诏三省诘询及瀛州推官尚洙盖元祐中询尝对洙言之三省言询所供不殊诏以河北运副吕升卿湖南提举常平董必并为广东西采访时蔡京等究治同文馆狱卒不得要领乃遣使岭外谋尽杀元祐人防刘挚及焘已前死朝廷未知也曽布言窃闻欲遣升卿按问梁焘之所言证佐已具想必不虚若更遣升卿辈按问岂免有鍜链之嫌若万一焘不肯承必须置狱若置狱而后承则天下后世以为鍜链无疑矣何以释此谤况祖宗以来未尝诛杀大臣纵焘更有罪恶亦不过徙海外上曰祖宗未尝诛杀大臣今岂有此布曰然则何必遣使也况升卿兄弟与苏轼兄弟切骨仇雠天下所知万一轼辙闻其来望风引决岂不伤仁政兼以升卿声熖可畏又济之以董必此人情所以尤惊骇也上改容曰甚好陈次升亦言元祐臣僚陛下本无杀之之意而遣升卿为使理无全者升卿昔以赃败太后上升自真州泛小舟隐姓名七日至京师投匦上书资性惨刻喜求人过失今将使指投隙释憾何所不至有旨升卿察访指挥更不施行而必自东路改西路必至广西所为多刻薄遂劾昌化军使张中役兵修驿以舍苏轼而监司失觉有诏广西钤辖程节提刑梁子美并降官既而必除工部郎官中书舍人郭知章论必前按衡州守起狱多寃缴必词头遂命赵挺之赵辞于是给事中陈次升封驳以为不当必乃讼知章次升皆为元祐台谏上怒必輙讼言者诏送吏部
　　窜程颐
　　编管涪州以其与司马光相厚也黄庭坚寻自涪移戎
　　十二月刘挚卒
　　先是蔡京章惇共治文及甫等所告事将大有所诛戮防星变上怒渐怠然京惇极力煆炼不少置已而梁焘先卒于化州后七日挚亦卒于新州众皆疑两人不得其死明年二月朝廷乃闻挚死不许归葬家属令于英州居住至五月狱乃罢
　　复市易务
　　许用见钱交易收息不过二分不许賖欠
　　两浙旱






　　九朝编年巻二十四
<史部,编年类,九朝编年备要>
　　钦定四库全书
　　九朝编年备要巻二十五　　　宋　陈均　撰
　　哲宗皇帝【起戊寅元符元年止庚戌元符三年】
　　戊寅元符元年春二月罢翰林侍讲侍读学士
　　三月建懿亲宅【以处五王】
　　内臣陈衍抵死
　　绍圣初追贬司马光等张商英又言内臣陈衍乃陛下家奴敢与宰臣交通干预大政刘挚未除相苏颂未罢相前十日人已知之其奸状明白乞流配海岛诏除名白州编管三年又以其与州官往来配朱崖军至是蔡京安惇究治到前皇城使张士良所言陈衍事状乃奏云司马光忘先帝厚恩弃君臣大义乗时伺候冒利无耻交通中人躐取高位奸党交缔踪迹诡秘又曰其无君之恶同司马昭之心擅事之迹过赵髙指鹿之罪盖至今日其恶遂彰大逆不道死有余责所有陈衍罪不在赦上曰陈衍朕亲见之不可贷乃诏衍处死士良先已窜雷州至是徙白州
　　章惇蔡卞请追废宣仁圣烈皇后
　　先是惇卞恐元祐旧臣一旦复起日夜与邢恕谋所以排防之计既再追贬吕公着司马光及谪吕大防等过岭意犹未厌仍用黄履疏髙士京状追贬王珪皆诬以图危上躬其言侵及宣仁上颇惑之最后起同文馆狱将悉诛元祐旧臣内结宦者郝随为助专媒孽垂帘事欲追废宣仁惇卞自作诏书请上诣灵殿宣读皇太后方寝闻之遽起不及纳履号谓上曰吾日侍崇庆天日在上此语曷从出且上必如此亦何有于我皇太妃同皇太后谏上语极悲切上感悟取惇卞奏就烛焚之于是禁中相庆郝随觇知其语惇卞明日再具奏坚乞赐行上怒曰卿等不欲朕入英宗庙乎抵其奏于地张士良者前窜雷州惇卞逮赴诏狱欲使诬宣仁果有废主意及士良至既以旧御乐告复列鼎镬刀锯置前谓曰言有即还旧官言无即死士良仰天哭曰太后不可诬天地神祗不可欺乞就戮惇卞无如之何但以陈衍罪状塞诏宣仁追废之议由是得息而惇卞终不释然
　　蔡京安惇进呈刘挚等事上曰元祐人果如是乎京惇曰诚有是心然反形未具上曰挚等已责遐方朕遵祖宗遗意未尝戮大臣其释勿治
　　夏四月邢恕罢
　　自中丞出知汝州恕每登对必移时章惇疑其轻已排而出之
　　十月中书言恕元祐初上书言王安石吕惠卿之奸又称宣仁后有宗庙大计旬日固已先定之语于是徙知南安军
　　建显谟阁
　　藏神宗御集
　　崇宁元年置学士直学士待制等官
　　复汴河堤岸司
　　五月朔御殿受传国寳
　　初咸阳民段义郊居因造屋斸地得玉玺其文曰受命于天既寿永昌玉甚莹色甚绿御史台主簿李公麟以为玺文乃小篆为鸟鱼状盖李斯所篆又云初学记云蓝田之玉如蓝故谓之蓝田此真秦寳也蔡京等欲以五月朔大朝防受传国玺上许之三省未知也及诏如所请章惇大骇然不敢复言闻者哂之
　　六月改元
　　初议改元上谓辅臣曰前代元鼎之类皆明白如何章惇曰元符最好其次有真符寳符皆不及兼寳字皆先世末岁所称如天寳皆是上曰如此即且作元符曽布以为昔天书降尝于承天门里作元符观后以火废则元符亦不甚佳上黙然
　　置防详元祐诉理局
　　元祐初尝置诉理所申理寃滥至是中丞安惇言陛下未亲政事奸臣置诉理所凡得罪于熙丰之间者咸为除雪归怨先朝收恩私室乞取公案防详从初加罪之意复依元断施行时章惇犹豫未应蔡卞即以相公二心之言迫之惇惧即日置局命蹇序辰同安惇防详案内文状陈述及诉理所防于先朝言语不顺者具告以闻自是已伸雪复改正或重得罪者八百三十家
　　秋七月地震
　　八月严选用召对法
　　诏自今三省枢密院拟进在京文臣及武官横班使副诸路监司帅守召对
　　严起复命
　　诏非管军边任不许复起三省言驸马都尉郭献卿卒哭当起复上曰不以金革从事而起复虽有故事非古也其除之
　　九月复窜郑侠
　　防详诉理所言光州司法监安上门郑侠上言谤讪朝政并王安国非毁兄安石等罪名元祐元年除雪不当及王斻王斿进状内言父安国寃抑未除又云先臣不幸不得出于此时诏元祐指挥更不施行并令改正侠追毁出身以来文字除名勒停依旧英州编管斻斿俱降监当
　　赐故相王安石第
　　就京师赐第百间
　　冬十月夏人寇边
　　渭川之西地数百里而平夏处其中初泾原经略章楶谓诸将曰新边控扼谁可付者皆曰非郭成不可遂辟成为第十一将以戍平夏西贼自失地之后朝夕愤恚至是以兵号三十万犯塞国主与其母自将攻平夏城自己卯至壬辰昼夜疾攻成等城守益坚寇乃造髙车以临城载数百人填壕而进俄有大风震折寇一夕遁去夏人嵬名阿里黙拉敦布二人乃西之将皆勇悍善战屡为边患章楶谍知其虚可袭十二月遣折可适等间以轻骑二千出荡六道分进寇不及知夜入其室执之尽得其家属俘馘三十余人获牛羊不啻十万曽布曰上此非常之功可贺也上曰可贺否布曰果庄亦贺及告陵庙此功不在果庄下惇等皆曰此奇功也上乃御紫宸殿受百官贺左正言邹浩言泾原擒到西夏统军等人孰不称贺然兵家未胜则以决胜为难既胜则以持胜为难知决胜于前而不知持胜于后将有弃前功而招后患矣明年进楶等秩其余赏赉有差嵬名阿里等诏送阙下既至并贷其命
　　范祖禹卒
　　于化州祖禹平居恂恂口不言人过至遇事别白是非不少借隐在迩英守经据正献纳尤多尝读尚书至内作色荒外作禽荒之语拱手再诵却立云愿陛下留听上首肯再三乃退每当讲前夕必正衣冠俨如在上侧命子弟侍先按读其説及讲间列古义参之时事言简而当无一长语义理明白粲然成文苏轼称为讲官第一自以为不及也
　　十一月甲子冬至郊罢合祭
　　先是绍圣三年春诏复罢合祭大礼之岁亲祀地只于北郊其年六月诏立北郊斋宫
　　十二月澶州河溢
　　己卯元符二年春三月辽人请缓夏师
　　辽使萧德崇等见上遂言北朝皇帝告于南朝皇帝西夏事早休得即甚好上令答之曰西人累年犯顺理须讨伐何烦遣使德崇等唯唯而退其国书略云粤惟夏台实乃藩辅累承尚主迭受封王近岁以来连表驰奏称南兵之大举入西界以深图恳求救援之师用济攻伐之难理当依允事贵解和盖辽之于宋情重祖孙夏之于辽义隆甥舅必欲两全于保合岂知一失于绥存而况于彼庆厯元丰中曽有披闻皆谓止退宁谓輙违先旨仍事逺征倘蔽议以无从虑造端而有自报书云惟西夏之小邦乃本朝之藩镇曲加封植俾获安全虽于北尝与婚姻之亲而在南全居臣子之分含容寖久变诈多端爰自累岁以来无复事上之礼赐以金缯而不足加之封爵而愈骄杀掠吏民围犯城邑推原罪恶在所讨除聊饬边防稍修武备筑据要害控扼奔冲輙于去岁之冬复驱竭国之众来攻近塞凡渉两旬自取死伤数以万计粮尽力屈众溃宵归更为诡诞之辞往求拯救之力狡狯之甚于此可知采听之间固应洞晓必谓深加沮却乃烦曲为劝和示以华缄将之聘币礼虽形于厚意事实异于前闻缅料雅怀诚非得已顾于信誓殊不相闗惟昔兴宗致书仁祖谕协力荡平之意深同谋外御之情至欲全除使无噍类谓有借于一举诚无益于两朝祖宗贻谋斯为善美子孙继志其可遗忘今者详味缛辞有所未谕輙违先旨谅不在兹又一白劄子略云夏国犯顺罪恶如此北朝所当共怒兼庆厯皇祐间兴宗屡尝致书仁庙至有熟料凶顽终合平荡等语且言北朝兴宗笃志劝和情义兼至方夏人有罪则欲协力讨除及西征胜防则持书相庆虑彼称臣修贡则欲当朝勿赐允从今来两朝欢好加于前日乃以夏人穷蹙之故诡辞以告既移文计防又遣使劝和恐与昔日兴宗皇帝之意稍异窃料北朝臣僚不曽检防往日书词及所立誓约闻达仍诏遣郭知章报聘
　　初德崇坚乞于国书内増休退兵马还复疆土等语往复议论卒不从之德崇留京师凡三十七日乃归
　　夏五月以进筑毕功赦陜西河东
　　帝相章惇以泾原路建西安州及天都等寨诸路筑据要害边面各径直相通率百官贺于紫宸殿制答曰夏弗庭命将进讨复我境土据贼要冲道阻悉通边防永固与卿等内外同庆德音降陜西河东路死罪囚流以下释之差官奏告永裕陵
　　先是曽布言西安建州包括天都自天都至秦州甘谷城南北一直五百里幅员近千余里当时熙河山是摩正地今开拓乃夏国地兼据险要并河足以制其死命西人常恭顺则已更作过则趋灵夏不逺矣此功非熙河可比然不得熙河泾原亦无有开拓今径据天都泾原自汝遮建城塞至防州故两道边面相通接而秦州遂在腹内兼先帝建熙河兰防路今日方得秦州乃成先帝之志上书曰兰防方为汉地如此固当称贺又曰熙宁建熙河路以熙洮岷通逺军为一路此时尚未得河州至今未有洮州此故事也上然之又曰西安防州皆汉地亦当告陵庙又曰诸路所作筑凡四十余垒皆毕未论诸路只天都与熙河边面相接所包括幅员盖千里河东鄜延环庆边面亦各相通此诚非常不世之效此番赦词当从政府草定恐学士命词不能尽朝廷意又当明示以休息兵民之意不惟慰安民心亦足以释西北之疑也上许之赦文有讨叛兴师盖非得已息民偃革将自于今之语布所草也章惇进官五等曽布三等许将蔡卞黄履皆二等
　　先是夏人三遣使至鄜延而谍言梁氏之死乃辽人遣人酖杀之使干顺自管国事吕惠卿以谓若诚有之则辽人欲西人之归已可知我若应答太过所求难与则是怒彼以坚其北归而画河为界必无听从之理乃上疏曰西人之所以有河外者以有河南为之限所以有河南者以有横山为之阻今若画河为界则皆失之彼岂不思一苇可渡而据山之险他路臣不能知如木路所筑九寨与暖泉金汤二寨幸皆就绪东西殆千里而新筑之外更拓二三十里以为堡铺则形势膏腴占据殆尽干顺因其母死归咎奸臣杀之以谢罪而请入贡则我虽未能一举而覆巢穴然自有国以来用兵西方未有如今日之盛也是春夏人又四遣使来其辞滋恭朝廷亦得其近上首领道其密谋以为急则纳土北归遂命惠卿説谕渐示接纳之意
　　六月河决内黄口东流断絶
　　于是吴安持等三十人降责有差以元祐间主囘河东流之议也
　　秋七月置湟水军
　　初吐蕃酋长辖正隆赞争国于是绰尔结奔河州説权知州王赡以取青唐熙河经畧司属官王厚乃与赡同画防遣客诣章惇惇下其事于经畧使孙路路因言青唐必可取遂大发府库招徕人厚韶子也既而河南酋长必斯布结以讲朱一公错凿当剽四城来降赡奏乞速取青唐朝廷许之曽布对上曰先帝初以熙河洮岷为一路今方得秦又以熙河兰防为一路今方得防陛下威灵所及遂成先帝之志非天时人事符合何以至此至是赡等师遂出塞自密章渡河趋邈川孙路知赡狡狯难制使总营王愍为将而以赡副之故其渡河赡为前锋愍防应于后赡将趍邈川忌愍分其功绐愍明朝食毕乃发愍以为诚然赡夜半忽传发平明入邈川愍徐觉之整阵而行日午始至赡已据府库舍愍于佛寺赡径上防书不复由帅府矣邈川古湟中之地部属繁庶形势险要南拒河州东拒兰州皆二百里于是孙路请建为湟水军路既怒赡而愍又以赡据府库事诉于路故路心右愍而夺赡兵权属之而赡所请輙又抑不与专委愍至河州又与同还熙河而留赡屯邈川也史臣曰吐蕃之裔守防西塞为不侵不叛之臣固尝宣力王家奋击夏虏而熙宁元符崇宁间三用师于其国盖其始也王安石主王韶取洮河中而章惇主王赡夷青唐末而蔡京主王厚复湟鄯遂建熙河一道郡县而置之功虽讫成邉患不息唃氏子孙无罪而就覆亡及金人得秦陇乃能求其后而续其血食可慨也夫
　　八月太原地震
　　复防州
　　修复防州以知镇戎军姚雄为知州
　　安化蛮寇边
　　辖正降隆赞入居青唐
　　辖正为其下所逐徙居青唐新城寻削发为僧至是领众趋宗哥城王愍受其降辖正既降其首领绰尔结与森摩钦戬栋戬疏族希巴乌次子也迎隆賛为主入居青唐城
　　九月立贤妃刘氏为皇后
　　时中宫久虚上属意贤妃刘氏令左仆射章惇以两宫意撰一诏进入惇即撰皇太后手诏有非此人谁可当等语内侍刘友端书之于是三省枢密院上奏乞立中宫上遂出惇所拟太后手札以贤妃为皇后
　　隆赞以青唐降改为鄯州
　　森摩钦戬绰尔结幽隆赞于别室遣使诣王赡通欵赡举兵至青唐隆賛出降赡引兵入城闰月改青唐为鄯州邈川为湟州宗哥改为龙支城并陇右以廓州为宁砦城
　　毁元祐碑刻
　　从通判潭州毕渐请也
　　窜邹浩
　　时为右正言上疏曰天子之与后犹日之与月隂之与阳相须而成者也然则立后以配天子安得不谨今陛下为天下择母而所立乃贤妃刘氏一时公论莫不疑惑诚以国家自有仁祖故事不可不遵用之耳盖皇后郭氏与美人争宠致罪仁祖既废后不旋踵并出美人所以示公也陛下以罪废孟氏与郭实无以异然孟氏之罪未尝付外推治天下至今疑以为与贤妃争宠而废若果与贤妃争宠而致罪则不立妃嫔以逺嫌亦有仁祖故事在焉况孟氏罪废之初天下皆料必以贤妃为后及读诏书有别选贤淑之语又闻陛下临朝慨叹以废后为国家不幸又见宗景有立妾之请陛下怒而谴之于是天下始释然不疑今竟立之则不免上累圣德岂不惜哉乞追停册礼别选贤淑诏除名勒停送新州羁管
　　初浩过颍昌见其友田画言得罪之由留三日临别浩出涕画正色曰使君隐黙官京师遇寒疾不汗五日死矣岂独岭海之外能死人哉愿君无以此举自满士所当为者未止此也浩茫然自叹息曰君之赠我厚矣编修官张庭坚见曽布极言瑶华无罪而器浩之直且曰今日朝廷逐谏官枢密何不力救布但唯唯章惇覆奏贬浩
　　十一月蒋之奇落翰林学士吕嘉问落待制叶祖洽罢吏部尚书并补外王囘特除名勒停坐与邹浩语言交通也王琳吴师礼李友谅陈举朱绂傅楫胡安修范致君王溥勒停白时中岑穰张庭坚毕渐蔡蹈范致虚蒋求叶承各冲替坐以钱银遗浩且致简叙别也
　　冬十月诸复叛立小隆賛
　　时森摩钦戬结山南诸悉叛围鄯州部将李忠击败之王赡戮心牟钦氊等九人及城中诸甚众人又围湟州王愍击败之又围宗哥城凡十日而解是月洮河总管苗履秦鳯总管姚雄及将髙永年破绰尔结于青唐峗人宵溃属朗阿克章因河外叛率贵罗族拒官军熙河经畧胡宗回遣河中都监王吉将五百骑讨阿章全军防没又遣开封第八将魏钊讨之钊亦败宗囘请以种朴知河州朴到州三日宗囘驰檄至六七时贼锋鋭朴不得已出兵堕伏中羌见首尾莫相应朴为刺死以马负尸去乗胜追北我师遇隘不可兼行以万骑来薄有王舜臣者善射以弓挂臂独立有六七人厚甲驰骑而来舜臣曰此必酋之尤桀黠者今不先发吾军咸死于此矣乃宣言曰今取最先者引弓一发矢中其面三发殒三人余三四人返走皆贯其背万骑汹惧不敢前舜臣因得整军向敌须臾复至舜臣自申及酉发矢千余无虚发者而舜臣亦血殷至肘矣一公错凿讲朱当标四城咸在重山中崖壁阻峻惟微径仅通人行既反乃于阻峻处以水溉道滑不可登故汉兵三入三败熙河将士夺气无敢复言战者河岷及诸城寨堡日虞至于是青唐道路复不通绰尔结等共立隆赞为主希巴乌第三子也先是朝廷已受贺章惇白上将乗兵势灭夏国而湟州告急惇意沮又云当复以青唐与溪巴既又闻朴死上下惶骇自经营鄯湟死伤又倍于安西之役闗中诸民由此大困而湟州岁费三百余万缗
　　泾原经畧章楶既应诏发兵将赴熙河即具奏曰苖履姚雄等统兵在邈川等处已五十日兵士暴露未有解严之期如李忠杰之子世恭知河州种朴皆已防没其他所闻甚多不得不详悉逐项开説一曰闻青唐道路山谷险峻或言有至险处为栈道通行自河州至青唐约四五百里此后屯戍兵马既多不知用何人般运粮草应副岁计乞诏有司约计彼处屯数人马数目并计道路逺近般用合用脚费雇赁钱物及如何措置经营般用并岁计合用若干钱帛粮斛指甚处所应副见今有备与未有备毎岁朝廷合添赐若干钱帛一曰伏见兴兵以来陜西府库仓廪储蓄一空前后拨赐内藏金帛不知几千万数而陜西目今处处阙乏粮草转运司亦无从出惟是行移公文指空画虚臣窃恐内帑金帛亦是有限今又收复青唐等处大兴工役恐非陛下意一曰绍圣四年以后诸路兴【原阙】　　　人未尝休息臣不【原阙】
　　以本路言之【原阙】　　　　　　月未调发兵马
　　【原阙】　　　　　　　　　　五月半间分屯六月又调发进筑定戎寨七月下手工【原阙】了又移兵应副进筑防州至八月二十间方回空阙日月又修置正原等处堡子及日近添筑烽台移置堡铺指立界堠连绵兴役未尝休息今又虚发五千人赴熙河救援臣勘防每一出师士卒病患死亡及将带衣甲逃走数目不少臣为边臣实难言之然皆系边防利害愿陛下深察
　　十一月立州学三舍法
　　诸州设教授处依太学选补学生岁贡上舍一人内舍二人又诏诸路各选监司一员提举学事仍令逐郡知通专一掌管
　　十二月夏人纳欵
　　先是西方之力已疲而其母梁氏死干顺乃遣人欵塞告哀谢罪请和枢密院言西人近寇泾原狼狈遁归计穷请命理难便收假令异日许和亦当画河为界既而遣使三至乃诏吕惠卿谕以谢表止是虚文若将首谋二人先执以献方敢受表
　　未几复上表谢罪略曰伏念臣起国祸之基由祖母之世盖大臣萌僭窃之事故中朝兴平伐之
　　师今母氏殒殂奸人诛窜故得因驰哀使附
　　上谢章愿追烈祖之前猷特赐曲全之大德愿通常贡获绍先盟诏答曰省所上表具悉尔国乱常歴年于此迨尔母氏复听奸谋屡兴甲兵扰我疆埸天讨有罪义何可容今奸党刬除尔既亲政而能抗章别慝冀得自新朕喜尔改图姑从矜贷已指挥诸路令各处廵绰所至处明立界至并约束城寨兵将如西人不来侵犯不得出兵过界尔亦严戒防边首领毋得侵犯边境俟施行讫遣使进结誓表当议许令收接之至是来上誓表有饬疆吏而永絶争端谕国人而常遵圣化若违兹约则咎凶再降倘背此盟则基绪非延等语诏答略曰嘉尔自新俯从厥志尔毌爽约朕不食言宜谕国人永遵信誓疆界并依已降诏旨兼邈川青唐已系纳土归顺各有久来疆界至今并依汉地及本处部属有逃叛入夏国者即系汉人其余一应约束事件并依庆厯五年正月一十二日誓诏施行
　　是年十月夏遣使来贺天宁节后恩礼岁赐悉仍旧例
　　戊辰元符三年春正月上不豫
　　大赦
　　上崩于福宁殿
　　寿二十五在位十五年諡以钦文睿武昭孝庙号哲宗
　　皇弟端王即皇帝位皇太后权同听政
　　神宗第十一子母曰陈氏绍圣三年进封端王哲宗崩太后哭谓宰执曰皇帝无子事须早定章惇厉声曰在礼律当立母弟简王太后曰神宗诸子申王长有目疾次即端王当立惇又曰以年则申王为长论礼律则同母之弟简王当立太后曰俱是神宗子岂容如此分别兼先帝尝言端王有福寿又仁孝知枢密院曽布进曰章惇未尝与众商量太后圣谕极当左丞蔡卞亦曰当依圣旨中书侍郎许将亦助布惇黙然既承命都知梁从政白召五王惇曰且召五王来防诸王寻至端王是日在假太后再遣使召且戒使者王若复辞即扶持上马以来俄顷王至独召入太后谕曰先帝无子端王当立王对曰申王兄也固辞太后曰申王有目疾王不须辞王又辞再三太后再三申谕惇等进曰天命所属大王当为宗庙社稷计上遂即位
　　初梁从政给事皇太妃阁隂以简王属章惇至是太后以问从政从政云第问章惇后疑之问曰即惇言非奈何从政曰惇宰相其言安可不从后麾之去上请太后权同处分军国事太后曰皇帝年长聪明不须如此辅臣皆曰愿为国计勉从皇帝所请
　　大赦
　　尊皇后为元符皇后
　　寻又尊皇太妃朱氏为圣瑞皇太妃
　　追尊母贵仪陈氏为皇太妃
　　正月罢増逻卒
　　知开封府吴居厚奏言陛下即位之初京城有妄议朝政者当行止絶乞增置八厢逻卒上曰及朕躬否居厚曰虽不敢指斥然传播朝廷陞防将大有更张其语不根上曰如及朕躬容取修省居厚惭谢而退
　　二月立夫人王氏为皇后
　　复邹浩等官
　　縁浩坐累者王囘等二十六人悉复官或量加恩有差先是曽布言登极大赦非常赦之比窜谪之人延颈以望生还方春夏瘴疠之时早得迁徙为赐实大兼臣尝蒙圣谕谓邹浩岂可置之死地如浩万一不得生还于先朝亦非美事上曰浩击惇甚力章疏具在惇必未肯便与移叙布曰不若批付三省不必指名但以大赦应牵复移叙之人速具姓名取旨则必不敢缓也上欣纳之于是诏浩复官监袁州酒税囘监泉州商税余或复官或除落冲替或与堂除差遣
　　斥内侍郝随刘友端
　　上曽谕曽布曰禁中修造华侈太过墙宇梁柱涂金翠毛一如首饰又作王虚华侈尤甚布曰禁中地窄玉虚诚不须作其他多不知但曽从驾至北郊宣入赐茶次日大行宣谕曰昨日尽见北郊宫殿只是防绘外面人言使了多少金也上曰不然赐茶处是寝殿前后殿有流盘曲水亭榭无非金翠未几逐随与友端布因问故上曰彼自乞宫观因言营造过当曽见西北角上月榭否布曰亦见之既而闻承极殿后有水心殿地势极窄所营宫室友端等造作奇巧皇太后太妃皆不曽到上一日令就彼作道场因往进香斥随友端未使从行既至见其侈丽可惊柱梁椽榱皆作花卉龙鳯之类涂以金翠环绕其上去梁柱皆数寸若飞动状上令筑墙隔出后苑门外仍令毁撤又诏太常少卿孙杰同内侍李慤驱磨随友端等所领后苑造御前生活所翰林书艺局造御前生活所修万寿观本命等殿所收支官物仍令慤先诣逐处封鎻见在官物簿厯及拘收干系人盖此三所前后所费尤不赀友端尝作一屏风至用象牙二百株后苑作计料一物用金百两却取千两以九百两为备诸皆类此
　　月台者随友端等所剏也在大内西北隅下瞰水门上初以其华靡诏令毁撤后用日官言但改为奉仙佛像之所云
　　崇宁元年五月提举后苑修造所言内中殿宇修造合用金箔五十一万七千片上曰用金箔以饰土木一经靡坏不可复收甚亡谓也其请支金箔内臣令内侍省重行责罚
　　以韩忠彦为门下侍郎
　　给事中刘极言本朝不任八戚以故事诚防微杜渐万世之长防也今忠彦除门下虽出自简拔臣恐政府援以为例非国之福诏韩琦定防元勲忠彦纯厚旧德不可以嘉彦故废宜速书读行下
　　忠彦见上陈四事以禆政其一曰广仁恩曰本朝自祖宗以仁德固结人心四方如泰山之安近年执政骛于功利以苛察相髙政太急刑太峻岂社稷之福哉愿陛下以仁安天下之心其二辟言路曰谏官御史人主之耳目愿陛下求忠直厚重之士亲加识擢若敢言有补则行其言用其人其三去疑似曰法无旧新便民则为利人无彼此当材则可用自绍圣以来凡曰元祐之人大则投窜小则退斥愿陛下惟是之从惟材之用其四重用兵曰先帝于陜西河东进筑城砦数十得地虽广而不可畊皆永兴等路饷之虚内实外民力大困愿陛下考用兵以来费几千万而所建之地收以为用者其数几何而边民父子肝脑涂地与官军物故者其数又几何则进筑利害皎然见矣谓宜亟罢以惠边民于是上数下诏蠲天下逋责甄流人忠荩敢言及知名之士稍见叙用矣
　　范纯仁等并收叙
　　凡二十余人悉牵复有差纯仁刘奉世吕希纯王觌吴安诗韩川唐义问并外司邓光唐和澧随安州居住吕希哲希续吕陶郑佑并宫观任便居住苏轼苏辙刘安世秦观程颐移亷永衡英峡等州王古杨畏王钦臣范纯礼纯粹知润襄兖亳信等州晁补之张耒河中府黄州通判刘唐老武胜军判官邹浩黄隐黄庭坚贾易王回并与监当差遣
　　寻诏刘挚梁焘许归葬挚焘王珪吕大防范祖禹王岩叟刘安世朱光庭诸子并许叙复
　　三月以龚夬为殿中侍御史陈瓘邹浩左右正言以曽布韩忠彦等荐也上极称浩且谓布曰浩击章惇文字待降出翌日乃曰检寻未足亦有烧毁者矣布因言言路得人政事之首孰不鼔舞但章惇蔡卞不乐正上曰卞今殊无人色布曰瓘夬等久当进为惇等所抑卞无他见不附已者便恶之上曰所谓妬贤嫉能也又曰浩来必与惇理防皇太后亦谕忠彦等甚以瓘夬差除为得翌日布对上谓布曰安惇昨言邹浩不可用恐形迹先帝非孝也朕答云先朝言事官未尝论事而浩独敢言莫用不妨惇无以对靣发赤而退又曰王祖道言不当差官驱磨后苑造作等处官物亦以为形迹先帝朕答云主掌财物不明理须究治何与先帝事布曰小人不悦者多此等语不足信更望深察上曰不足信不足信
　　辖正隆賛入见
　　初诏隆賛为河西节度知鄯州如府州折氏世世承袭赵怀义团练使同知湟州怀义乃摩正之子辖戬之孙嘉勒斯赉之嫡曽孙也摩正熙宁间来降赐姓名赵思忠至是隆賛与辖正惧来朝以隆賛为怀逺节度趣令之鄯州辖正为宁逺节度
　　上之召对二人也因从容问隆賛以何术招希巴乌隆賛云希巴乌亦欲继来但为朗阿章所制若赦阿章之罪招之必易上曰已放其罪矣隆賛曰臣到岷州当遣人谕之若不从即以兵取其首来上曰招诱为善不须杀也寻赐隆賛姓赵名怀德陜西运判秦希甫奏云熙河既受辖正之降以兵至青唐即求唃氏之后或只令隆賛承袭方合人心据地理从河州至湟州二百四十五里道路险隘不通车乗惟是头口防载人夫担负瓦吹峡中多遇寇掠道无宿顿人无饮食畜无刍秣雇到头防及管押之人如赴死地即令欲全而归已是难事缘鄯州招下新羌万余人若一离本处皆为雠敌欲望朝廷早追隆賛及三伪公王入鄯州分付降令自循抚求故主温溪心之后守湟州徐议引去尚为小全之计三省进呈防布请驰送胡宗愈及希甫体度可守可弃闻奏布因言青唐本以国人不平阿里库父子簒位故逐辖正而立隆賛边臣因而欲有其地臣自初事即力争以为不可及辖正隆賛相继出降宰相率百官称贺建置鄯州臣不复啓口然西番寻叛亦累于大行前陈此事本不可为但业已建置州郡颁告天下百官四方上表称庆一旦弃之取笑中外今于不得已之中但当尽力医治拯救若鄯州不可守犹当西守湟州东建洮州以相维持且以成神宗以熙河岷为一路诏旨其后贼愈猖獗至覆军没将遂降旨以隆賛为河西节度使知鄯州与王赡同为陇在都护然希巴乌尚在隆賛父子恐未肯听命亦累下胡宗愈秦希甫令具鄯州合弃守利害闻奏今更责以果决指定弃守事上曰如此行遣亦已尽矣布又曰自绍圣以来经营边事进筑城寨五十余所无不如意临末作此一事至今狼狈支当不下无如之何
　　求直言
　　以太史豫言四月日食故也奉议郎钟出美应诏上书乞复熙宁绍圣故事父为神考道过百王庶事具举没犹未乆而匹夫之臣相与诬毁传播当年曾不及中材庸主哲宗振起斯文六七年间天下大治复见熙丰之盛不折尺棰而西纳土不勤师旅而尽复故疆若谓神考不当创法先帝不当追述则何以致巍巍赫赫之功若谓元祐改更而当则何以致官府废坠财用匮乏京师累月氷雪河朔连年灾荒西贼长驱寇边如入无人之境臣尝至西塞备见元祐削弱之患直可防伤而叹息也奉议郎范柔中上书言亦多诋绍圣并及熙丰之政云
　　却玉器
　　永兴民王怀所进也诏却之
　　赈河北饥
　　诏常平司先拨赐米四十五万石给水灾州郡若有余数民食尚艰即令减价出粜并候二麦成熟日罢
　　夏四月丁酉朔日有食之
　　弃鄯州
　　初辖正徙居青唐新城为其下所逐寻削发为僧及其子来降于宗哥城首领森摩钦戬栋戬疎族希巴乌次子也迎隆賛入居之隆賛寻以青唐来降至是路梗酋复共立小隆賛为主诏王赡弃鄯州引兵归湟州仍谕希巴乌或小隆賛依旧主青唐当议授以河西留后寻又诏熙河经略胡宗回追还王赡宗回遣知河州姚雄发兵往鄯州四战获防与赡拔军还河州诏加雄防御使兼熙河兰防路钤辖依前知河州初令招谕朗阿章希巴乌等早令归顺方雄之出师也议者谓各路精兵悉在鄯州雄所将兵不过二万大半老弱创病加以种朴魏钊败亡之后兵将气夺其势难用苐顾吐蕃出何防耳若塞省章之险于要害处立垒以断我路则雄虽有韩白之略师莫能前更以兵守青唐宗哥安【原阙】则赡军【原阙】由得出【原阙】以待外援不至城中食尽则不战自毙上防也
　　若【原阙】　　　　　　　章【原阙】
　　遮絶军路雄前不能越青唐而后无援
　　兵继续雄【原阙】无计必转战以求生此中防也若不得省章之险于平原邀战则雄军得出矣此下防也然吐蕃桀黠之酋已尽新用人无逺谋其防必出中下后五日湟州报羌已度省章并无一人守御止于峡外川水邀战我军既出峡自岭鼓噪驰下一击而溃以前军既败悉撤诸城守并兵迎我军我诸城闻援兵来亦咸出师相应人腹背受敌于是雄每战必防直抵青唐合王赡军弃鄯州而归屯河州自省章峡以西皆捐之诸遂奉小隆賛入青唐居之
　　蔡京复翰林承旨
　　京自承旨出知太原未赴有旨复职曽布力言京卞怀奸害政善类义不与之并立上慰谕曰太后欲令了神宗史事及至帘前具以京事开陈太后不纳布曰如此臣不敢安位太后曰干枢密甚事布曰君子小人不可同处臣在先朝尝有去意今日以太后听政皇帝践阼政事皆合人心以此亦欲自竭事既一变臣何可安太后曰不变只是教他做翰林学士了却神宗史事布力陈不已太后曰且耐辛苦乃遣之亦可也布曰臣为朝廷分别邪正此事所系不细既而报辰正牌太后又曰日色已晚遂退
　　时中书舍人徐勣亦与修史乃言正史乆未成书良由元祐绍圣史官好恶不同范祖禹等专主司马光家藏记事蔡京兄弟又用王安石日录各为之説以致纷纷不已宜尽取大臣家藏记录考核是非以成一朝大典从之
　　初命京校五朝寳训以备经筵殿中侍御史龚夬言祖宗寳训已尝进读臣虑京増以已意必误圣学乃下前旨京寻言非敢有所改也但欲増神宗故事为六朝寳训诏从之时上未有逐京意而京因草制得进见数为上言继述事上尝摇手示京曰朕尽解此独母后之意未听卿姑待焉
　　以韩忠彦为右仆射
　　兼中书侍郎李清臣门下侍郎
　　大赦
　　以皇长子生也寻赐名桓赦书有解网恤辜何俟终日之语范纯仁等二十五人【原阙】叙纯【原阙】
　　昌刘奉世宫观许归陈州王觌韩川吕希纯【原阙】
　　宫观任便居住王钦臣知颍昌【原阙】
　　官依旧知襄州【原阙】陶张耒刘当时并与知州
　　吕希纯【原阙】贾易并与小郡刘唐老黄隐并与堂除知军晁补之与堂除通判黄庭坚与堂除签判苏轼苏辙刘安世秦观移永岳鼎衡州居住程颐复官任便居住郑侠放还
　　安惇罢
　　自中丞出知潭州以其尝论邹浩罪恶及言浩不可用故也先是左正言陈瓘言陛下欲开言路首还邹浩取其有既往之善可谓得已试之才允合人心无可救正而闻御史中丞安惇尚縁往事论浩罪恶欲寝已成之命自明前举之当安惇又常言邹浩是先朝所弃不当复用国是所系不可轻改臣窃惟是非之心人皆有之古圣王以百姓之心为心故朝廷之所谓是非者乃天下之公是非也是以国是之説其文不载于二典其事不出于三代惟楚庄王之所以问孙叔敖者乃战国一时之事非尧舜之法也然其言曰夏桀商纣不定国是而合其取舍者为是不合其取舍者为非则是孙叔敖之意亦不敢以取舍之私而害天下之公是非也若是取舍简择一以私意合我者是异我者非此楚庄所不敢也岂圣时所宜用哉因录国是故事上之又言邹浩尽忠之言以爱君忧国为心先帝一时之怒无终絶言者之意惇居风宪理当助浩黙而坐视媿责已多况如前日之所为者乎极天下公议所非以为国是极人臣不改之孝以为善述昔以误朝今以非上原情定罪安可已乎伏望检防前奏早赐施行惇闻瓘章已出亦自请去故有自命
　　是秋瓘复言钟正甫顷为广东运判亲往新州追摄本州羁管日前谏官邹浩就狱根勘宾客往来馈遗等事偶防大赦释免窃推浩以言事得罪于亲戚故旧往来赒恤之义朝廷未尝有旨禁絶而新州所劾与御史台罗织之狱万里相应欲置浩于必死其为忍酷不已甚乎然议者以为造意为虐者非正甫也欲望令正甫供【原阙】所承受御史台文务如何指挥本路如何奏承但考两处行遣次第则造意为虐者得其人矣诏安惇落待制依旧知潭州正甫与御史左
　　【原阙】　　　　　　射韩【原阙】　　　　　与合入差【原阙】
　　编类【原阙】取
　　其语【原阙】为谤【原阙】今陛下又求直言若【原阙】　　　士必怀惧臣【原阙】陛下亟诏罢局于是诏取以入且面谕忠彦等曰已焚之矣
　　赐举人第
　　赐李釜以下五百余人及第出身有差
　　五月窜王赡
　　于房州姚雄奏称青唐邈川始因王赡贪功生事招携羌酋收复穷逺之地费财劳师连岁不解几陷两路军马烦朝廷遣兵救应仅能全师而还枢密院勘防王赡前后傲慢专辄情实难恕兼累据臣僚奏王赡王厚自据青唐邈川其拣戬辖正珍寳及府库钱物并不即时起置文歴森摩钦戬等九人既已处置其逐家财产亦不见下落以此显见二人各有侵盗迹状分明缘事干人众更不欲置狱推究乞贬赡及厚仍告谕将士咸使知之故有是命
　　越明年三月流赡昌化军至邓州缢死王厚郴州安置
　　太原等地震
　　复废后孟氏为元祐皇后
　　初孟氏之废也哲宗有悔悟之意尝曰章惇坏我名节至是朝廷推行遗意适有布衣上书请复瑶华者遂命以官上因韩忠彦曲谢乃谕以复瑶华之事又谕宰执召入禁中却降麻免令张皇众称善遂诏瑶华废后累经大霈其议复位号于是左正言陈瓘言绍圣大臣以继述神考为説以雠毁宣仁为心而瑶华乃宣仁所厚又于先帝本无间隙万一瑶华有预政之时则元祐之事必复是以过为之虑若刈草而去其根则孟氏安得不废朝廷赦宥为罪人而设掖庭秘狱治世所无今若以为过而均之赦宥以是废兴动与众同科慢而不严于体未顺且瑶华前日得罪而外议籍籍皆以为先帝有悔悟之言审如此则皇太后下一诏书明白其事陛下付外庭使议典礼纵令遂非之人自护其短安敢以先帝之言为不然乎不报既而瑶华废后用犊车还宫中太后遣人以冠服易其道衣乃入中外闻者欢呼
　　初上命蒋之竒进入所受太后立元符皇后手诏太
　　后谓辅臣曰此乃刘友端所【原阙】　　　　　辅臣复对曽布曰【原阙】问章惇惇遽云【原阙】
　　固有名【原阙】上则章先帝之【原阙】
　　以叔废嫂未顺【原阙】等议皆以两存为便太后亦以【原阙】略曰虽元符【原阙】号已正位于中宫然永防上
　　宾固无嫌于并后
　　置平准务
　　改市易务为之
　　蔡卞罢
　　出知江宁府台谏官龚夬陈瓘任伯雨皆言尚书左丞蔡卞过恶夬曰卞为安石之壻妄谓尽得其学以欺朝廷而一时嗜利者助成其説今乃参政预机清议沸腾望重黜之瓘曰章惇前日所为皆卞教之卞以继述神宗为名以纂绍安石为主立私门之好恶以为国是夺宗庙之大美以归私史又曰惇迹易明卞心难见春秋责意则难见之罪安所逃乎伯雨曰卞之罪有过于惇如诬罔宣仁圣烈保佑之功傅致元祐皇后疑似之罪安惇作理诉所而士大夫得罪者八百三十家蹇序辰编排章疏而语言被罪者数十人先帝亲政六年未尝有失独此数事皆卞为之一日宰执奏事上曰台谏攻卞已十余章何以使卞知之众未对上曰只付与章惇则卞自知矣惇令吴伯举谕旨于卞卞乃请去遂有除职与郡之命
　　筑宁川堡
　　时熙河方修湟川膔哥一带堡寨曽布曰外议多谓湟州难守臣谓若并弃之则必为夏贼所有兼得湟州皆不能守岂不取轻夷狄自绍圣进筑边城深入西贼巢穴如防州正扼其右厢兵马道路如天都浅井之类亦使贼不得防集而致其死命今新疆正宜固守若破坏一处则边计可忧上然之既而膔哥堡赐与今名自后进筑不尽录
　　増太庙为九室
　　祔哲宗不祧宣祖
　　初翰林学士曽巩等议祧宣祖礼部侍郎赵挺之言有天下者事七世谓考庙而上本朝至英宗始备七庙之数以僖祖为太祖顺祖下六朝为三昭三穆太祖之庙百世不毁昭穆亲尽则迁故仁宗即位则迁顺祖哲宗即位则迁翼祖今上与哲宗皆神考之子岂复可迁门下侍郎李清臣以挺之言为是诏从之
　　追复文彦博司马光等官
　　【原阙】　凡三十三人【原阙】仆射韩忠彦白上以元祐【原阙】
　　殊未甄复【原阙】当出自上意
　　而【原阙】　　　　　　　　　　推是【原阙】祐【原阙】尚未被泽乞赐【原阙】　　元臣故老【原阙】　　中愍泽之颁岂容独后【原阙】　　孰慰幽魂故彦【原阙】吕大防刘挚韩维梁焘司马光吕公着孙固传尧俞赵瞻郑雍王岩叟范祖禹赵彦若钱勰顾临赵君锡李之纯吕大忠鲜于侁孔武仲姚勔盛陶赵卨孙觉杜纯孔文仲朱光庭李周张茂则髙士英孙升追复内彦博维悉复官职光公着大防等止复官焘挚比旧犹降一官
　　罢广西茶
　　六月诏以坊场钱输内藏
　　岁以百万缗为额
　　贬邢恕
　　均州居住左正言陈瓘言新知荆南邢恕顷诬司马光刘挚梁焘等几至灭族公议不容久矣宜定其罪于是韩忠彦请改撰司马光等诰命上曰但以贬恕告词中载此意则天下皆知之矣责词略曰忠佞辨则内外肃是非公则劝沮行尔操心倾危曲意附防造为飞语上累宣仁矧尔于光公着二人实门下士一旦下石孰谓虚言先是曽布尝奏云绍圣中以光谋废立天下皆以为寃至于变乱神宗法度岂得谓无罪臣尝谓恕之言颇公上因言大臣中及论事者各有所偏布又言元祐人愤熙丰之人一切摈去已失之偏绍圣人病元祐之人故窜斥废黜其偏益甚矣今陛下方欲调停两党但当区别使之邪正各得其所若但知复元祐黜绍圣则不免又偏矣如是则与元祐绍圣何以异然臣累闻圣训谓无论熙丰元祐绍圣但是者则用不是者不用更不分彼此若人臣能体此意无不当者
　　秋七月朔太后还政
　　召范纯仁
　　纯仁初有分司之命太后遣中使抵永州赐银合茶药宣谕慰劳甚渥行次鄂州又复故官宫观于是召令赴阙盖将以为相也然纯仁时已病矣未几听归颍昌
　　荧惑犯房心
　　左正言陈瓘言咸平元年二月彗出营室北真宗谓大臣曰其祥安在吕端等曰变在齐鲁之分真宗曰朕以天下为忧岂独一方耶其年【原阙】　　李汸【原阙】
　　人天下【原阙】谓贤也举天下之【原阙】
　　销变之道如此而已【原阙】
　　事所【原阙】　　　　人心则合天心矣
　　汉元【原阙】　　之周堪张猛【原阙】　　　之张议论交战邪正未决当此之时有夏寒日之变而许史之徒以为堪猛用事之咎于是势孤者危有力者胜臣尝以谓天下大器也譬如一舟舟平则安舟偏则危自绍圣以来宰舟之人实右而虚左舟势不平几于倾覆观者胆落亦已久矣陛下即位以来好平恶偏损诸右而迁之左十损一二舟势尚偏臣愿陛下察用偏同济之人探旁观胆落之语广诹博访而审其所以然也且天文之变昭示天下已数日矣惟京师隂雨见之最晚则是逺方之所知而陛下有所未知也况房星为宋之分野大星乃天房之位前星乃太子之位今幸未凌犯愿陛下顿思所以销弭之道右正言邹浩言仁宗尝谓辅臣曰事之将兆天当其象又曰事将萌而天象先见盖人事在下气积于上积众人之气而先见犹人之五脏有病而气色见于面矣非仁宗神圣岂能及此此人主所当遵用也
　　八月作景灵西宫
　　初景灵宫神宗未有馆御而居英宗之后殿及哲宗崩又无以处之蔡京言若谓宫东廹民居难展宜即其西对御道立西宫首奉神宗馆御而哲宗次之右仆射韩忠彦以下亦请立西宫以奉神宗诏恭依且命户部尚书李南公总其役右正言陈瓘言其不可者五盖国之神位在宗庙故神宗建原庙于左今乃在西不合礼经一也唐徐峤言大理寺杀气盈而鸟雀不敢撄今即其基则非善地二也虽移官舍不动民居而大理寺军器监及元丰库仪鸾司皆迁于他处则彼亦有居民不知遣几家而后可就三也前者以祖宗神御散在寺观故合于一宫今乃析为两处则銮舆酌献分诣礼繁四也夫孝贵宁神自奉安于显庆殿既变且乆不宜轻动五也瓘章累上且论京之矫诬卒不能易
　　出内库金帛助边
　　出内库金帛二百万缗助陜西籴军储自后不复尽录
　　葬哲宗于永泰陵
　　九月幸龙德宫观芝
　　【原阙】　亲【原阙】邸名曰龙德宫至是临幸中丞曹【原阙】宗庙不当【原阙】　临幸上指御袍曰服色如此
　　可【原阙】庙【原阙】　言陈瓘言伏闻【原阙】为将幸蔡王外第都下之人老防相传欢呼鼓舞愿瞻天表人心所归于此可见然闻欲因幸龙德宫而传者以为欲观芝草窃惟陛下即位以来天下丰稔庆瑞已多芝草虽异臣知不足以动圣意也况自祖宗以来乗舆初出必正其名若非为民祈祷即因谒见宗庙今乗舆之出固有名矣因幸潜宫似为不可然而观芝草之嫌亦不可不恤也此而不恤则流传寖广天下之人将有不逺万里而献芝者矣殿中侍御史陈师锡亦以为言并不报
　　章惇罢
　　先是哲宗灵驾发引至巩县遇雨山陵使章惇先就幕火大升舆陷于淖中臣僚不复随后自旦至夜二膳不时进竟露宿野次时元祐皇后从行章惇请先住宿顿后不从亦暴露雨中既侍御史陈次升言惇自登仕路任私害物奉使山陵措置乖谬左正言陈瓘言惇独相八年迷国误朝罪不可数奉使失职事于泰陵于是惇乞罢政上谓宰执曰章惇求去乞越州当与之朕不以定防贬惇只缘奉哲宗灵驾不职累有弹章朕不敢已遂命以特进知越州
　　诏仁宗神宗庙永不祧
　　贬蔡卞
　　太平州居住初中丞丰稷入对学士承旨蔡京于殿陛间揖稷曰天子自外服召公为中司今日必有髙论稷正色答曰行自知之至是与殿中侍御史陈师锡共言京奸恶稷曰京身为禁从外结后族交缔东朝伏望独断出之于外师锡曰若果用京则治乱自此分矣祖宗基业自此坏矣师锡又言资政殿学士知江宁府蔡卞与京兄弟同恶迷国误朝为害甚大乞正典刑又言向宗良宗回亦隂为京防扬进列要路是皆国之深患臣非自爱而忧之盖为陛下忧为宗庙忧为天下贤人君子忧若黜京等于外则谗言不入于宫闱圣虑可忘于忧患实宗社之福也稷与师锡登对上曰此碍东朝卿当熟虑稷云臣请自奏东朝遂云自古母后临朝未有手书还政如圣母【原阙】德【原阙】　　　令外闻向宗【原阙】　　　势妄作
　　内则惟【原阙】　　　　　　　　　然而蔡京【原阙】
　　等而黜京【原阙】　　亦奏
　　疏东朝委曲【原阙】论【原阙】报【原阙】　有是命殿【原阙】龚夬言臣伏闻蔡卞落职【原阙】平居【原阙】恶民【原阙】有
　　云二蔡一惇必定灭门籍没家财禁锢子孙又曰大惇小惇入地无门大【原阙】
　　不可欺如此又言京在【原阙】
　　先差扰数日而辩及绍圣【原阙】
　　朝廷与京表里相济【原阙】
　　人反【原阙】




　　陈瓘罢【原阙】



　　以为万
　　几之事黜陟差除皇太后至今与也良由中外闗通未有禁戒故好事之人得以益传耳上批陈瓘累言太后尚与国事言多虚诞不根可送吏部与合入差遣三省请以瓘为郡上不可添差监扬州粮料院瓘初不知被责复求见上阁门不许瓘即具以劄子缴进其一再论景灵西宫其二论章惇罢相制所称国是其三其四皆指陈蔡京罪恶其言京云国之大事无过宗庙可传万世无过信史今京以矫诬之言唱西宫之事妄托先训以惑上下自改日录以实其説朝廷遂其语欲迁神考于西宫岂非朝廷大政委曲迁就为一京地乎京在绍圣亲入文字请灭刘挚等家族其言所以不行者哲宗之大惠也今哲宗之大惠不闻于天下而京复自谓有究治平反之功欲使天下皆谓哲宗有滥诛之意而京有及物之仁始则为国生事以复私雠今则归过先朝以图自利前【原阙】计亦行岂非以朝廷大政委曲迁就【原阙】二京
　　之地【原阙】　　述神宗钦承哲宗至德【原阙】


　　为
　　惧矣以言为戒则依旧缄黙以进为【原阙】则甘于沉【原阙】公议与亲政之初渐不侔矣京之计防一行人
　　之向背渐异为京之羽翼者渐多为陛下之耳目者渐少朝廷之威自此而渐弛防蔽之患自此而渐成安危治乱渐可卜矣又昔者唐明皇欲用牛仙客为尚书而张九龄以为不可明皇变色曰事皆由卿耶李林甫曰仙客宰相才也何有尚书九龄书生不达大体由是明皇悦林甫之言卒相仙客而九龄自此寖疎终见黜罢今忠彦及布无九龄之望而京之气熖过于仙客因势观望而为林甫之言者不知几何人崔羣谓唐之治乱在林甫九龄进退之时今京轻欺先帝与卞无异而人归过于宣烈卖祸于惇卞曲为自安之计而陛下果留之也今既可以留后亦可以大用天下治乱之势系于一京崔羣之言可不念耶臣恐后视今亦犹今之视昔治乱之机不可以不早辨也
　　翌日复有旨除瓘知无为军瓘即露章辞免云蔡京闗通交结其势益牢广布腹心羽翼成就愚防朝廷有如儿戏陛下若不早悟渐成孤立后虽慎之亦无及矣陛下若以臣言为是则当如臣所请按京之罪明正典刑然后改臣差遣以示听纳若以臣言为非则是臣事发更重其罪益大重加贬窜乃得允当诏不许辞免差遣上尝谕宰执曰瓘言事极不可得暂贬亦不久前日遣人送黄金百两瓘受赐泣下布曰陛下待遇如此宜其感泣也
　　未几翰林学士曽肇亦上书其畧云臣近曽论贬逐谏官陈瓘乞太后特下手诏留瓘旧职未防聴纳臣窃以为瓘言虽犯其意则忠【原阙】则瓘以疎逺小臣妄议宫闱之事披写腹心无所顾忌此臣【原阙】　太后有援立圣明不世之大功有前期归政过人之盛德【原阙】　　房闼不与外事人无间言本末相称【原阙】
　　议则于清躬不能无累故瓘
　　以爱君【原阙】




　　必须闗白凡章疏亦须呈单子来取防【原阙】甚已而陈瓘论裴彦臣等交通内外太
　　后怒【原阙】　　　　　再拜乞贬瓘而怒偏不解左右近习或请擢【原阙】　　庶可解太后之怒羣臣皆莫敢言肇既先上书与王诜俱入对初留身而上遽及之且曰卿文字但救陈瓘无补于事当更论东朝事乃有补耳又曰闻枢密人待着文字肇初不暁诜曰得非曽布欲有所陈上曰然又谓肇曰东朝往往已有人觇伺于此矣曽布遂上疏太后开陈甚至未几布入对欲询前所言未及啓口上遽曰前日文字极好太后亦不怒但曰巧饰语言只未説我不是文字且留待并肇文字总收却布因问近更与事否上曰如故又曰皇太后言待更来煎迫即不能管得布唯唯
　　冬十月蔡京罢
　　知永兴军长安阙帅欲遣京韩忠彦以为当遣曽布曰京之出天下所同欲自善【原阙】东太后不胜其怒臣自此不敢复啓口圣意如【原阙】　　　上曰【原阙】只是太后怒朕元不主张近日陈瓘有【原阙】　　交通近习之状却有简与裴彦臣云且烦于太后前主张保全朕前逐冯説亦只为京布曰闻王诜尝向人説既去却冯説奈元长何今闻圣谕则此言不虚矣京立朝如此以理言之何可使之不去但以形迹东朝且令补外亦可也
　　窜章惇
　　惇既罢相知越州陈瓘论其责轻于是中书省检防【原阙】并臣僚上言云惇编类章疏防详诉理受祸千余家凡士民暗昧言语加以刀棓钉手足剥皮肤斩颈【原阙】古之刑责授武昌节度副使潭州安置责词略曰
　　先帝天资仁孝勤俭【原阙】　　　　　　恻怛及尔
　　辅政日肆诞谩凡陈开导之【原阙】　　　　事隂【原阙】仇怨妄肆中伤或称图危上躬或托【原阙】
　　若孤豚【原阙】斥搢绅弃如断梗投之荒【原阙】
　　徒【原阙】者不得【原阙】葬援引奸党布【原阙】
　　有司【原阙】望【原阙】
　　道【原阙】

　　为之【原阙】
　　以韩忠彦为尚书左仆射曽布为尚书右仆射
　　以丰稷为工部尚书
　　布之相也御史中丞丰稷欲率【原阙】　　　　　尚书以王觌为中丞稷力请补外不允谢表【原阙】　成【原阙】　　　方剡于奏章之语上问佞人为【原阙】曰曽布陛下斥布则天下事定矣
　　诏増损役法
　　先是邹浩言臣近自广东赴阙防路见官吏多称役法尚有不便望随宜修之王右亦言神宗创法有未便者皆许陈述未尝禁人议论而比年凡及役事必加以诋毁变乱以故人莫敢言今乞下之诸路具合増损事以闻庶全良法从之
　　下绍述诏
　　诏畧曰朕惟神考新一代之典刑以遗我后人而间者任事之臣用心或过朕所不取朕于为政用人无【原阙】之间斟酌损益惟义所在嘉与有位共图康功以成绍【原阙】　　　今有曲学偏见【原阙】意改作规害国事【原阙】
　　罢平凖务
　　尚书省言平凖务月置官吏等给费太多并遣官出外市物骚扰所治近年官卖石灰市直増不便于细民诏罢平凖务及官买石灰
　　十一月贬蔡京蔡卞
　　丰稷陈次升等再言知江宁府蔡京奸恶诏落端明殿学士提举洞霄宫居杭州卞为太中大夫依旧太平州居住辅臣谓卞责太轻后十日再降官池州居住
　　以王觌为翰林学士
　　觌以上方鋭意图治任事者不能以达孝之义开説因疏言尧舜禹相授一道考之方册则四凶在朝尧未能去而舜去之元凯在下尧未能举而舜举之有
　　苖弗率舜禹【原阙】　　　　　　　　事不必尽同也武王周公所谓达【原阙】　　　事者也文王作丰
　　邑武王不居丰而作镐邑文【原阙】　　　　　不【原阙】泽梁无禁周公相成王则闗市有征【原阙】
　　孝与善继善者也神【原阙】作法于前子【原阙】也至于时异事殊【原阙】　一者损益之【原阙】

　　恐复有营私【原阙】欲主
　　其言以【原阙】谓绍复宣烈非臣等不可则引用私蔽隔【原阙】俊【原阙】名继【原阙】而实以肆其奸焉
　　轻狂盗刑名
　　诏狂盗犯赃应绞者赃数并增一倍赃满不曽伤人而情理轻者【原阙】
　　复春秋博士
　　陜西兼行铜铁钱
　　九朝编年巻二十五
<史部,编年类,九朝编年备要>
　　钦定四库全书
　　九朝编年备要巻二十六　　　　　　宋　陈均　撰
　　徽宗皇帝【起辛巳建中靖国元年止癸未崇寜二年】
　　辛巳建中靖国元年
　　初韩忠彦性柔懦天下事多决于曾布布乃议以元祐绍圣均为有失欲以大公至正消释朋党乃诏改今元或以建中乃德宗太平时号上曰太平乃梁末帝禅位时号太宗不以为嫌诏下中丞王觌曰义虽取于皇极然袭前代之号乞以徳宗为戒左正言任伯雨亦曰人才固不应分党与然自古未有君子小人杂然并进可以致治者盖君子易退而小人难退二者并用必至君子尽去小人独畱唐徳宗坐此致播迁之祸建中乃其即位改元之号不可不戒
　　春正月朔有流星光烛地
　　自西南入尾抵距星是夕有赤气起东北方亘西南中函白气至将散复有黑气在傍任伯雨言正岁之始建寅之月其卦为泰年方改元时方孟春居正首日为壬戌是陛下本命而赤气起于暮夜之幽以一日言之日为阳夜为隂以四方言之东南为阳西北为隂从五色推之赤为阳黑与白为隂从事推之朝廷为阳宫禁为隂中国为阳外域为隂君子为阳小人为隂徳为阳兵为隂此宫禁隂谋下干上之证也渐冲正西散而为白而白主兵此外域窃发之证也汉五行志云视之不眀是为不哲时则有亦赤祥又曰不明善恶亲昵近习无功者受赏有罪者不杀时则有赤祥其说盖出扵洪范五事故唐世自大厯贞元宝厯间屡有赤气之异惟文宗太和中为多是时宦官用事朋党交结今陛下以尧舜之资当千载眀盛之时固非唐世衰末之比然天心爱陛下以灾异为警戒不可不深思逺虑也愿陛下收主柄抑臣下严勑宫禁以防虑几微训饬将帅以遏絶生事进忠良黜邪佞正名分击奸恶事至必断无以寛仁伤大义使邪佞小人无得生犯上之心则变异之起可变为休祥矣
　　范纯仁薨
　　时以观文殿大学士为中太一宫使口占遗表劝上清心寡欲约已使民絶朋党之论察邪正之归毋轻议边事易逐言官辨眀宣仁诬谤略曰若宣仁之诬谤未眀至保佑之忧勤未显皆权臣务快其私忿非泰陵实谓之当然上闻讣痛悼恩防有加书其碑首曰世济忠直諡曰忠宣纯仁赋性寛简尝曰吾平日好学得之忠恕二字而已自为布衣至宰相勤俭如一俸赐悉以广义庄前后任子恩多先疎族殁之日防子五孙皆未官初贬永州诸子闻韩维谪筠州其子告章惇韩维执政日与司马光议多不合得免行欲以纯仁与司马光议役法不同为言纯仁曰吾用君寔荐以至宰相同朝论事不合则可汝軰以为今日之言不可也有愧而生者不若无愧而死诸子遂止
　　皇太后向氏崩
　　追尊太妃陈氏为钦慈皇后
　　以赵挺之为御史中丞
　　时曾布为皇太后山陵使挺之为仪仗使布与宫官刘援交通知禁中宻防就陵下谕挺之建议绍述以合上意自此击元祐旧臣不遗余力而国论一变矣于是任伯雨言挺之无素行止出入曾布之门恐其观望宐加察焉
　　行入粟补官法
　　行于河东陜西路自奉职借职太庙斋郎其直各有差仍免试注官
　　二月以吕希纯知瀛州
　　时贤士大夫经绍圣贬责者稍稍还朝乃无所统一咸愿推希纯名数与执政侍从道之曾布等忌希纯因其请觐未及见亟托以阙新有丧髙阳辽帅廹遣之其实边鄙未尝有警也
　　雨雹
　　再窜章惇
　　任伯雨累疏言惇帘前异议乞正典刑未防施行自古奸邪未有不先犯名分而能为乱者也遂贬雷州司户自雷三移睦越湖州卒于崇宁四年　初苏轼责雷州不许占官舎遂僦民屋而惇以为强夺民居下州追民究治及惇责雷州亦问舎于民民曰前苏公来为章丞相几破我家今不可也　初天下既苦王安石新法宣仁临朝一切罢易之而一时用事小人反侧不安兴造奸谋伺候事变而惇及蔡卞实为之首及相谓他事不足移人主意若以先帝为言则易以激怒可资于报复私忿由是绍述之论兴焉知卞及林希张商英最怨元祐大臣故力引之以为用与吕惠卿外相善而忌之不召也又深结中人蓝从熈郝随刘友端以自助惇独相八年事无不如意士大夫一语少异即以为遏絶绍圣动揺国是天下士皆结舌而元祐党祸起矣惇以实录诋熈宁政事由是前史官赵彦若等坐窜责寻用商英等章吕大防刘摰苏轼苏辙等又再与司马光吕公着以下皆贬使林希主行谪词惇犹奏曰前日再责吕大防等众咸以为寛哲宗不聴又请编类元丰八年五月以来至元祐九年四月臣僚章疏及申请事自宰执侍从台谏及职事两省起居舎人以上并经筵史院帅臣监司逐名编录识者知搢绅之旤未巳寻又言司马光吕公着诋毁先烈变更政事由是光以下再行追贬刘奉世等并皆迁谪其上书论及朝政者无不除名编管被罪者数千人自惇贬谪诸人悉以白帖子行之安焘李清臣与争哲宗疑之郑雍谓熈宁中王安石尝行之取案牍以白上乃止卞犹虑所及者未广又请置局看详取元祐初诉理所公牍由是得罪甚众惇等雠毁宣仁而所以释憾于兀祐者犹未巳也以孟后宣仁之所厚忌之一旦掖庭秘狱起惇即迎合与郝随相表里以挤后孟后既发惇等念极毁宣仁事未有实欲因追灭元祐数大臣召邢恕为中丞与之诬造刘挚梁焘王巗叟谋为废立事以为宣仁实属意雍王又教蔡确之子渭进文及甫廋语欲因加挚等以大逆诱髙遵裕之子士京言王珪遣士充问其父当谁立事又引刘安世范祖禹论顾乳媪谓上已亲女宠欲有倾揺于是同文馆之诏狱起矣又欲遣使表置狱连逮元祐之臣尽诛之又请发司马光墓上并不聴甚至请追废宣仁上虽不从然犹遣使杖杀陈衍等于海岛徙司马光等家属毁拆宣仁故宫常侍宫人皆逐出有诛者邹浩之窜也惇以士大夫与语言交通或致简叙别赂遗白上置狱劾浩自京师至新州连逮数百人黜蒋之奇以下数十人天下之士益以寃愤初惇之经制南北江也定懿洽建沅州乗势得梅山然二年之间死伤凡二十万兵所至不以有罪无罪肆行诛戮无辜死者亦十八九南方兵祸自此始而所谓田畆租税皆妄为邓绾所劾及为相首以开边劝上因言元祐臣僚蹙国弃地之罪谪降之外欲诛范纯粹以行法纪夏人岁赐不通和市遣使议画地界使孙路王赡张询等再造青唐邈川邉事而安南渠阳等事皆起赡等进筑城塞至五十所不复计地势逺近险易汝遮城本元丰欲筑而未敢者至是进筑犹越汝遮二百五十里外筑之赡等遂言克复青唐邈川宗哥城池惇不及告同列即入奏请率百官贺且白上将乗兵势威夏国四方贺表继至而湟州已告急熈河帅种朴败死上为之震骇遂复弃鄯州关中由此大困开封民有因醉狂语者惇请论如指斥乗舆法上特贷死惇再取防不已自是妄言者莫不诛死虽多杀不禁也初卞清臣布皆与惇比而为恶惇疑清臣尝图相位起田嗣宗狱寘之极刑清臣由此逐去惇卞亦意好晚乖二人纷纷各立党与政以此日乱矣
　　三月以江公望为左司谏
　　公望言人主寡欲以养心则心常虚而疏通端意以宁神则神常静而渊默道之所集理之所防虽一日二日万几若乾坤自然之运岂然以事为哉又言天下大器置之安则安置之危则危此知置之之地未知运之之手天下神器为者败之执者失之此知运之之手未知蔵之之道蔵天下于天下而不得避此所以为道也天下有常安之理圣人操妙用之手至人蔵不动之道不动常动动常不动运常不运不运常运安常不安不安常安此牵制天下之妙理嗟夫战国之纵横秦汉之并吞有为之败执之失故其妙不知所以蔵其粗不知所以置亦幸尔今有器焉虫而不饬荡而不纲漏而不苴置之能安以否身坐其中虽巨有力焉能运行以否一日为有力者负之而去谓之善蔵以否噐既如是天下亦然陛下以仁为朴以义为削以信为绳以智为巧以礼为绘政以制其用刑以支其蠧啾啾万鸣蠢蠢羣动同在一器虚而不实故众实之所防静而不动故羣动之所止止而不止则动亦寂矣防无所防故实亦空矣虚实一体动静同役莫测其隠莫窥其用陛下以此蔵之谁能移之也得之于天人非容心也视之若敝屣非有爱也承之于宗庙非敢忽也行一不义杀一不辜非敢为也人爱亦爱之人弃亦弃之示至公也上而公辅下而有司百执事或坐而论道或作而行之各当其力也不在一曲不滞一隅东顾西盻左提右挈有如掌握之上陛下以此运之孰能也不畏多难而以无为为忧不矜无过而以改过为美居安虑危在治思乱以山河为金汤以夷狄为赤子外之郡国若犬牙之相制内之宗族若磐石之镇安建极于四达之途跻民于仁夀之域陛下以此制之孰能危也艺祖神考能还而蔵之者也仁宗能安而置之者也今举以付陛下如之何而不思也
　　弃湟州
　　时既弃鄯州于是大酋希巴乌迎懐徳之弟锡罗萨勒入居之言者又论知湟州王厚首建开邉之防及盗青唐物上不欲竟其事姑从薄责而知河州姚雄又奏诸蕃怨赡等入骨枢密院请斩赡以谢一方议者又多请弃湟州朝廷问姚雄以弃守利害雄遣部将陈廸谕意扵知湟州雷秀秀以为可弃无疑朝廷委雄措置雄命秀将湟州兵由京王关以归统制官刘玠命居商旅由安乡关以归遂以湟州畀赵懐德而辖正与懐徳俱还湟州于是懐徳与希巴乌锡罗萨勒合追咎辖正先降辖正不安求内徙诏辖正居邓州未几卒
　　解任伯雨言职
　　时绍述之论已兴伯雨居言职仅半载所上百有余疏皆系天下治乱安危宫禁宗庙者细故不论曾布方用事伯雨欲击之布觉乃先出伯雨知虢州
　　夏四月辛夘日有食之【隂云不见】
　　复宗学
　　元祐六年诏置未及成以赐蔡确至是复置　宣和二年赐宗学宗子及第出身有差
　　五月朔大雨雹
　　以徐勣为翰林学士
　　时为给事中直学士院上疏言六事曰时要任贤求谏选用破朋党明赏罚谓治国者未有用此而不治舎此而不乱大率皆指陈当时之上嘉纳之曾布初以熈丰法行之嵗乆当补其已而布背前议以为熈丰之法万世不可改力陈绍述之说上乆不决以问勣勣曰臣观圣意所以未决得非欲两存乎上曰朕意正尔勣曰天下之事有是与非朝廷之人有忠与佞若不考实姑务两存臣未见其可也又问以弃湟州何如对曰青唐不毛之地自收复以来岁费亿万计皆仰给内郡是徒有得地之名无获地之实弃之使陛下以此为鉴自今勿惑小人之言妄兴边事无邉事则朝廷之福有邉事则臣下之利上然之遂有是命
　　钦圣宪肃皇后钦慈皇后【附永裕陵】
　　六月集禧观火
　　翰林学士王觌言臣闻汉史曰贤佞分别官人有序则火性得又京房易传曰上不俭下不节则火数起臣望谨留圣意正厥事以应之则变可销祥可兆矣
　　解陈祐言职
　　祐前后七章论曾布不从遂罢右司谏出通判滁州责辞略曰观望以言意在推引岂不失朕用汝之本防乎翌日宣押布视事布察上意恱因及祐章且言祐欲逐臣复行元祐之政则不由圣意不囘也上曰安有此理又言岑象求辈扬言云轼辙不相不已当并逐之　后两日左谏议陈次升对有劄子救祐上不顾次升自袖去而左司谏江公望对请祐责词所谓观望推引之语上曰欲逐曾布引李清臣为相且曰如之何可容又言曾布安可去公望遽曰陛下临御以来易三言官逐七谏臣非天下所期望今祐言宰相过失自其职也岂可便谓有他哉人君之于谏臣养之不可不素用之不可不审遇之不可不厚聴之不可不察去之不可不谨如知此数者则用谏官之道尽矣上然之又抗疏论主绍述分元丰元祐起祸乱之源言甚恳切　先是祐因进对上谓曰凡有公事与江公望议论可乃来祐见公望公望曰榻前一砖之地是人臣对君父极言天下事去处唯上不欺天中不欺君下不欺心则可免戾人见各有不同唯不可傅防他日为上诵之上以为名言
　　范纯礼罢
　　纯礼奏言近见朝廷是元丰而非元祐元丰之政尽出先帝规模宜无不善然官吏奉行未必一一皆如法意故民虽受赐亦或被害元祐之治其初执政者虽小有润色亦多先帝法度今议论之官有不得志于元祐者以此借口动陛下之心耳未必皆为国事盖乗时以要利者也又言自古天下治乱顾用人何如耳今略陈祖宗用人之要吕余庆有才行太祖自负郎擢为谏议大夫王禹偁有文学太宗自大理评事擢为直史馆张知白屡上书言事真宗自河阳判官擢为右正言遂大用夫人君欲得魁杰之士必出于非次擢用若惟侍辅荐举左右论列其间有孤寒寡援正直自守者则终身冥晦虽有忠赤报国之心何由而见之纯礼刚正数以言事忤上意而曾布惮之谓驸马都尉王铣曰上欲除君都承防范右丞不可先是铣尝求为承防钦圣谓铣浮薄遂以命王师约布妄言出于纯礼以激怒铣铣信而恨铣馆伴辽使称纯礼狎宴席间语犯御名为中丞赵挺之谏议陈次升所劾惟谏官江公望独眀纯礼无过而纯礼不复辨遂出知颍昌府自此韩忠彦之客相继被逐矣
　　秋七月严河东火禁
　　转运使孙贲言河东习俗俭陋死者焚之韩琦知太原官营墓域使其后厐借奏蠲地税孙沔乞令三寺主之岁度一僧仁宗悉从其请迨今嵗乆敝俗如故乞令守臣同运使官常加禁切无废前规应河东州县依此从之
　　曾肇徙知应天府
　　先是肇知太原府曾布言肇不习边事乞别除一郡上许之且言肇性与卿逈别不同布曰肇性耿介自守但畏谨小心性颇执滞实无他也肇尝以书责布略曰兄方当国得君正宜引用善人扶持正道使小人道消邪说不作以杜絶章惇蔡卞复起之萌而数月以来世所谓善人儒士者相继去朝其在内者亦皆置之闲地而所进用以为辅臣从官防谏者皆惇卞之党今日兄用事方盛彼固不敢言然其心岂忘惇卞哉一旦兄势稍不如今日曾氏之旤岂可逃耶思之可为寒心可为恸哭不知曾思之否况君行令亦岂有常安可不先事而虑愿兄虚心克已凡用人行事询谋佥同然后为之必无过举但使正人聚于朝自然小人道消惇卞之党无自入矣此乃安身保位全家族爱子孙之长计此不为而为彼曾氏祸至无曰矣其可忽哉布答书略曰上践阼之初深知前日之弊故收元祐窜斥之人而元祐之人持偏如故凡议论于上前无非誉元祐而非熈丰故上意愤郁日厌元祐之党乃复归咎扵布必欲逐之上意益以不平上之所向未见其不当扵理若使布俯顺众人共为违咈则诚所不敢也布毎自谓存心无愧于天与无负于人神之聴之介尔景福元祐及惇卞之党亦何能祸加于我哉恐不致家族之旤为祖考之羞而累及亲友也惇卞素与之异趋今日乃欲与之解仇虽使甚愚如元祐之人亦不至此区区所以将顺上德但欲置天下和平安静之域其使布黾勉于此则元祐之人未必至受祻布朝失此则京軰暮至矣扵斯时也元祐之人蹈覆辙而不已者其可为之痛心恸哭也惇卞所以嫁元祐之旤者以其毁先烈故加以无君之恶此祸奚为至我哉若自谓所引者皆正人所扶者皆正道以此杜絶惇卞复起之萌则元祐已试之效可见矣布则不然守常循理持平畏罪而无害物之心以保守而已废兴莫不有命仇怨之来但当引避使惇卞軰时至命通非常安民所能除亦非稷易之徒所能御也此乃至理愿味其言及蔡京既至布与肇皆不免
　　重修神宗实录
　　诏略曰日者史官或懐私见议论去取各有所偏参错异同宜归至当夫熈宁元丰事实具备元祐绍圣编录并存订正讨论其在今日笔则笔削则削宜公乃心是谓是非谓非无忝厥职其令史官取索元祐绍圣所修实录应扵文字讨论事迹参详去取务不失实　初陈瓘言王安石日录七十余巻具载熈寕奏对议论之语绍圣再修神宗实录史官请以此书付史院专防此书追议刑赏遂使裕陵之美皆为私史所攘所有实录愿诏史臣别行删修　十月以左正言范致虚言诏前降实録参取元祐及陈瓘已删除王安石日录等指挥使勿行仍诏实录以朱墨本进朱墨本者绍圣初别修去取之事也在元祐所修则以墨本上以雌黄涂之谓之墨本入绍圣所修则以朱修之谓之朱本
　　江公望朱绂罢
　　殿直刘【阙】告蔡王府【阙】吏邓铎去年九月曾写云随龙人三班借职邓铎诏下开封府命推官呉师礼按治上问公望以师礼之为人公望以实对遂擢师礼为右司谏公望又言孝治之世岂容小人一门骨肉向章惇帘前妄议已有其迹蔡王年防望陛下勿以无根之言加诸至亲只治府吏流诸表以示天伦之爱诏出公望知淮阳军绂为给事中亦坐缴奏出知夀州其后狱成铎伏诛蔡邸不挂吏议上颇以狱词平反太过盖法官不肯以指斥切害之罪罪之也先是公望言增益逻者通旧为七十人夫妇丑诋
　　之言仇隙雠怨之语增情餙非摘隠抉伏岂清时所宜有又言陛下近来畜能鸣善鬬之禽笼竒羽佳音之鸟夫志有欲而不禁则志荒志荒则政怠矣又言传闻有姓贾中贵人臂鹞鹘入后苑中逐禽鸟臣未之信然终疑而不释也夫从禽乃少年诸王事以天子为诸王少年事何自轻乃尔非万乗取重于天下之道也上悉命纵之惟一鹇畜乆颇驯以麈杖逐之不去乃刻公望姓名于杖头以志之及言铎事竟坐罢黜
　　安焘罢
　　焘将请去密奏绍圣元符以来用事者持绍述之虚名以诳惑君父上则欲固位而快私雠下则欲希进而肆朋附并为一谈牢不可破彼自为谋则善矣未尝有毫髪为朝廷计也夫聴言之道必以事观臣不敢逺引独以神考之事切扵今者为证不知果为绍述耶非耶当熈寜元丰内外府库无不充盈至小邑所积见钱糓粟不下一二十万自绍圣元丰以来倾府库竭仓廪以供开边之费大臣用以为迁延固宠之计故军无见粮吏无月俸公私罄竭未有甚于今日而反谓绍述岂不诬哉今夷狄之情难测水患之变不常又虑盗贼潜谋承间窃发愿陛下罢无益之人厚公私之积早计而预备之无使餙词以为身谋者得行其说则天下幸甚又论东京党锢之祸唐末近习之患今皆有其渐履霜坚冰不可不戒其言甚切遂自知枢密院出知河阳府
　　苏轼卒
　　于常州呉越之人识与不识皆咨嗟出涕太学之士数百人相率饭僧于佛舍轼奖善诋恶盖其天性见义勇为不顾其害用此数困然终不以为悔乾道闲诏赠太师諡曰文忠
　　八月陈瓘罢
　　瓘奏言臣尝乞别修神宗实录以成一代之典而不闻施行盖绍圣之臣今为宰相故也不报时瓘兼权给事中曾布将荐之即真或以告瓘瓘曰吾与布议事不合是以官爵相饵也若受其荐进而复尔异同则公议私恩两有所愧矣至是瓘诣政事堂以书见布略曰尊私史而压宗庙缘边费而壊先政二者阁下之过也瓘所撰日录辨所谓尊私史而压宗庙者可见矣又以一年之内连下五勑而诸路三十年之蓄皆运于西边因述国用须知所谓防边费而坏先政者可见矣遂以副夲纳布布谓瓘所论为元祐单见浅闻之説又曰虽有十书布亦不动瓘遂申三省乞劾妄言之罪行窜黜宰相上之布云瓘责臣尊私史压宗庙缘邉费壊先政皆非是上令责瓘韩忠彦陆佃曰瓘言诚过曾布当涵容遂自左司员外郎出知泰州　瓘所奏五勅贴黄云朝廷应副边事虚内事外非一日也故五勅之所取虽有别用之处然前后相同以致匮乏至于今日遂使天下根本乏财者初縁边事也一元符三年九月勑府界诸路见管坊场钱畱出本路一年合支外剰数留一半准备支用余一半特令起发上京其年十一月勑起发见管常平免役钱如前勑一建中靖国元年二月勑诸路提举司将见在抵当息钱并起发上京一其年三月勑起发诸路量添酒依抵当指挥一其年三月又勑诸路助役钱内拨一半充常平籴本余一半计置起发上京兊那徃三路添助常平籴本又曰自元丰七年以常平等积剰钱补助边费歳取二百万缗为额只以三年为期盖不欲多费天下民财以资边用神考爱民之虑可谓深矣岂宜取三十年闲根本蓄蔵之赐一旦大违成宪而偏用于一方乎西边财匮竭则必取诸东南东南积剰之物今于无事之时既巧取而偏用之矣或东南有意外之患又将取之何地乎又曰五勑之后其年五月又降一勑以广西钱一百万贯预和买防绢其文曰人户愿请价钱若干年例外支散可以接济其实则人户不愿也且以无为军言之民间买绢一疋湏用一贯四伯文足人户请常年一贯文耳今于年例外创添支散之数此乃聚敛之术臣恐自此一勑之后相继无已又况侵削十路百姓只得绢一百万匹未足充陜三两月之费此岂神考接济之法乎
　　九月傅楫晁补之罢
　　上以楫潜藩旧寮多所咨访楫毎以遵祖宗法度安静自然为献曾布自以于楫有所汲引恩兾其助已楫岿然守正凡命令不当必极言之又尝论救王右范纯礼布滋不悦至是楫以时事寖更数求去遂自中书舍人出知亳州　补之亦自吏部郎中出知河中府曾布自叙云补之等日与其党计议倾揺必有达于上听者又为管师仁辈所攻师仁谓轼辙皆深毁先帝而补之庭坚等皆其门下士不可聚于朝又自丰稷而下召还以来无不誉元祐而毁熈丰故上追省愤疾日甚一日自布在枢宻院时上已尝谕布诋毁神考第一是丰稷其次张舜民然元祐之人尚以为皆出于布本非上意至此上意已眀而韩忠彦李清臣等犹欲回天众莫不笑之忠彦尝敷陈实录不当削韩琦章疏上数语人曰忠彦尚能主张韩琦朕岂不能主张神宗
　　冬十月李清臣罢
　　清臣与曾布有隙每于上前互相訾毁谏官陈祐论布过失上以祐与清臣交结欲黜布而援清臣御史彭汝霖遂承望风防累论清臣之奸又初议建景灵西宫清臣尝谏止之及宫成清臣渐见踈斥求有以自固因奏西宫之成都人欢喜上不荅清臣不自安且再为汝霖所劾遂自门下侍郎出知大名府
　　十一月复平凖务
　　崇宁二年又分为南北两务
　　庚辰郊罢合祭
　　奉太祖配诏改朙年元　初诏以郊见天地之始冬祀权合祭圜丘而起居郎周常以合祭天地为非礼虽权于一时恐自今遂以为常且言臣顷尝备员礼职见当时议者以合祭为非礼神宗下礼文所详定而臣寮所见不同或欲省仪卫均赐予而以乗舆躬行一至北郊者陈襄之议也或欲乗舆亲行南郊七日戒之后三日宿之时宿太庙以告祖宗宿北郊以祭地祗宿南郊以祭天神者李清臣之议也或欲用先朝躬耕祫享故事皆因三岁郊天之期暂辍郊祀而于孟冬之月有事于地郊者王存之议也或欲以冬至亲郊祠上帝用至日报天之説因即圜丘之北别祠皇地祗者陆佃之议也或欲以郊之嵗夏至之日盛礼容具乐舞遣冢宰摄事者张璪之议也神宗独用璪议遂罢合祭陛下方欲继述神宗要当一正旧典以为子孙长守之制乞下羣臣更议而御史彭汝霖亦论合祭非礼上亦欲罢前命而韩忠彦陆佃以为疑忠彦曰神祗非差除比被台谏攻便罢曾布进曰权合祭元祐七年指挥乃以苏辙之论而废神宗之正论也且不畏炎热而亲祠北郊乃尽诚以祀天地何疑之有忠彦坚持不可上意向布乃诏权罢
　　邓洵武进爱莫助之图
　　时为起居郎尝因对言陛下乃先帝之子忠彦乃琦之子先帝行新法以利民琦尝论其非今忠彦为相将先帝之法更张之是忠彦为能继父志而陛下不能继父志也陛下必欲继志述事非用蔡京不可乃进此图其説以为陛下方绍述先志羣臣无能助者其图如史记年表别为旁通分为左右自宰相执政侍从防谏郎官馆阁学校分为七隔左曰绍述右曰元祐左序助绍述者宰执中温益一人而已其余每隔止三四人如赵挺之范致虚王能甫钱适是也右序举朝辅相公卿百执事皆在其间至百余人又有左序别立一顶用小帖揭去曾布进呈因密禀羣寮姓名上曰洵武言非相蔡京不可以不与卿同故揭去布曰洵武所陈既与臣所见不同自不当与议乞纳下眀日遂付右丞温益欣然奉行乞籍记异论之臣于是上决意用京
　　丰稷罢
　　稷言近日建宫以宁神营寺以崇考复置御前生活以供内庭之用而外议不晓窃谓好修造尚华美稷所陈大抵以崇俭爱人为言至君子小人之际必反覆切究既数以言事忤权近自礼书出知苏州
　　十二月邢恕等叙复
　　恕知随州吕嘉问路昌衡知蕲州滁州安惇蹇序辰蔡卞并复官宫观寻与郡召张商英等赴阙
　　河东地震
　　内岚州楼烦县经半月震不已
　　是岁辽主洪基死孙延禧立
　　洪基将殂戒其孙延禧曰南朝通好嵗乆汝性刚切勿生事又戒大臣曰嗣君若妄动当力谏止延禧即天祚也是嵗改干统政和初改天庆宣和三改保大
　　女真阿固达立
　　女真自大中祥符以后絶不与中国通元丰中尝降诏髙丽令女真驱马来市亦无至者　女真凡数种有谓之生女真者其类尤繁有曰堪布者其长也裔孙曰英格号英格太师雄长诸部英格子曰阿固达为人沉毅而有大志初契丹国旧帐萧辖哩聚众为盗捕之不获潜奔女真因命英格图之英格迁延数月独斩辖哩遣阿固达献首级余悉不遣谩云已诛絶契丹不得已反进其父子官自是隂懐异志力农积粟练兵收马多市金玉以赂契丹权贵如此十余年未有以发也是嵗英格死阿固达立
　　壬午崇宁元年春正月河东地震
　　太原府潞晋隰代石岚岢威胜保化宁逺等州军地震弥旬昼夜不止壊城壁屋舍人畜死甚众诏官给钱瘗奠优防死伤之家邓州录参朱肱言伏自陛下即位以来两次日食在正阳之月河东二十二郡晓夜震动自古灾异未有如此今录所上宰相曾布书随状进呈其书畧曰比年以来日蚀者二地震者一夫日蚀虽盛世不免然四月正阳之月也薄食正阳【阙】异为大河东二十二郡晓夜震动者凡十一郡不知相公【阙】　　　弭之也防谏天子耳目之官必天
　　子自择今监察御史【阙】　　　　相公门人右正言
　　范致虚乃相公侄壻范致虚亲弟【阙】　　　　　举焘言之则忘恩致虚争之则忤亲若皆不言则【阙】此日月之所以薄蚀天地之所以震动
　　也庆厯中杜【阙】　　　　欧阳文忠公力辨数公不
　　可去朝今安焘守西【阙】　　　　　安丰稷守防稽
　　贾易守南阳而邓浩又乞东【阙】　　　　　　　宰执百官而端人正士相继求去此日月所以薄蚀天地所以震动也绍圣初章惇为宰相安焘在政【阙】焘一出而惇遂无所顾忌时相公在枢府
　　坐【阙】　　　　得为无过也若以西府不当与议则
　　游谈侍从【阙】　　　　思之职况执政乎再贬元祐臣寮范纯仁能言之相公未尝救也废元祐皇后龚
　　夬能言之相公未尝救也【阙】　　　　邹浩能言之相公未尝救也置谏官于死黄履能言之相公未尝救也洎钦圣付神器于陛下相公英声伟【阙】　在潜邸注意委重天下之士倾心翘首以观考【阙】之效天变见于上地理逆于下肱窃疑之伏惟相公遇灾而惧然后可以弭天变闻善则迁然后可以来直言肱之区区所望于相公者如此而已诏付三省
　　二月以蔡确配飨哲宗庙庭
　　时确之党上书言元丰末确尝密说皇太后令勿从灵驾保佑哲庙以铜匕箸以饮水亦必为之亲尝故也　五年赐确墓碑曰元丰受遗定防宰臣蔡确之墓　宣和二年蔡京引确之子懋上殿述其父有定防功诏追封汝南郡王
　　赵谂伏诛
　　谂江津人少敏给绍圣中擢甲科教授成都因章惇逐元祐大臣不合人心欲以此为名起兵防蜀与所亲何奬王师直贾成时及日者罗京等同谋借姓孟起兵以从蜀人之属望上登极赦到谂谓奨等曰章惇必败天下既安人心难动前事愿勿出口遂入京除太学博士请假还家欲囘止诸人而党中有发其谋者狱具当族有诏诛之家属分配湖广
　　太妃朱氏薨追諡钦成皇后
　　三月命内侍童贯如杭州监制器
　　制造御前生活　四年九月诏两浙转运使差开江兵卒驾杭州造作局御前生活物色舟自是杨戬始用事
　　夏五月严内降执奏法
　　诏畧曰应被受传内降特防并许三省宻院契勘若有戾祖宗格法可眀具奏更不施行
　　韩忠彦罢
　　忠彦至都堂左司谏呉材右正言王能甫以状申忠彦云具论奏乞罢免忠彦得状惊曰又似李邦直矣径归避位材及能甫之言大畧云哲宗践阼之初退托不言大臣因缘为奸变神考之法度逐神考之人材者司马光吕公着陛下践阼之初退托不言大臣因缘为奸变神考之法度逐神考之人材者韩忠彦李清臣此四人者罪同恶均难议差别光与公着尝被追贬清臣已系殁亡所有忠彦偃然防位若令善去何以为奸邪之警材又言臣进三奏忠彦引用元祐奸党尽变神考法度頼陛下照见奸谋力持绍述之议而忠彦不知愧耻终无引去之意乞检防臣前后章疏付外遂出忠彦知大名府　先是王能甫言知滁州刘安世曾解官为司马光持服知颍州吕希纯当时言事吕公着多聴用之乞削职罢差遣遂并自待制除修撰而差遣如故
　　再夺司马光等官
　　谏官呉材王能甫辈排元祐不止谏议大夫彭汝霖与御史徐余郭熈等共论以为元祐人罪状有绍圣贬籍具在昨元符末叙复太优自是朝廷捡举裁削数日可毕不湏俟弹章人人指名然后行之于是曾布用其説悉具姓名以进乃诏司马光吕公着文彦博吕大防梁焘范纯仁刘挚王巗叟王存傅尧俞郑雍以下四十有四人各夺官有差惟韩维孙固以神考潜邸旧臣有防特免寻诏毁范纯仁神道碑议定諡官各罚金
　　籍党人
　　诏元祐并元符末今来责降人除韩忠彦曾任宰相安焘系前任执政官王觌丰稷见任侍从外苏辙范纯礼刘奉世范纯粹刘安世贾易吕希纯张舜民陈次升韩川吕仲甫张耒欧阳棐吕希哲刘唐老呉安诗黄庭坚黄隠毕仲游常安民刘当时孔平仲徐常王巩张保源晁补之商倚张庭坚谢良佐韩跂马琮陈彦黙李祉陈祐任伯雨陈郛朱光裔苏嘉郑侠刘昱鲁君贶陈瓘龚夬江衍余爽汤彧程頥朱光庭张防张士良曾焘赵约谭扆杨偁陈侚张琳裴彦臣凡五十余人并令三省籍记不得与在京差遣　寻下诏畧曰昔在元祐奸臣擅邦倡率邪朋诬诋先烈訿訿必欲一变熈丰之法度凡所论列深骇聴闻已择其尤者苐加裁削外一切释而不问在言职者亦勿复言令榜朝廷　七月又诏知和州曾肇罢右丞陆佃知海州王觌知常州丰稷知随州王古宫观李格非知濮州谢文瓘永州安置邹浩八人并依五月乙亥诏籍记　寻又禁司马光等二十一人子孙仕京　寻又禁羇置人入京及诸色人妄议宗庙指斥乗舆并许人告赏钱三千贯白身与三班借职有官人转两官
　　钦成皇后【附永裕陵】
　　旌孝行
　　周奇处州丽水人九岁丧母卧坟侧二年有赤雀十数巢其傍可俯而窥诏旌以束帛　时又有仙井监民樊谭母病割股以疗母五月思橙谭泣立橙木下得实以馈有诏补荣州助教
　　閠六月曾布罢
　　布于元符末欲以元祐兼绍圣而行故力排蔡京逐出之至崇宁初知上意有所向又力排韩忠彦而专其政引京以自助复京翰林承旨寻迁尚书左丞京大与布异防布拟河北转运使陈祐甫为户部侍郎祐甫之子廸布之爱壻京奏曰爵禄者陛下之爵禄也奈何使执政私其亲布忿辨乆之声色少厉中书侍郎温益叱布曰曾布于上前安得失礼上不恱于是殿中侍御史钱适言布援元祐之奸党挤绍圣之忠良而布亦连章乞罢遂出知润州寻落职太平州居住又以尝荐赵谂责散官知衡州眀年论弃湟州罪责贺州别驾言者再攻布诏置狱开封而府尹吕嘉问挟宿憾逮布诸子煆炼穷治由是曾纡曾缲等一百五十余人坐责有差降布为廉州司户并依旧衡州安置卒于大观元年　布初用王安石荐上前所言皆安石所欲建眀也青苖助役市易保甲遣使四出兴农田水利皆布与惠卿建议而士大夫多争之布上书欲上专任安石以刑罚胁制天下使毋敢言哲宗亲政宰相章惇托绍述以挟私愤布賛之甚力惇兴大狱布无能解救或隂挤之然以士心不附惇乃诡请荐陈瓘张庭坚又请毋毁司马光吕公着碑又言今自丞弼以至言者知畏宰相而不知畏陛下皆欲以倾惇而未能也防上即位惇逐而布总揆乃议以元祐绍圣均为有失欲消释朋党邪正杂用及韩忠彦罢布独当国始进绍述之说崇宁初上始专意有所向于是京用而布得罪矣
　　窜邹浩
　　初刘后为贤妃生子中宫虚位后因是得立然才三月而薨諡献愍太子后之立也浩三疏谏随削其稿寻得罪贬上初即位召浩还朝首及谏立后事褒叹再三询谏藁安在对曰焚之矣退告陈瓘瓘曰祸其在此乎异时奸人妄出缄不可辨矣及是蔡京用事素忌浩乃使其党为伪疏谓本宫人卓姬生子后杀其母而取之其辞云杀卓氏而夺其子欺人可也讵可以欺天乎诏暴其事安置永州眀年移昭州浩在昭州作青词告上帝有追省当时奏御之三章初无杀母取子之一字盖为是云　浩母张氏絶贤浩之为谏官也恐贻亲忧欲固辞母曰儿能报国无愧于公议吾固何忧凡两适表不易初志
　　追贬李清臣窜丰稷张舜民
　　中书检防清臣尝有劄子言哲宗天资仁厚自元丰八年歴元祐绍圣未尝有过失及章惇为相开导以残忍杀民之事或托谤讪宗庙或称谋危上躬受祸者一千余家凡士民有晻昩语言加以榜钉手足剥割皮肤斩头防舌之刑至于道路以目不敢偶语有悮圣时有伤和气也诏贬武安节副　又以言者论稷及舜民在元祐时用事绍圣中行遣最轻至于元符末首为言官倡奸谋殊无忌惮二人辞谢言官上表皆讥谤先朝内舜民表云乃者药石不进鳬雁仅存仗马一鸣茅茹未巳南穷海表北践江湖脱禁锢者何啻二千人计水陆者不止一万里死者伤嗟之不及生者匍匐以来归昔居辅弼之崇谋谟帝所终作蛮夷之鬼弃掷道傍古今未之或闻毕竟不知其罪敢望桑榆之晚景获依日月之末光招魂于楚水之涯拭目于云台之表手遮西日口诵离骚等语于是并责授散官睦州商州安置　上即位擢舜民为右谏议大夫在谏垣七日所上六十余章其陈陜西之弊有曰以庸将而御老师役饥民而争旷土时以为名言
　　秋七月行乆任法
　　诏台省寺监外监司郡守并三年成任宣和二年又诏内外官并以三年为任以治绩闻者再任永为式
　　以蔡京为右仆射
　　自曾布罢免而相位阙者逾月时知枢密院蒋之奇门下侍郎许将皆应次补京乃自尚书左丞超拜右相制下中外大骇赐京坐延和殿上命之曰昔神宗创法立制中道未究先帝继之而两遭帘帷变更国事未定朕欲上述父兄之志歴观在廷无与为治者今朕相卿其将何以教之京顿首谢愿尽死云　时四方承平帑庾盈溢京倡为丰亨豫大之説视官爵财物如粪土累朝所储大抵扫地矣上尝出玉盏玉巵以示辅臣曰朕此器乆已就深惧人言故未用耳京曰事茍当于理多言不足畏也陛下当享太平之奉区区玉器何足道哉
　　置讲议司命蔡京提举
　　用条例司故事置于都省仍令遴柬臣僚共议因革时京初得志天下仰其所为乃托绍述之柄首置是司讲议元丰已行法度及神宗所欲为而未暇者京请以呉居厚张商英及刘庾充详定官范致虚王汉之黎珣叶棣充参详官又奏臣伏读手诏如宗室冗官国用商旅盐泽赋调及尹牧事皆政之大者臣欲毎事委官三员讨论乞并差充检讨文字有见任者令兼领不兼可及在外者并令斥罢见任赴司供职又言熈宁条例司检详文字编修及编定并在司分遣出外相度共十九人今事有多寡力有余或不足乞从本司随事分委仍乞以乔方沈锡充尹牧检讨官强浚明李诗鲍贻庆充宗室检讨官李琰陶节夫呉储充冗官检讨官家安国王觉崔彪充国用检讨官李充虞防林据充赋调检讨官韩敦立曾说余授充商旅检讨官冯谌李憕吕悰充盐泽检讨官未几枢密院亦立讲议司请以曹诱为详定官曾孝蕴为叅详官并从之　三年夏罢讲议司宻院之司亦随罢　自京当国每除吏一啓拟毋虑数千人皆骇闻张阁韩静为郎官皆资浅中书舍人呉伯传缴词头京怒出伯传知扬州
　　焚元祐法
　　窜张耒
　　耒以向者闻苏轼身亡出已俸饭僧缟素而哭也言者谓三代而上教出于一而天下同归乎至治未尝有专门之学三代而下政教法度不自天子出故国异政家殊俗虽有专门之学未尝为师弟子之服若苏轼张耒者适然相投遂为门下死党非古人比者古之有道者犹且不为之服而况率然相投之人耶张耒素轻朝廷今又畧无忌惮托为门弟子之名而肆为人臣所不敢为之礼原其情意天下且得共诛之诏责房州别驾黄州安置
　　罢春秋博士
　　仍诏进士勿治春秋以臣寮言元符末范柔中请置春秋博士非神考意故也元祐初至绍圣废之
　　八月置安济坊
　　以处民之有疾病而无告者初令诸郡置之寻复推行于县
　　复令进士兼试律
　　如元丰制
　　置居养院
　　以处鳏寡孤独寻诏以戸絶财产给其费不限月数乞丐法给米豆如不足即支常平司钱遗弃小儿仍雇人乳养
　　复绍圣役法
　　论变法罪贬徐彦孚等官
　　彦孚朱彦陈察向紏刘唐老欧阳棐钟正甫论端卿李昭玘陈瓘周鼎臣十一人并坐为户刑部官及尚书左右司朋附柄臣倡寛从之说删改元符勅条降官落职有差　十月刘奉世等二十七人皆坐垂帘之际党与变法并罢所居官奉宫观及吕希纯周常龚原范纯粹刘安世王觌王古谢文瓘于沂汝和鄂光江台洪州居住
　　九月籍元符末上书人为邪正等
　　初上出其书付蔡京京以付其子攸与其客强浚明叶梦得详省第为正上正中正下邪等尤甚邪上邪中邪下七等计五百八十二人诏中书省籍记姓名先是鹿敏求等并坐上书追官有差　又诏进士
　　刘复上书深诋哲宗政事以废后为惑聪明以授玺为妖妄以牵叙元祐罪恶为贤者不自私其党以复用元祐奸党为咨老成而举八凯谓嬴秦作玺世道短促欲恐胁妖聴又言哲宗罚及贤者子孙毁其碑碣生者饮恨于遐方死者衔寃于幽壤三省宜子细看详送所司考正合得情罪昭示君臣分义以戒诋毁诬罔宗庙之人　十月诏元符上书议论纯正京朝官乔世材等九人合閤门引对选入八人令三省审验在外乗驿赴阙　十二月诏元符之末下诏求言比以章疏付有司考其邪正其言当于理陈父子兄弟友恭之义者为正等三自钟世美以下四十一人悉加旌擢其附防诬诋先帝政事者为邪等四自范柔中以下总五百余人内取其谤斥尤甚者柔中等三十八人责逐逺行次等者梁寛等四十一人各与等第责降于是世美已卒赠谏议大夫余人悉令擢用柔中等并特勒停羁管诸州梁寛等各降黜有差　初崔鶠应诏上书言故宰相司马光陛下左右以为奸而天下皆曰忠今宰相章惇陛下左右以为忠而天下皆曰奸此何理也于是亦入邪等　知延安府范纯粹坐欲害役法乞轮差乡户充衙前与宫观都水监丞李美简坐欲害经术乞兼诗赋取进士勒停　何执中言上书邪等不宜令到阙蔡京主之
　　刻御书党籍端礼门
　　奉御宝批应元祐谪籍并元符末叙复过当之人各具元籍定姓名人数进入仍常切觉察不得与在京差遣文臣曾任宰相执政官文彦博吕公着司马光吕大防刘挚范纯仁韩忠彦王珪梁焘王岩叟王存郑雍傅尧俞赵瞻韩维孙固范百禄胡宗愈李清臣苏辙刘奉世范纯礼安焘陆佃曾任待制以上官苏轼范祖禹王钦臣姚勔顾临赵君锡马黙孔武仲王汶孔文仲朱光庭呉安持钱勰李之纯孙觉鲜于侁赵彦若赵禼孙升李周刘安世韩川贾易吕希纯曾肇王觌范纯粹王畏吕陶王古陈次升丰稷谢文瓘邹浩张爵民余官秦观汤彧杜纯司马康宋保国呉安诗张耒欧阳棐吕希哲刘唐老晁补之黄庭坚黄隐毕仲游常安民孔平仲王巩张保源汪术余爽郑侠常立程頥唐义问余卞李格非商倚张廷坚李祉陈祐任伯雨朱光裔陈郛陈瓘苏嘉龚夬吕希续欧阳中立呉俦吕仲甫徐常刘当时马琮谢良佐陈彦黙刘昱鲁君贶韩跂内臣张士良鲁焘赵约谭扆王偁陈询张琳裴彦臣武臣王献可张巽李备胡田凡一百一十九人御书刻石端礼门　寻诏党人子孙有官无官并不许到阙明年又诏宗室不得与党人子孙及有服人为婚姻又诏应责降人子弟令叅选人于众状内开其父亲兄弟系与不系党籍之人其后吕仲甫徐常刘当时马琮谢良佐陈彦黙刘昱鲁君贶韩跂九人并出籍
　　招陜西河东弓箭手【阳景信等四人分使】
　　陜西通行交子
　　蔡京言茶马司将川交子通入陜西民已取信今欲追三百万贯令陜西与见钱盐钞兼行仍拨成都常平铜钱一百万贯充本从之　四年四月诏淮南许通行交子六月又诏交子并依旧法路分兼通行诸路惟不入京
　　冬十月蒋之竒罢
　　初之竒奏河湟事蔡京曰弃之可惜之竒以为当时兵败粮乏盖不得已上入蔡语每对执政言之竒昏老且曰湟防虽未能复然须责当日议弃者意在之竒也之竒觉上眷衰上章求去遂自知枢宻院出知杭州　之竒为都使者十二任六典都府所至以治辨称
　　置外学赐名辟雍
　　初蔡京言兴学为今日先务乞天下置学养士取解额三之一不入学者止许请解而在学者既许请解复得求防充贡士额大郡置教授仿太学三舍为选补之法诸县亦置学仍更制小学又建外学于国南待四方之士以国子祭酒总治内外学别置外学司业以下官处上舎内舍于太学处外舍于外学待其歳考行艺引之太学上舍三百人内舍六百人外舍三千人至是诏赐外学名辟雍　宣和三年罢
　　复废元祐皇后孟氏贬韩忠彦等二十余人
　　时元符皇后阁官郝随者讽蔡京再废元祐皇后京未得间既而昌州判官冯澥上书论复皇后为非于是台臣钱适石豫左肤等连书论韩忠彦李清臣黄履乗一布衣狂言复瑶华之废后掠流俗之虚誉乞询考大臣断以大义慰宗庙神明蔡京与执政许将温益赵挺之张商英皆主台臣之说上不得已从之诏罢元祐皇后之号复居瑶华宫且窜治韩忠彦李清臣黄履曾布曾肇丰稷陈瓘龚夬等有差阎守勤以下编置者又十三人寻又责降任伯雨张廷坚曾布之子纡布壻呉则礼及陈次升等
　　十一月置两京宗正司
　　讲议司奏宗室量试法及置官庄赡给外或陈乞宗室愿居两京辅郡者各置敦宗院仍于西南两置外宗正司择其资之髙者使一人掌焉从之
　　十二月论弃湟州罪再贬韩忠彦等九人
　　韩忠彦散官安置济州曾布散官仍旧衡州安焘濮阳蒋之竒以下六人皆责降有差　明年八月再论弃湟州罪移张廷坚编管象州及安焘等十人罪徙有差　忠彦卒于大观三年忠彦之去位也右相曾布实譛之谏官呉材王能甫助之初中外之拭目新政也上意欲以中道合异论以忠彦忠厚和柔故相之忠彦亦承上意然是时绍圣用事之臣尚列要路隂得左右其党及布之相复倡绍述之说改元崇宁小人比肩而进忠彦黜而布亦为蔡京所排自是党议复起议者以忠彦不能大有建明为可恨云
　　更茶法
　　从蔡京之请也江淮等七路自干徳二年立法嘉祐初罢之京言十三山场茶庆厯以前歳取五百余万嘉祐通商今歳入不过八十余万欲复行禁仍给緍钱三百万充本官自置场市之令客人于在京货入纳请长短引赴诸场受茶贩易仍命遣官四员往诸路措置他日就绪即总以都大提举一员余并罢明年置淮浙路茶场　四年罢茶场并入市易务令客人赴官请引自以园户买茶赴官盘称纳息批引贩卖　重和元年御笔买茶引限满并令拘收别买新引增私贩法
　　行打套折钞法
　　蔡京初拜相有巨商六七辈负官钞至庭下投牒索价且曰此章相公开边时此曾相公罢边时所用合三百七十万緍不能偿者至会罢边弃地之费乃过于开边也京奏之上慼然曰辱国且奈何京进曰臣请偿之上喜曰卿果能为朕偿之耶时国用常匮视三百七十万余緍为未易偿故京因创行打套折钞之法命官刬刷诸司库务故弊之物若幕帟漆器牙礼锦段之属及粗细色香皆入套为钱其直若干等立字号而支焉套始出客犹不愿请有出而试者其间惟乳香一物足偿其本而他物利又自倍于是欣然不半年尽偿所费然打套有三或谓之折钞套者此也或谓之乳香套者皆乳香也或谓之香药套者粗细色香药也
　　癸未崇宁二年春正月辰沅州蛮纳土
　　辰州故黔中地汉唐皆建郡县五代弃而不通自熈宁始复置沅辰元祐又弃之猺人恃险作冦去秋诏以知南康军舒亶知荆南府又以荆南去辰州七百里非用兵应急之术令亶交府事与监司亲往辰州措置至是奏知诚州杨晟臻等一千六百余人及李阅奏知徽州杨昌签等六百余人纳土讫奏告太庙及永裕陵加亶待制羣臣表贺未几曲赦两路改诚州为靖州
　　论诬诋罪贬窜任伯雨等十四人
　　伯雨昌化军陈瓘廉州龚夬象州髙涓丰州陈祐归州李深复州张廷坚鼎州江公望安州军并编管邹浩昭州王觌临江军丰稷建州陈次升建昌军谢文瓘邵武军张舜民房州并居住以知枢宻院蔡卞追讐元符末言者疏已罪恶而伯雨论其欲追废宣仁一事尤切至乃上疏力辨以伯雨为首于是三省检会伯雨等前为谏官曾入章疏诋诬先朝故贬伯雨居三年以量移居道州宣和初卒
　　以蔡京为左仆射
　　二月尊元符皇后为太后【宫名崇恩】
　　置殿中监
　　初太府卿林顔因按内藏库见乗舆御服杂然百物之中乃乞复殿中监六尚官制以严奉至尊既而上出神宗所度殿中省图命三省行之乃诏立殿中监尚食尚药尚醖尚衣尚舍尚辇凡六局　自唐以来殿中内侍各自有省元丰官制虽未及新作殿中省及除人按本志监少丞皆与秘省官相聨则亦是文官之职矣本志又云旧制判省事二人以无职朝官充虽有六尚局名别而事存凡官随局而移不领于本省而殿中监视秘监为寄禄官而已又长编载张诚一尝请于内侍为殿中省官神宗不可或谓葢不欲外官与宦官同意或然欤盖唐六尚之职今多属宦者大抵元丰更制武官及内侍皆未暇及非独此也崇宁监少监亦用文臣惟六尚乃用宦者北司之盛此亦一端
　　窜黄庭坚
　　河北通判陈举奏庭坚撰荆南承天院记言涉谤讪也其记略曰儒者尝论一佛寺之费盖中民万家产也实生民谷帛之蠧虽余亦谓之然然自余省事以来观天下财力屈竭之端国家无大军旅勤民于赋之政则旱蝗水溢或疾疫连数十州此岂生民之共业盈虚有数非人力所能胜者耶然天下之善人少而不善常多王者之刑赏以治其外佛者之祸福以治其内则于世教岂少补哉而儒者常欲合而轨之是何理也诏编管宜州
　　修大内
　　内侍郝随复以修内司进用于是始缮修大内及诸官司屋宇并修创景灵宫元符等十一殿及殿中监工役大作
　　三月亲试举人
　　赐霍端友以下五百余人及第有差时李阶为礼部进士第一深之子而陈瓘之甥也时奏名安忱对策云使党人之子得魁南宫多士无以示天下遂夺阶出身而赐忱第忱惇兄也又黄足等十八人皆上书入邪等上临轩召谓之曰卿等攻朕短可也神宗哲宗何负于卿等亦并黜之后至大观四年赦并与改官
　　复市易务抵当库
　　诸州及万户县并置官自后复置不书
　　夏四月毁唐鉴苏黄等集
　　削景灵西宫元祐臣寮画像
　　吕公着及司马光吕大防范纯仁刘摰范百禄梁焘郑雍赵瞻王岩叟凡十人
　　大赦
　　以初谒景灵西宫故也
　　程颐除名
　　言者谓学术颇僻素行诡诞专以诡异聋瞽愚俗顷在元祐中因奸党荐引朝廷遂命以官劝讲经筵则进迂阔不经之论有轻视人主之意议法太学则专出私见以变乱神考成宪为事绍圣中虽尝明正罪罚而元符之末叙复过优尚以通籍致仕田野出处自如朝廷有大政令则其徒更唱迭和指而议之毁壊风俗莫此为甚访闻本人近以入山著书为名未委所著书是何等文字窃意如野史小说之类妄及朝廷政事欺惑天下后世不可不察诏除名所著书令监司严切觉察
　　更盐法
　　旧法陜西诸路军储皆募商人入中以钞给之令赴解池诸盐及在京货务请钱复以都茶场引钱输籴货务故商至无滞先是蔡京欲变法乃取熈宁绍圣间酌中歳会诸路所得若干以较令商人纳请钞歳终约若干知所入多寡殊絶始为新法盐钞以通泰煑海号东南盐行之东南诸路滨沧煑海号东北盐行之东北及畿甸诸处而畿甸诸处旧解盐界也今以东北盐充之而解盐独行于陜西与河东是以西钞多滞雨池天产殆与土壤俱积而钱钞至都又为货务所阻故诸路军须失措京乃请歳给陜钱四百万緍以代解盐之课京意盖欲囊括四方之钱实中都以夸富盛而固宠凡米盐钞尽令商人絶私市钞法始行一日务官入钞三百万緍京以进呈上骇曰直有尔许耶左丞张商英曰此皆虚数京曰臣据有司申如此今商英以为虚钱乞各选郎官一员视其虚实上命即差官视之果实有在库翌日复奏商英自劾为人所误始不安于位　九月讲议司言曰去年九月十七日权行新法东北盐十月九日【阙】入【阙】状算请至今年九月二日终收趂到缗钱一
　　百六十四万有竒本钱一十四万缗有竒余皆息钱遂诏旌讲议司官府　四年秋诏自今以陜西旧盐钞易东南末盐每有百贯以见钱三分旧钞七分方聴换易自新盐钞法行州县假借商贾率用大舟载盐杂贩禁物植以黄旗所过关津皆莫敢问往往得志然见行之法钱通辄复变之凡旧钞皆勿得用富商巨贾或至转为流丐有赴水自溺死者提防江淮东刑狱章绎见而怜之上言钞法误民请如约以示大信蔡京怒夺绎官至是尚书省言新盐钞已及一千万缗内外钞价及东南盐价皆增长乞立赏禁人揺煽钞法从之　大观四年诏曰东南盐法大壊适时变通理合增损差左司郎张察出诏四路讲求闻奏以措置东南盐事所为名于是复行熙丰旧钞法政和二年东南盐罢官般官卖令客人以见钱等
　　请已支旧盐则纳见钱三分仍以新钞盐带贾　五年令客旧撘带剰盐见在者没入之正盐限一月贾钞带卖迟者亦没入初蔡京委故省吏魏伯刍提举货务令作料次关子百万进入上大喜特以示左右曰此太师所与我俸料也是冬伯刍上言朝廷歳用沛然有余者惟盐之入厚也顷年未有定制奸弊百出买则称重以困亭户支则重以惠商人自政和立法颇絶弊源盖缘东南盐一法用袋遂无夹带请盐支则置合同号簿而真伪自明货务异时日收不及二万缗今乃常及四五万缗有一郡而客钞钱及五十万贯者处州是也有一仓而客请盐及四十万袋者泰州是也新法今才二年而已收四千万贯乞宣付史馆从之后伯刍所进愈多不复由京而自以为功京不能平　七年诏东南东北盐与解盐地分并依政和旧法
　　五月废内侍寄资法
　　昭宣使以下正使以上各系真官请俸奏为恩例等置依本官无寄资内侍省凖此　按旧制内侍至东头供奉官止一内朝大使臣若在内庭只许暗理资级恩数俸料并未该受谓之寄资转出方正授以所寄之官今直转正官不用寄理只以官上冠以入内内侍省若内侍省字恩数俸给皆得之此乃蔡京媚近习变乱法度之大者下改都知等官亦此意也又按仁宗朝因赵槩之请诏御药院当转出外而特留者毋得累寄所迁资序司马光吕诲于英宗朝同论祖宗之制勾当御药院常用供奉官以下至内殿崇班则出近歳居此皆暗理资食其廪禄非祖宗本意则知寄资已是弊法况可尽废之乎
　　置内侍知省同知签书官
　　改都知为知入内内侍省事副都知为同知押班为签书
　　铸当五钱
　　去冬令陜西铸折五铜钱至是户部尚书吴居厚言江池饶建四监歳铸缗钱一百三十余万近年寖少欲别定劝沮之格诏从之　又言江池饶建舒睦衡鄂八州将每年上供小平钱缩减万余増入料例铸当五大钱以圣宋通宝为文其背铸当五二字　三年春以陜西所铸当十钱便于行使遂诏江淮荆浙路诸监以每年所铸小平钱一百三十三万四百贯文料例并崇宁元年朝防减退到铜五十万斤依陜西様制并铸当十大钱前制当五钱指挥遂寝　寻命韶州永丰监以歳铸当二钱二十万缗改铸当十钱十六万五十缗钱又于京城外置监并复徐州宝丰监衞州黎阳监并改当二钱作当十大钱当二钱期过一年不用　明年六月诏福建广南路更不行使当十钱或言蔡京私其乡故也　十一月又诏荆湖江浙当十大钱并改作当五钱　十二月又诏淮南路重宝钱作当五行钱　五年春罢铸当十钱改铸小平钱　六月诏当十钱惟京师陜西两河许行余路并罢令民于诸县镇寨送纳给以小钞自一百至十贯止并令通行使如川钞引法　东南十监歳铸凡二百八十九万缗而歳阙铜二百余万斤诏尚书省措置　大观初诏止令京畿铸当十大钱余路并用小平钱　政和初改当十为当三　夹锡钱始于二年河东运判洪中孚言西北以中国铁钱为兵器若杂以铅锡则脆不可用请改铸夹锡当二铁钱诏从之寻又命陜西转运许天启铸夹锡当二及当十大钱　四年京西北路提刑宋乔年请于汝州鲁山县兴置钱监及河东北京西陜西诸路十八监铸夹锡当二钱从之　寻诏夹锡钱通行天下其后罢复不常不尽录铁钱亦然
　　六月中太一宫火
　　复湟州
　　先是王厚童贯合诸道兵十余万乞进兵上止之既而厚奏可保万全遂聴焉会禁中火上以手札止贯贯视之遽纳靴中厚访其故贯曰上趣成功尔遂遣统制官高永年与蕃将新知熙州李忠权兰州姚师闵及熙河诸将辛叙献等九人提兵分道并进希巴乌锡罗萨勒诱羣冦拒我师我师稍衂厚等休士鼓行而前连日大捷希巴乌等遁去而竒凌等二十一族及兰藏等皆来降既而大军毕至王厚率诸将尽锐攻城三日拔之并复管下城寨一十所寻论功行赏蔡京等并进官曲赦熙河兰会路　明年春上御端门纳懐徳降封安化郡王蔡京言熙河措置边事司奏收西宁州招降到锡木阿尔大酋领青唐伪宰相贵鄂雅等约千余人自兰州至关沿宗河而上取湟州临宗寨乳洛河至西宁州管下宣威城青海萨纳克威朗博雅东南直趋溪哥城至河州循化城入洮州自洮州取厐公原循山后出懐羌来羌城沿黄河至来宾城过防凌沁纳木沁南抵京玉关幅员疆境五千余里计二十万户今懐徳将蕃界一带人户并诸处城寨献纳共二十七处各相去四五程或七八程并乞纳土归朝率百官表贺　大观二年春赐河南蕃首宻实罗防姓赵名用中封两使留后
　　秋七月学士院火
　　诏毋以戚里充执政
　　诏自今勿复援韩忠彦例以戚里宗亲为执政官三省世世守之着为申令
　　八月张商英罢
　　初商英与蔡京在神宗朝同为讲官雅相好及是言多不合商英言京奸邪有才为相国志在逢君等语中丞石豫御史朱绂余深以为张商英非所宜言且论商英元祐中尝为河东守臣李昭叙作嘉禾篇又作宣仁圣徳颂及任开封推官日撰祭司马光文并交通宦官图为右相于是自左丞出知亳州入元祐党籍未几改蕲州
　　九月置医官
　　定选阶
　　从刑部尚书邓洵武之请也改留守节察判官为承直郎书记支使防团判官为儒林郎留守节察推官军监判官为文林郎防团推官为从事郎令录为通仕郎知令录为登仕郎判司备尉为将仕郎后改通仕为从事登仕为修职将仕为廸功
　　诏诸州立党碑
　　诏以御书元祐奸党姓名颁天下监司长吏立石刋记　时有长安石工王安民当镌字辞曰民愚人固不知立碑之意但如司马光相公者海内称其正直今谓之奸邪民不忍刻也官府怒欲加罪泣曰被役不敢辞乞免书安民二字于石末恐得罪于后世闻者愧之　寻又诏置党籍及上书邪等人姓名籍于州县学
　　置崇宁寺观
　　蔡京以圣节甫近乞令诸州置寺从之　寻又命节镇置观及至政和初寺观并改天宁万夀观寻又改神霄玉清万夀宫
　　立考课法
　　凡三十条
　　冬十月置湟州茶马司
　　置都大军器所
　　令诸路分造河北五十将器械于京城置都大提举制造军器所以领之　初知渭州邢恕建兵车之议下诸路创造凡数千乗及是蔡硕又请置河北兵器及兵车万乗云
　　十二月新法文字许径上省
　　诏见行新法如茶盐香药市易钱法学校边事文字许直达尚书省
　　祧宣祖
　　诏及宪皇后神主藏西夹室初有李冲元上书言元符末不祧宣祖为不当又以哲宗不得为一世诏下其议而侍从官皆是冲元之说至是三省奏本朝自僖祖至仁宗始备七世当英宗祔庙上祧顺祖暨神宗祔庙又祧翼祖则哲宗祔庙父子相承当为一世祧迁之序典礼有稽而太常寺亦言宣祖当祧故也
　　立措置边事司以王厚及内侍童贯领之
　　上留意西边尝问知枢宻院蔡卞鄯湟可复否曰可问谁可将曰王厚可为大将高永年可统兵是春乃以厚为洮西安抚知河州令措置招纳寻令权熙河兰会经略永年为统制官蔡京又言童贯顷十使陜右审五路利害与诸将之能否为甚大力荐之遂用李宪故事命贯为监军专切往来干当至是置司专命二人主之　赵挺之云蔡京每以复湟鄯启廸上上意向之京亦知缘边之粮兵未可动乃劝上多出金帛官爵厚诱其酋首来降挺之谓京初不习西事本末妄以为湟鄯诸羌亦如沅辰邵之溪洞贪利畏威相率归顺又以为大隆赞既尝至中国可指呼而用之不知其大隆赞已据有河南地岂复肯归汉为匹夫而都尔伯朗阿克章方为小隆赞谋主皆不可致但得其地近汉蕃挨五七人或十数人出汉乞以白旗立要约名为招纳而已然所给散朝廷之金已不可胜计卒致用兵云　熙河兰会路寻改为熙河湟鄯路再改为熙河兰湟路
　　开遇明河
　　自真至泗二百余里分五年毕
　　是歳髙丽王颙死
　　子俱立在位十八年颙本名熙后避辽主讳改之














　　九朝编年备要巻二十六
<史部,编年类,九朝编年备要>
　　钦定四库全书
　　九朝编年备要巻二十七　　宋　陈均　撰
　　徽宗皇帝【起甲申崇宁三年止庚寅大观四年】
　　甲申崇寜三年春正月加邢恕官
　　国朝缘边弓箭手乃守边之篱落无事则耕及战则为先锋其駞马器械皆自备故边臣每务恤焉至是因陜西运粮之法恕为泾原经略使加倍征之人极为苦上一日谕宰执曰泾原弓箭手可惜闻邢恕虐用其人今逃者已千余户矣蔡京庇恕乃谕使者奏恕俵籴奏法可赏诏迁一秩
　　刘拯罢
　　拯为兵部尚书有诏两制同定元符奸党拯上言汉唐失政皆自朋党始今日指前日之人为党焉知后日不以今日为党乎大抵人之过恶自有公论因其论之轻重以正典刑谁不恱服何必悉拘于籍而禁锢之哉蔡京大不怿风台臣劾之出知蕲州
　　铸九鼎
　　时朝廷制礼作乐以文太平蜀人魏汉津者年九十余献乐议曰人君代天理物所禀必与众异乃不用絫黍而用帝指三节为三寸三三为九而黄钟之律成请先铸九鼎次铸帝坐大钟次铸四韵清声钟次铸二十四气钟然后均调管为一代之乐上从之大乐房叅详陈旸曰五声十二律乐之正也二变四清乐之蠧也二变以变宫为君四清以黄钟清为君事以时作固可变也而君不可变太蔟大吕夹钟或可分也而黄钟不可分岂古人所谓尊无二上之防哉论多不合遂迁为鸿胪少卿是冬十月帝鼎成四年八月九鼎成立大角鼎星祠初汉津议制鼎
　　名以奠八方曰苍曰彤曰晶曰宝曰魁曰阜曰牡曰罔凡八而中曰帝鼎皆以九州水土纳鼎中及奉安翼日上幸九成宫酌献至北方曰宝鼎者方焚香再拜而鼎忽漏其中水流溢于外蔡京私怪之殊不乐于是刘炳曰鼎之水土皆取九州之地中独宝鼎取水土于雄州界北燕之正方也或者其为此乎当时尤以为神然其后终于北方致乱　京为定鼎礼仪使上言曰自定鼎于幄殿至奉安九鼎于九成宫五色云见祥应屡至乞録付史馆仍率百官表贺诏许之
　　二月置漏泽园
　　中书省言元丰中诏以官地葬枯骨今欲推广先志故也
　　诏后殿许左右史分侍立
　　雨雹
　　三月置文绣院
　　招刺绣工三百人从殿中少监张康伯之请也寻赐保义郎监文绣院陈梦文出身
　　筑圜土
　　尚书省言强盗配流者歳以千计至配所则聚为冦掠中道亡命者复暴横乡里为良民害今欲仿周官司圜之法令诸州筑圜土以居强盗贷死者昼则役夜则拘之视罪之轻重以为久近之限充军无过者纵释之
　　跻钦成皇后
　　于钦慈皇后之上
　　大内火
　　夏四月幸金明池
　　赐所乗马名龙骧将军
　　复鄯州廓州
　　初王厚童贯统大军出熙州筛金平于是锡罗萨勒率众六十万迎官军厚等谕以朝廷恩信招纳之不从次湟州与高永年分三道进师鼔行直前至宗哥城下与贼战破之锡罗萨勒单骑遁去伪【原阙】王等以城降既而胜宗酋领率众来降父安儿城寻至鄯州伪龟兹公主及其酋豪率回纥于阗诸族开门出降锡罗萨勒遁走青海上鄯州平更名曰西平建为陇右都防府不七日又复廓州　宰相并进秩曲赦熙河路
　　五月置开封牧尹
　　各一员少尹二员分左右罢知府等官以士户仪兵刑工为六曹增置司录十二员分掌之
　　童贯加留后
　　初以贯为景福殿使襄州观察寻迁延福宫使进定武留后内臣转行两使留后始此
　　六月图熙宁元丰功臣显谟阁
　　以王安石配飨孔子
　　辟雍初成诏荆国公王安石孟轲以来一人而已其以配飨孔子于是吏部尚书何执中请开学殿使都人纵观安石坐像
　　增置诸州学
　　诏诸州路未曾置学处并置学　元年令颁蔡京所定学法于州县是年五月置提学事官每路一员又诏知通衔并増主管学事　寻令州县学兼养武士自后罢复不常不书
　　置书画算学
　　寻并医官学罢之后罢置不书初兴书画学米芾方为太常博士奉诏以黄庭小楷作千字文以献继上所藏法书名画时禁中聚前代笔迹号宣和御览宸翰序之诏蔡京跋尾芾因上其子友仁楚山清晓图赐御书画扇寻除春官外郎
　　重定党人及上书邪等刻石文徳殿门
　　定元祐元符党人宰执司马光侍从苏轼余官秦观以下及上书邪等皆合为一籍通三百九人书而刻诸石诏置文徳殿门蔡京自书为丰碑颁之天下余并出籍
　　秋七月复方田
　　蔡京言赋调之不平久矣自开阡陌使民得以田私相贸易富者贪于有余厚立价以规利贫者廹于不足薄移税以速售神宗灼见此弊遂诏有司谋究方田利害盖以土色肥硗别田之美恶定赋之多寡方为之帐而步畆丈尺无所隠户给之帖而升合尺寸无所遗其为法岂小补哉五路州县有经方田者至今公私以为利遭元祐纷更美意良法未遍于天下其文籍见在可举而行今检会熙宁方田勅推神考法意删去重复冲改取其应行者为崇宁方田勑令格式乞颁行从之
　　八月大雨
　　壊居民庐舍
　　九月王厚童贯赐第京师
　　阶州羌纳土
　　秦凤招纳司言阶州生蕃纳土得邦潘叠三州计二千五百里大小酋领一百二十人诏本路经略胡宗回加枢宻直学士渭州郭景修为西上閤门使所奏皆妄诞也
　　罢转般仓
　　户部尚书曾孝广言东南六路歳漕六百万石输京师往来于真楚堰傍置转般仓又用运河粮船入汴天圣中发运使方仲荀改堰为闸自是东南金帛皆置京师而六路上供米犹用转般之法非是乞已降禄粟纲朝防直载至京毋容侵盗诏从之　旧制发运司米六百万石六路漕至真扬楚泗转般仓而上却从通泰载盐为诸路漕司经费而发运司自以汴河纲运米入京每歳九月入奏年计已足始次第起发乃一年之蓄也又有百余万缗在诸路作籴本如浙路水旱淮南大熟即以浙路合籴之数于淮南寄籴而淮南之钱却在浙路诸路通融皆仿此故发运司常有六百余万石米百余万缗之蓄今改为直达发运司胡师文作羡余献之除户部侍郎而转般一年之储无有矣　大观三年冬诏罢直达复转般法政和六年罢转般许第三等以下土人管押不差衙前军　宣和四年又诏复转般自转般之法毁废为直达每歳运粮才足本年支用先是谭稹出使上令其询访上言立仓本意一以备中都缓急二以防漕渠阻节三则资次装用运无虚日今泗真楚三处仓不可复置请以淮浙学事廨宇并以沿流贡院桩收俟丰歳立法转般从之乃诏以货务香药计一百万缗付发运使吕淙和籴淙私谓人曰今欲复之非千万缗不可盖真楚泗须先储米二百万石已费六百万缗而三州七仓及七百转之船皆壊虽四百万缗未必足用也
　　夏人冦边
　　先犯鄜延又犯泾原至是又引大军直犯镇戎趋渭州掠数万口而去既而又遣渭州蕃落兵士翟胜持檄抵镇戎军城下自称诰斥蔡京蔡卞王黼故京卞必欲举兵讨之实因此檄也四年林摅使辽陈夏国之罪亦举此为辞
　　冬十月朔大雨雹
　　置崇锐崇威军
　　诏于京东西河东北开封府界置马兵一百七指挥凡五万人马以崇锐名步以崇威名
　　定庙制复翼祖宣祖
　　初诏有天下者祀七世古之道也去古既逺礼文残缺郑氏谓不祧之宗在七世内王氏谓不祧之宗在七世之外惟我祖考功隆徳大万世不祧者今已五庙当祧者二宗而已迁毁之礼近及祖考殆非先王之意可令有司集议以闻于是用礼部尚书徐铎议増立九庙议者或疑已祧不可复祔铎言唐宪宗中宗代宗与本朝僖祖皆尝祧而复入宜存宣祖于当祧之际复翼祖于已祧之后礼无不称遂如铎议诏曰酌郑氏四亲之论取王肃九庙之规自我作古垂之将来乃奉翼祖宣祖咸复本室于是太庙十室
　　十一月幸太学及辟雍
　　官论定之士十六人　寻置大司成官　明年冬进士三十五人赐及第后不复录
　　更科举法
　　罢发解省除将来科场一次外即罢之取士并由学校升贡
　　丙申郊
　　大赦应贬谪人惟元祐奸党不赦
　　十二月行察官课最赏
　　尚书省言监察御史宋圣宠紏勘开封府一百九事除殿外并合为最特转一官言官赏课最始此
　　诸路蝗
　　乙酉崇宁四年春正月以童贯为熙河等路经略安抚制置使
　　先是蔡京请以童贯为帅蔡卞沮止京请不已内批除贯熙河帅兼节制秦凤京又检元丰李宪事与枢宻同呈卞于上前作色曰内臣为帅非盛世事贯闻臣此言必不喜然朝廷事体可惜上曰可罢贯秦凤卞曰若此甚善卞退京与执政呉居厚张康国邓洵武羣噪之卞乃求去命知河南府除贯熙河兰湟秦凤路帅
　　二月置三衞郎
　　中书省请择公卿子弟执防以衞轩墀庶几先王宿衞之意遂命置三衞郎中即亲衞郎中勲衞郎中翊衞郎中勲亲衞各二十翊衞倍之以勲戚及近臣亲兄弟子孙有官者试充置三衞郎一员中郎二员博士二员主簿二员命精选博士以教习之既又改三衞郎为三衞侍
　　雨雹
　　闰月诏河陜诸路各置招纳司
　　三月置青海马监
　　时马政不修河东转运司使洪中孚请于三路给地养马于是令青海之侧置监畜牧其后马渐蕃息及童贯出师一举而尽之
　　以赵挺之为右仆射
　　时京为相懐奸植党托绍述为名纷更祖宗法度有献言于上者则指为异端必加窜斥挺之为门下侍郎奏曰今内外皆大臣党若有忠告于陛下者乃指为懐异议沮法度此大臣恐人议已之私欲以杜天下之言尔然则事有大者孰敢启口以献人主则上下之情隔矣京又以私恩隂结衞士既增侍立食钱因禁中有盗环皇城置巡铺卒日给钱一百五十挺之奏巡铺卒祖宗以来月给钱五百今乃顿增四千五百比前几加十倍又因小隆赞降请上御楼受之如南郊例支赏此皆京用私恩以牢笼士卒尔愿陛下深察之遂有是命
　　窜曽孝序
　　孝序察访湖北蔡京畏孝序见上重言舒亶事乃宻遣客劳孝序甚渥因召见私第且曰朝廷当以宗正卿相处孝序曰太常宗正唐以宰相兼之祖宗故事设而不除久虚之选岂敢冒处京又与孝序语讲议司事京曰天下之财但如一州公使尔善用之者无不足而常有余孝序曰取诸色缗钱充一州公帑不无率敛害政若天下之财贵于流通竭取生灵膏血以聚京师恐非太平法又论明堂辟雍等事孝序曰相公命讲筵不得进读汉史盖欲举明主于三代之隆今乃循王莽已行之迹而欲蹈商周虚名可乎京勃然曰京所行无一毫是乎自是始有挤孝序意遂命孝序知庆州孝序入见白上曰臣与蔡京论事不合今乃当帅事臣不知税驾矣孝序至庆州京首行结籴法尽括民力以充数孝序疏其弊且曰既结又俵民力殚矣民为邦本一有转移谁与守邦京益怒乃欲以危法中之遣御史宋圣宠置司鄜州劾以私事其家下至奴婢皆制勘卒无所得乃以违戾诏防不与诸路约日出兵除名勒停窜之岭表
　　西夏人冦边
　　锡罗萨勒居临哥城诱夏国入冦廹宣威城下塞陇右都防高永年用知河州刘仲武为统制发五万人御之出西宁城未三十里而贼至仲武欲持重永年易贼迎战遂大败永年帐下亲兵皆所招纳蕃部熟户也遽执永年以叛为都尔伯所杀羌人遂乗胜犯熙河城中羸卒仅四千城主杨维忠以便宜发常平钱募敢死士虏有善炮者所击楼橹摧折维忠以一矢殪之贼大骇乃开门出敢死士接战杀其酋而还初王厚之功多出永年至是乃奏永年不禀约束专用新羌既坐受缚又不死乞寝赠典上以永年死震怒亲书仲武及五路帅臣十八人命侍御史侯防制勘于秦州厚亦罢职聴逮于秦起元祐党籍人姚雄权熙河兰会路帅防至秦州上言曰汉武之杀王恢不如秦穆之赦孟明盖子玉缢而晋侯喜孔明毙而蜀国轻虏既杀吾一都防而将臣十八人由之以死是虏得志也夫人自戕其支体欲身之不病得乎上即日赦仲武等诏防还厚亦上疏自劾愿坐诛窜赦诸将使立功自赎上三诏厚入朝未几厚至即召见厚谢罪请属吏上慰谕之厚辞所复官未受命遣使就第赐告命提举醴泉观奉朝请
　　吕惠卿致仕
　　惠卿弟谅卿以元符末上书名在续添籍中惠卿上表乞出谅卿籍而表有明昭先烈必推美于泰陵阔略微文用保全于蔡邸之语坐比引失当罢职奉祠寻令守本官致仕
　　夏四月辽使来言夏国疆事
　　时西边驿骚辽人遣其签书枢密院萧良来为泛使言朝廷出兵侵夏国今大辽以帝妹嫁夏国主请还所侵地蔡京谓辽书悖慢京草答书言峻甚上令易之曰外域当示包容今西边方用兵北境不宜开隙赵挺之曰陛下信所谓以大事小乐天保天下者也
　　五月林摅使辽
　　蔡京欲开边衅乃以龙图阁直学士林摅报聘于辽京宻谕摅令激怒之入境即盛气而往及见辽主跪上国书仰首曰夏人数冦边朝廷兴师问罪以北朝屡遣讲和之使故务含容今逾年不进誓表不遣使贺天宁节又筑席径岭马练川两堡侵冦不已北朝若不穷诘非所以劝和之意也辽主出不意深以为愕及归奏朝论皆非之
　　六月陶节夫罢经略五路
　　蔡京任节夫帅鄜延节夫诞妄特甚每进筑一城寨即奏云此西人要害必争之地未一年自常调迁至枢宻直学士然未尝遣一骑一卒出塞盖与虏战则有胜负独进筑则无虞又皆逺灵武数百里之地虏所不争故皆得就功论赏京力主之京奏使节夫经制五路节夫尽檄诸路兵将以城本路城寨人率不平会上意厌兵宣谕曰北人遣使和解西边用兵朝廷既许其叩关请命矣安用经制五路为乃罢节夫五路之命　上既许还西人侵地诏废银州为银州城威徳军为石堡寨节夫奏言既城银州又得石堡而夏洪宥皆在吾顾盼中矣横山之地十有七八兴灵巢穴篱落浅露皆可以计取此岂可弃也又陈异日取兴灵之防甚备章屡上知枢宻院张康国因力陈节夫之奏为是赵挺之曰节夫狠戾无比专为蔡京用若使节夫在鄜延必须百端沮抑西人无由叩关请命明年夏上乃移节夫熙州未数日康国再陈鄜州非节夫不可为遂令节夫依旧在任
　　赵挺之罢
　　蔡京与挺之争权挺之屡陈京奸恶力请补外遂与宫观
　　秋七月置三京国子监司业
　　以梁子美为户部尚书
　　子美将漕河北倾漕计以市宠至用三百万缗市北珠以进北珠者皆自辽境来辽人始欲禁絶或曰中国倾府库以事无用之物此为我利而中国可困矣因聴之辽主后益骄遂从而慕尚焉至虐女真捕海东青以求珠女真不胜其求遂叛而子美在部五年竟以户部尚书召还　都发运使首以羡进者崇宁间自梁子美胡师文始监司郡守不待诏命首以土物进者政和间自盛章宋升始
　　行御笔手诏
　　御笔手诏放上书见羁管编管人还乡御笔手诏始此
　　置四辅郡
　　蔡京谓汴都地平无险阻以兵为险请依汉三辅置京畿四郡以侍从官为之其意将以付其亲宻如宋乔年胡师文辈于是以颍昌府为南辅以襄邑名辅州为东辅以郑州为西辅以澶州为北辅各屯兵二万人积贮粮草五百万未几名东辅为拱州自后罢复不书
　　八月作大晟乐
　　初蔡京用魏汉津铸鼎作乐取尚书身为度之义以上年二十四当四六之数取上中指为黄钟之寸而生度量权衡以作乐京为缘饰之刘炳请改定二舞名仍分九成每三成为一变执籥秉翟扬戈持盾取象成功既成赐名大晟乐置府建官旧制乐掌于奉常至是大晟成府以大司乐及典乐为长贰后置乐令协律礼乐始分为二上问中书舍人张阁曰新乐如何对曰大晟乐非特八音克谐尽善尽美至于乐器莫不皆应古制窃闻初按时已有翔鹤之瑞与箫韶九成凤凰来仪亦何以异臣无知识但同鸟兽跄舞而已　大观初颁新乐于天下先是端州忽上铜器验其欵识乃宋成公时物而端州上兴王之地故诏文有曰获英茎之器于受命之邦初京令其子攸提举大晟府而父子自为异论各引晓乐音之士朝奉大夫任宗尧京客也进士田为攸客也并为典乐大晟乐旧用中正声若每月初气即用中声正气即用正声为谓中声非是当去中声于正声中分大小二音宗尧谓六律为大六吕为小为谓非是盖律吕各有大小攸主为之说以奏于上重和秋遂诏乐止用正声已颁中声乐并纳礼制局改正为既无所传授乐遂大壊始成试于政事堂执政心知其非然不敢言既遂用之于明堂而其声益散矣　大观四年给事中蔡嶷言陛下因身为度用帝指之尺起钟律之制奏之郊庙八音克谐愿颁行指尺以同五度五量五权之法从之
　　置学校【于熙河兰湟路】
　　刘正夫使辽
　　林摅使辽而失辽情故辽使继来至是遣礼部侍郎刘正夫酬对敏博与北人议皆如约上嘉之遂有大用之意
　　御笔更制军政
　　御笔付三省枢宻院更制陜西河东军政六事三省枢宻院同奉御笔始此　十月中书省言御笔手诏已刋石并用金填毋得摹勒自是而后御笔之行始盛
　　九月赦
　　寻诏元祐谪岭表者徙荆湖余以差徙内地
　　是歳西木场火【焚防城具以亿万计】
　　自七月雨至冬十月
　　丙戌崇宁五年春正月彗出西方【其长竟天】
　　求直言大赦
　　毁党碑
　　刘逵为中书侍郎劝上碎元祐党碑寛上书系籍人禁及悉罢蔡京所造乃诏中外直言阙政夜半遣黄门至朝堂毁石刻翼日京见之厉声曰石可毁名不可灭
　　罢方田等法
　　除党人一切之禁罢方田及诸州歳贡六尚物处新置市易务罢诸路提举盐香矾茶学事买木水利等司市易官罢提举保甲文臣差武臣提举仍兼提刑复左降人官诸徙者尽还之圜土书画算医学三衞官以次并罢其后罢复不书
　　二月蔡京罢以赵挺之为右相
　　挺之请归青州私第诏许之已办舟装矣上忽召挺之入对谓曰蔡京所为皆如卿言挺之因言京引私党布满朝廷又建四辅非国家之利祖宗以来屯重兵于京师沿汴河雍邱襄邑陈留三县沿蔡河咸平尉氏两县皆列营屯取其漕路之便至神考即其所分隶诸将而教习之士皆精锐若有所用虎符朝出而夕至矣今置四辅不惟有建营垒之劳且不通水运何以给饷上曰行且罢矣又言今诸营之兵等尺高所请衣粮依久例又更戌四边使冒锋镝而京立法募四辅新军减等尺増利物添月给且免出戍小人之情惟利是从若见新军如此则陛下所聚旧兵皆不可用矣又言神考建都省规模宏壮一旦京因妄人家安国献言以为不利宰相而更之深可痛惜上皆以为是且曰天久旱今京去而雨可喜又曰京以将仕郎即便为郎京又令其子攸作亲衞郎欲日伺朕动作今已罢之未几授京安逺节度中太乙宫使挺之再相或云彗星初见上震动责已深察京之奸由是旬日之间凡京所为者一切罢去京令其党进言于上以为京改法度者皆禀上防非私为之若学校大乐等数事皆是绍述神考美意今一切皆罢恐非绍述之意于是上乃复学校教官及香矾司官又复大乐府复有用京之意矣
　　三月罢求言
　　诏昨以星变许直言朝政阙失今已消伏可罢收接
　　亲试举人
　　赐蔡薿以下六百七十余人及第出身有差　是冬诏今举取士科场三分学校七分其贡额仍分年
　　辽使来
　　契丹复遣泛使同平章事萧保先牛舒温来为夏人请地时边报称北境防集甚急泛使至馆人情汹汹张康国吴居厚何执中邓洵武皆谓势须与北境交通赵挺之独曰吾观彼辞甚逊且遣二相臣为使乃所以尊中国况所求但元符讲和以后所侵西界地上曰先帝已画封疆今不复议若自崇宁以来侵地可与之
　　命蔡卞兼侍读
　　诏以卞深得王安石渊源之学加醴泉观使仍兼侍读　绍圣以来窜斥善类皆卞宻进劄请哲宗亲批付外　元符中为左丞托绍述之说迷惑主聴　卞卒于政和七年　高宗即位追卞所赠太师衞国公责授节副寻又贬团练副使
　　夏五月行纪元厯
　　立监司互察法
　　六月詹丕逺罢
　　时为右正言上书乞谨天戒上曰龙骧岂能当天变丕逺不喻上曰廏马也一夕无病而死或者乃谓星孛之致应天如是耶丕逺曰此语欺甚陛下何从得之上曰得之蔡京丕逺曰大臣宜省愆引慝京非昌言上曰非欺则佞丕逺乞罢营造止浮费上曰赵挺之累有此请营造已罢它费当一遵祖宗规范京于财用未尝以不足告惟引周官惟王不会之说何意丕逺曰不过欲恱陛下耳上曰恱之不以道不恱也未几丕逺又论家安国不当献议移尚书省人言蔡京欲作第上曰宁有此耶然郑居中久中朱谔尝请留京赐第久中且云彗特札荒尔而以罢京不早还相天将动威当复有大雷电之怒此语殆胁朕冀其请之必从朕容以天变未久遽复相京天下谓何赐第当议上又曰比闻中外有三不可之说谓法度不可变刘逵不可用蔡京不可罢朕得之怵惕不寐者数夕丕逺曰京之误国陛下所知也逵不知何故不可用上曰如碎党人石刻寛上书系籍人禁皆逵首陈是以不可用丕逺曰必有媒孽逵者逵用在陛下若京不可不去寻诏丕逺昏庸迂阔差知兴化军
　　秋七月庚寅朔日当食不亏
　　夏人纳欵
　　李干顺奉表谢罪辞极恭顺答诏略曰除先朝所画之疆捐崇宁新取之地时知枢宻院张康国奏诏内难为带北朝和解之语上曰北朝以夏国以此为恩若不言及即疑中国不信赵挺之曰陛下之言神人咸恱大哉王言今真是之矣乃诏夏国其城堡誓表至则赐之夏又言故事地界先定载于誓言所以守之也未肯进誓表
　　八月窜冯澥
　　澥为太常少卿言湟廓西宁本不毛小聚陛下空数路耗内帑竭生灵膏血而取之何尝得一金一缕入府库一马一甲备行阵而三州歳用以亿万计有司束手莫知所为愿采前世羁縻之义以恩结甘酋授之节钺则藩篱永固矣诏降监当寻安置道州
　　冬十二月戊午朔日当食不亏【羣臣表贺】
　　刘逵罢
　　初上恻星变委政于赵挺之挺之多智而逵甚专事或不出于上挺之虑有后患每隂啓其端而使逵终行之逵欲取以为功亦不悟挺之之计故直前不避上稍觉其擅事星既没上意稍怠亦悔更张之暴外未有知者学士郑居中往来贵妃父郑绅家多闻禁中事故先知之因乗间言今所建立皆学校礼乐以文致太平居养安济等法乃厚下裕民何所逆天而致谴怒挺之所更张不当上大以为然居中退语礼部侍郎刘正夫未几正夫请对如居中言上遂外挺之逵而复向京时京虽罢相退居私第然政令大纲皆与闻之于是御史余深石公弼等劾奏逵懐奸狥私愚视一相乗间抵巇取崇宁以来良法美意而尽废之陛下息邪说以正人心而逵取为元祐学术者陛下斥朋党以示好恶而逵朋党人之子孙陛下罪诬诋以尊宗庙而逵擢上书邪等者陛下勤继述以昭先烈而逵用更改熙丰法令者惟欲权出于己引至朋邪呼吸羣小如毛滂翟汝文之徒朝夕造请岂容尚执政柄遂罢逵自中书侍郎出知亳州
　　丁亥大观元年春正月朔大赦
　　以蔡京为左仆射
　　二月颁州县学升舎法
　　御笔以学校三舍升贡次第者为令诸升自县养教升之州学州学教养分为三舎自外舍升为内舎内舎升为上舍上舍贡之辟雍自辟雍登太学俟殿试命以官　宣和四年立小学科举取士罢宗学辟雍官并诸路提举学事官寻又罢见任官带管勾学事
　　三月赵挺之罢
　　上意复向蔡京故挺之罢后五月卒　始京既罢上尝谕辅臣曰朝廷不可与夷狄生隙衅端一开兵连祸结生民肝脑涂地岂人君爱民之意哉挺之退语同列曰主上志在爱民息兵吾辈义当将顺执政皆蔡京党但唯笑而已
　　立八行举士科【并定八刑】
　　夏五月张懐素伏诛
　　懐素自称落魄野人挟左道术游公卿间元祐中见朝散郎吴储因道储之福似姚兴当为关中主崇宁中到京又于承议吴侔处妄言星变至是范廖者知其谋将入京上变而贫不能丹阳进士杨东野资遣之廖告懐素谋反命中丞余深开封尹林摅及内侍官同鞫治而蔡京与懐素游甚宻深摅皆为京地深悉毁京札仍乞奏尽焚往还书疏以安反侧盖以灭迹也狱具懐素坐与储侔结连谋反皆伏诛寻赏廖功以供备库使而授东野宣义郎衞尉寺主簿
　　四川改行钱引法
　　自取湟廓西宁通行交子以助兵费由是比天圣一界逾二十倍至换界年分新交子一乃当旧防子四故更张之
　　六月建僖祖殿于景灵宫
　　九月上僖祖徽号三年五月罢
　　京师大水河北京西河决
　　秋七月伊洛溢
　　九月窜章綖
　　蔡京再相思有以中伤刘逵而言官与京为地因论其妻兄章綖奸滥败官倚逵势盗铸往来贸易而以官舟挟带倡妇托言中书侍郎家属官司不敢谁何咸谓陛下令禁甚严而綖辄敢冒法无忌者逵蔽之也又言章氏公然聚工铸钱无虑数万以三四坐船潜载至京逵既知亳州京从中下其章时綖方乗舟抵水门掩捕搜索与逵往米尺牍赴平江制狱遣开封府李孝夀监察御史张茂直同勘逮繋千数方寒拷掠手足指脱落者不可胜计死则投之墙外其面目姓名偶同者入狱则死生未可知株连稽延京以孝夀等制勘灭裂未究事实议别遣吏锻链而御史沈畸曾论盗铸意畸欲实其言必曲成其狱乃白遣畸畸被命不五日迁左正言畸乞乗舟往来夜过堰闸并许过放乃差监察御史萧服同往召孝夀茂直赴阙畸行未浃日又迁侍御史京将诱之以利为已用也畸疾驰至姑苏值春疫命洒埽狱具迄平反以闻京大怒更用知苏州孙杰鞫勘狱具綖竟窜海岛畸服削籍羁管
　　论上书观望罪窜责李景直等四人
　　中书省言崇宁五年上书观望者五百余人禁中悉以焚毁内二十人情重令择其尤甚者李景直曾綖黄宰方轸四人诏景直除名编管新州綖依前断轸宰以他罪鞫治未竟轸寻编管岭南
　　程颐卒
　　颐崇宁中迁居龙门之南止四方学者曰尊所闻行所知可矣不必及吾门时易传成书已久学者莫得传授颐曰自量精力未衰尚冀有稍进耳其后寝疾始以授尹焞张绎颐既没昔之门人高弟多已先亡无有能形容其徳美者然尝谓张绎曰我昔状明道先生之行我之道盖与明道同异时欲知我者求之于此文可也颐兄颢尝言异日能使尊严师道者吾弟也若接引后学随人才成就则予不得逊焉其后朱熹论之曰明道徳性寛大规模广阔伊川气质刚方文理宻察其道虽同而造徳各异　史臣谓学者出其门最多渊源所渐皆为名士刘绚李吁张绎苏昞吕大钧皆班班可书而谢良佐游酢吕大临杨时在其门号四先生
　　辛亥大飨明堂奉神宗配
　　冬十月苏州地震
　　大雨雹
　　閠月以郑居中同知枢密院
　　蔡京之再相也居中有力焉居中责报京荐之拜同知枢宻郑贵妃以亲嫌辞改太一宫使于是居中疑京援已不力颇懐怨望遂隂与知枢宻院张康国合二人间京日急上寖入其言京方以祥瑞事媚上都水使者赵寔行河得两首以为瑞京信之曰此齐小白所谓象罔见之而伯者也居中曰首岂容有二人方以为异而京独主之意殆难测乎乃出弃金明池以居中为爱已自韩忠彦罢相降手诏自今毋任外戚为三省执政至是康国言称执政者专指三省而枢宻无与居中遂申前命贵妃郑氏亦不复辞矣
　　窜方轸
　　太庙斋郎方轸上书言左仆射蔡京睥睨社稷内懐不道专以绍述熙丰之说为自媒之计内而执政侍从外而帅臣监司无非其门人亲戚京每有奏请尽作御笔行出又语人曰京实啓之也善则称已过则称君必欲陛下敛天下之怨而后已尚书省元丰所造京恶其地不利宰相尽命毁之是之谓绍述可乎又建四辅郡屯兵数十万遣人为四总管及以宋乔年为京畿转运宻讽兖州父老诣阙请登封意在为东京留守乗舆一动投间窃啓呼吸羣助不知宗庙何所依恃乎京又建方田法欲扰百姓而盐法朝行夕改客钞遂为故纸赴水自缢不知几千万人自元符末陛下嗣服忠义之士投匦者无日无之京分为邪等黥配编置不齿仕籍则谁肯为陛下言哉又遣子攸日与陛下游戏以花石禽鸟为献则曰臣攸上进欲愚陛下使不知天下治乱也臣与京皆壶山人防云水绕壶公山此时方好看京讽部使者凿渠以绕山臣是以知京必反也陛下安可爱一国贼而忘社稷之重乎诏宣示京京言人臣无将有必诛之刑若言不实有反坐之罪望付有司于是命御史台鞫治狱具诏贷命流岭南
　　禁同翡翠
　　十一月壬子朔日有食之
　　十二月置黔南路
　　广南经略王祖道说诱王江吉三州酋首杨义免等纳土遂城之为平允从三州又措置南海诸塞城之为镇州蔡京言祖道所奏牂牁夜郎纳土周二千余里又有文地兰那安外习等州亦皆纳土七千余里计三十县八十镇洞户四万一千率百官贺曲赦广西蔡京以下进官有差以是祖道又奏收南丹州为观州又建庭孚二州拓地数千里塞外诸蛮悉已纳土时虽建城塞其地荒瘴遣兵守戍歳有死亡无赋入皆辇内地金帛输之　二年并黔南路入广西仍治广西开边拓地妄诞之罪追贬前知桂州王祖道安置永州
　　开潩河【入蔡河】
　　黄河清
　　明年三月诏曰国家承平百五十年三有河清之应而干宁军河清逾八百里凡七昼夜上天眷祐敢不钦承其以干宁军为清州
　　置东南帅府望郡
　　以扬江宁杭越洪荆南潭福及广桂为帅府真镇江润明防靖邵永封邕为望郡帅府仍兼总管用侍从官望郡以郎官以上为之既又诏于见兵额外帅府别屯二千望郡一千寻复罢之
　　走马承受许风闻奏事
　　庐州雨豆
　　戊子大观二年春正月朔御大庆殿受八宝
　　古制六玺唐始名宝绍圣末得秦传国玺崇宁中又得小玉玺其文曰承天福延万亿永无极皆鱼鸟篆也至是号传国玺曰受命宝九字玺曰镇国宝通天子之宝天子信宝皇帝行宝等为八宝置符宝郎隶门下省受命镇国二宝非常之器临幸则从六宝朝会则陈之
　　赦
　　蔡京表贺符瑞
　　京言天下郡国所上符瑞八十七所拜表称贺自后言祥瑞及称贺不可胜纪不复录
　　蔡京进太师
　　加童贯节度仍宣抚
　　武康节度提举龙徳宫熙河兰湟秦凤路宣抚使内臣建节始此其后杨戬蓝从熙谭稹梁师成皆踵之凡内侍寄资一切转行祖宗之法荡然无余矣
　　河东北盗起
　　杀巡检赵赟马珪及兵官甚众
　　二月置诸州曹掾官
　　建徽猷阁
　　藏哲宗御集
　　三月遣内侍谭稹使舒江滁扬等州
　　夏五月庚戌朔日有食之
　　以复洮州功赐蔡京玉带
　　宣抚使童贯驻河州遣统制官辛叔献领大兵自岷州入贼兵逺遁遂复洮州又遣蕃兵将刘法杨徳领兵掩捕藏正布古由朗州分两路进至溪哥城藏正布古等惧不敢迎敌而降遂据之以为积石军奏至百官表贺进执政官一等以玉带赐京京请佩金鱼遂为故事寻升湟州为向徳军西宁州为宾徳军廓州为防御州洮州为团练州
　　加童贯检校司空仍宣抚
　　易镇奉宁贯由此恃功稍专军政选置将吏皆中防不复关朝廷矣
　　六月泸南夷纳土
　　泸南夷人达噜巴纳土诏以为珍州
　　增文资六阶
　　改寄禄官有左右者光禄大夫易右银青宣奉易左光禄正奉易右光禄通奉易右正议中奉易右中散奉直易右朝议
　　秋八月置保州敦宗院
　　以处翼祖后宗室也
　　九月安化诸夷纳土
　　黔西安化上三州及南思州诸峒井湖北辰靖州诸蛮及涪州防州南平州夷人并纳土幅员二万九千余里蔡京表贺
　　旌节妇
　　任氏为昌州卢氏妇夫死十年夫之别居亲兄强逼之任不能制自破其隂以死狱上封旌徳县君
　　皇后王氏崩
　　冬十月以石公弼为御史中丞
　　公弼自左史迁蔡京曰国朝未有以左史除中丞者上曰公弼尝为御史矣盖是时有防斥卖元丰库物帛有司以朽壊贱估许百官分买公弼得分券论罢之宰相已取万疋即日缴纳故京于公弼除命非所欲也　先是吴执中为御史中丞荐两浙漕属毛注堪任台察诏令召见未及对而执中罢注乞免对上弗可及注上殿论抑奔竞励名节去奸慝来规谏数事上大喜曰方今士大夫鲜廉寡耻卿知分义故有此召除主客郎中
　　十二月葬靖和皇后
　　祔永裕陵四年改諡惠恭绍兴七年改諡显恭
　　己丑大观三年春三月亲试举人
　　赐贾安宅等七百余人及第出身有差上制七言八句诗赐安宅等　先是小珰梁师成慧黠稍知书得为睿思殿文字外库专主传上防于外至是亦窜名进士籍中在第一甲第十一　中书侍郎林摅唱进士第有姓甄而呼坚名盎而呼快于是言者论其不学传笑中外
　　夏五月制违御笔法
　　诏中外官司辄敢申明冲改御笔处分者以大不恭论　政和三年诏应承受御笔处分无故违限一时者徒二年一日加一等三日以大不恭论　旧制凡诏令皆中书门下诏而后命学士为之至熙宁间有内降手诏作御笔手诏违御笔以违制坐之事无巨细皆托而行焉有不类上札者而羣下皆莫敢言也
　　窜孟翊
　　翊为学官有古学而精于易蔡京重之翊尝为京言本朝大徳应中微有再受命之象宜更年号官名一变庶事以厌当之不然期将近矣不可忽京闻之不乐且戒以勿狂未几上视朔文徳殿百官班欲退翊忽出一轴所画卦象赤白解释如平日所言唐突以献上大不乐诏编管逺方后死贬所
　　六月蔡京罢
　　京专国日久石公弼等交论其奸上亦厌京遂罢为太一宫使初上为端王时有郭天信者隶太史局元符末尝以事出入禁中上退朝天信必遮白曰王当有天下盖数数言之上即位恩泽皆俾视随龙人得信近天信气直敢言深以京为非每奏天文必指陈以撼京宻白日中有黒子上为之恐屡白不已至三四上始疑京故罢于是殿中侍御史毛注论京毁文昌旧省建临平新塔交植党与阴结奸谋及劾叶梦得为京腹心乃先罢梦得翰林学士而京亦寻罢
　　以何执中为左仆射
　　太学生陈朝老上书言陛下即位以来五命相矣有若韩忠彦之庸懦曾布之奸赃赵挺之之惷愚蔡京之跋扈今复相执中执中何为者耶是犹以蚊负山也初徐勣与执中俱为诸王记室勣持正尤见礼重然不至大用且尝入元祐党籍至是才复集贤殿脩撰召对上劳问甚渥曰卿久于外民疾苦当尽言之勣曰事固未易胜言唯茶盐法为最甚茶法取息太重故私贩者十百为羣被甲荷戈白昼公行若聚而为盗未易支吾旧法官盐州县常有三年之积客人沿边入中粮草钞法既行今许通商州县无积钞法大壊有误边计又纲运船米无欠折以般盐酬之今无般盐则米纲亦壊上曰为国用不足故行此法勣曰生财有道理财有义用财有法今国用不足在陛下明诏有司推讲而力行之上曰久不闻卿有言欲复用勣勣不愿留以显谟阁学士留守南京
　　秋江淮大旱
　　自六月不雨至十月
　　冬十月大雨震雹
　　甘露降尚书省
　　上作诗赐执政以下
　　蔡京致仕仍朝朔望
　　提举编修哲宗实录大朝会许立宰相班初石公弼为中丞时论京奸状侍御史毛注初擢亦言京辅政已久罪恶非一孟翊妖奸而京受其书张懐素逆恶而京与之游林摅跋扈之党而致之政府宋乔年奸雄之亲而置之京尹其门人传播谓陛下恩礼优异即复相阴毒惨烈睚眦必报士大夫重足侧立莫敢正视京既罢相且致仕矣未几注复弹京留居赐第不自循省増饰台池外示闲暇执政大臣多出其门谋谟日闻牵制不改乞降前后章正京之罪俾速去国而给事何昌言又奏大臣被罪须有章疏合过门下省关报四方按京顷居相位擅作威福滥赐予以蠧国用轻爵禄以示私恩谓财羡皆诞谩务兴功为骚扰古人有一于此必加严刑而京兼有之自京再罢相士民以为京去可必而又以哲庙实录未竟而留今既成书去计杳然若非天变屡见有以警陛下人力其如之何上始下公弼前所上章降京太子少保致仕居于外而中丞何执中乃上书谓进退大臣当全体貌于是为京降诏略曰尚虑仇怨捃摭旧事下石倾挤弹劾不已故京得不重贬而且知京将复用矣时四方承平帑庾盈溢京倡为丰亨豫大之说视财物如粪土累朝所储竭矣　京于明年四月进哲宗实录
　　庚寅大观四年春二月禁燃顶炼臂自毁者
　　刺血断指之类
　　张商英入对
　　商英知杭州过阙入对上问向来党籍之由对曰臣尝作嘉禾颂大臣以此相媒蘖若非陛下洞悉本末臣何由出党籍上因语及蔡京乱纪纲事商英曰蔡京自来专任意不知都省批状便是条贯入状请宝便是圣防若前后失序安得不乱上曰京多用亲党商英曰京旧居两浙既贵浙人之髙赀巧宦者苞苴结托今皆为其心腹耳目上又曰近来风俗甚不美商英曰此正今日之大患也上曰已逐三十余辈矣商英曰余党尚多上曰百姓闻卿来皆鼓舞欣恱商英曰何干臣事是日商英初见圣躬微兴遂留商英为中太一宫使
　　窜陈瓘陈正彚
　　初瓘之子正彚闻承议郎蔡崈盛称太师蔡京福厚隂有动揺中宫之迹亟诣杭州告京有反状知杭州蔡薿执正彚送京师上命中丞何执中鞫之瓘自明州逮入开封制狱权尹李孝夀使吏胁瓘使承教正彚妄诉瓘语吏曰正彚安能知之愿得笔札悉以闻吏恐惧不敢与狱具瓘安置通州正彚流沙门岛
　　夏五月停给僧牒
　　毛注言天下僧尼增旧十倍凡数十万人祠部歳给度牒凡三万乞权住三年从之
　　立词学兼茂科
　　改宏词科为之明年二月谭世勣以试中除馆职后不书初歳一试或言不无幸中宣和五年诏附省试
　　有星孛于奎娄犯帝座者再
　　有星孛于中宫长数丈始出王良造父间遂歴阁道逆行入紫宫几遍埽垣内外座已退俄又进寻至西北入浊不见
　　朱勔进花石
　　初尚少政和中始盛号花石纲豪夺于民毫髪不偿坟墓之间尽皆发掘石巨者高广数丈载以巨舰挽以千夫凿河断桥毁堰拆闸数月方至京师一花费数千缗一石费数万缗勔又即所居创一圃林樾之胜冠于二浙后复取防建神霄殿塑青华帝君像其中监司郡守初到必朝谒焉
　　九月庚寅朔日有食之
　　罢剏增寺观额
　　冬十月立贵妃郑氏为皇后
　　后有异宠上多赉以词章天下歌之
　　十一月丁卯郊
　　置编政典局
　　张商英请编熙宁元丰事号皇宋政典其目曰原庙新省除三舍导洛断例回河保甲将兵免役青苗吏禄守具礼乐营造茶马大略如此诏就尚书省置局差编修检阅官商英盖谓蔡京以绍述为名但刼制人主禁锢士大夫尔故作政典以黜其妄时商英稍事更变省六路上供钱钞罢东北盐又罢内库出剰钞盐归之有司亦不以少废报私怨且裁抑侥幸然性颇疎凡所欲为必先诵言于广座人皆得预为计而左仆射何执中阴患之又郑居中虽以外戚嫌罢枢宻而植党窥伺商英恶之居中乃与蔡薿刘嗣明之徒共陷商英又内侍杨戬提举后苑作有劳除节度使商英执不可诏曰祖宗法内侍皆寄资无至团练使者大有勲劳则别立宣昭等使以宠之未闻除节也戬益衔之　商英既置政典局久之有降防使通州安置人陈瓘上所着尊尧集于是瓘具奏且申政典局请于御前拆开有谓瓘当贻商英书瓘曰商英为相有所施为不于三省公行乃置局建官若自私者正恐尊尧集至而彼已动揺亟逺其迹犹恐不免况以书乎时中丞张克恭等阿附蔡京亦揣上防向京数条奏京政事且劾商英明年秋诏神宗徳业具在信史其政典无用可罢局






　　九朝编年备要巻二十七
<史部,编年类,九朝编年备要>
　　钦定四库全书
　　九朝编年备要巻二十八　　宋　陈均　撰
　　徽宗皇帝【起辛卯政和元年止己亥宣和元年】
　　辛卯政和元年春正月毁京师淫祠【凡一千三百余区】
　　夏四月张商英罢
　　大观间天文屡变上意恐甚逐蔡京于杭州四方相贺及商英相不知平心用人故侍从台谏官争设智以陷之防上眷益衰言者乞逐商英愈急意上必有所主不知商英既去而京复来矣中丞张克公又言商英尝毁谤先烈比中宫建立阴怀异意又引党人陈瓘龚夬邹浩之徒使上书且以己意令其客唐庚讽台諌击善良纵中书吏漏泄命令纳结近臣务使更革以鼓动天下凡数罪而给事中蔡嶷亦助克公排之乃除商英观文殿大学士知河南府寻落职知邓州
　　秋九月郑允中童贯使辽寻以李良嗣来献取燕防诏赐姓赵
　　贯既得志于西边遂谓北边亦可图尝自请觇辽又托辽使萧至忠言辽主欲识其面上信以为然故特命允中以端明充使往贺生辰而贯以节度使副之皆非故事也蔡京时在杭州闻贯出使亟附奏曰贯前日克敌借成算耳贯威名既传宜深藏之使莫测可也奈何遽遣出疆上报京曰辽主欲此彼既来要我因遂觇之不亦可乎贯至辽庭其君臣相聚指笑曰南朝人才如此然辽主方纵肆贪得中国玉帛玩好而贯所赍皆极珍竒至运二浙髹藤之具火阁书柜床椅等往遗之辽主所以遗贯者亦称是盖互相夸尚富侈而已贯使归至卢沟河有燕人马植者得罪于燕无所容遂见贯侍者陈有灭燕之防贯大竒之因携归改姓李名良嗣荐于上遂赐姓赵后辽人数移征索之讳不与复燕之议盖始此　去嵗给事中王汉之使辽归言辽主不务恤民而惟掊剥是好上下荒淫其相李俨亦恬于目前不为逺计其亡可待遂除吏部侍郎
　　再窜陈瓘
　　王安石尝着日録八十巻瓘初谓安石此书诋讪宗庙诬薄神考盖着撰在退居钟山怼谤君上之时读其书论其事不考其时可乎及瓘贬亷州乃着合浦尊尧集以日録诋讪之罪归于蔡卞其后北归谓刘安世曰昨在谏省尝以王荆公比伊尹伊尹未尝诋汤胡可比也又尝以为神考之师神考用荆公止九载何尝终以其人为是乎瓘之前言可谓过矣于是复着四明尊尧集痛絶王氏以发扬熙宁用舍宰臣本末之绪而自明区区改过之心尊尧所以立名者盖以神考为尧以主上为舜而助舜尊尧也书成藏之于家及是奏张商英已罢何执中乃请治尊尧集诋诬罪勒停台州覊管寻移楚州
　　冬十月窜张商英
　　初商英有时望而武安节度使郭天信于上前称道之商英亦欲借助遂相结纳使将仕郎俞负及僧惠洪达其语言时商英稍裁抑宦寺间言浸入蔡京之党乘上意于商英寖衰因论商英与天信交通漏泄省中语且言天信先开其端于内俟上之动息以报乃从外庭决之莫不如意商英既罢郑居中等恶商英请推究之张克公亦亟论商英与天信交通状事下开封狱具商英衡州安置天信贬新州负惠洪皆逺配商英在元祐时作嘉禾颂以文彦博吕公着比周公又作文祭司马光极其称美后乃追论其罪至以宣仁比吕武蔡京强置党籍中天下既共恶京而商英与异论以故天下皆翕然推重云宣和三年冬卒于京南时陈瓘寓山阳方与客防食闻之遽止酒而起叹伤久之客有以为疑者瓘曰张固非粹徳且复材疎然时人归之今其云亡絶人望矣近观天时人事必有变革正恐虽有盛徳未必孚上下之听殆难济也
　　壬辰政和二年春二月蔡京复太师赐第京师
　　三月亲试举人
　　赐莫俦以下七百余人进士及第出身有差赐诗改赐箴云　初御史李章言作诗害经术自陶潜至李杜皆遭讥诋诏送敕局立法宰臣何执中遂请禁人习诗赋至是故赐箴未几知枢宻院吴居厚侍御筵进诗改为口号后圣作屡出士大夫亦不复守禁矣先是御笔付知举蔡嶷士人程文有讥诬先烈动
　　揺国是以害绍述并签帖真巻进入当痛惩戒寻御批潮州贡士林伯逺试防虽已黜落议论不正有害学术屏出学编管永州知举蔡嶷以下降斥有差
　　夏四月燕蔡京内苑
　　辅臣亲王皆与上亲为之诏畧曰诏有司扫除内苑太清楼涤内府所藏珍用之器集四方之美味前期阅集亲幸其所用宫中女乐列奏于庭命子楷侍侧劝劳又出嫔女鼓琴玩舞劝以琉璃玛瑙白玉之杯京亦上记畧曰太清之燕上曰此跬歩至宣和令子攸掖入观焉东入小花迳南度碧芦丛又东入便门至宣和殿只三楹左右掖亦三楹中置图书笔砚古鼎彛罍先陈几案牀榻东西庑侧各有殿亦三楹东曰琼兰积石为山峯峦间出有泉出石窦注于沼此有御札静宇榜梁间以洗心涤虑西曰凝芳东曰积翠南曰琼林北有洞曰玉宇石自壁隐出崭嵓峻立竒花异木扶疎茂宻后有沼曰环碧两傍有亭曰临漪华渚治次有山殿曰云华阁曰太宁石右蹑道以登中道有亭曰琳霄垂云骞鳯层峦百尺髙峻仰视峭壁攒峯如深山大壑次曰防春阁下有殿曰玊华前殿之侧有御榜曰三洞琼文之殿以奉髙真有种玊緑云轩相峙日午谒者引宰执以下入女童四百靴袍玉帯列排塲下肃然无敢謦欬者宫人珠笼中立束帯秉扇拂壶巾剑持香毬拥御座以次立亦莫敢离行失次者上顾谓羣臣承平无事君臣同乐宜畧去苛礼饮食坐次当自便无间执事者以寳器进上酌酒以赐命皇太子嘉王楷宣劝又以惠山泉建溪异毫命烹新贡太平佳瑞茶饮之上曰日未晡可令奏乐殿上笙竽琵琶箜篌方响筝箫登陛合奏宫娥妙舞上又曰可起观羣臣凭栏以观又命宫娥抚琴擘阮已而羣臣皆尽醉
　　禁史学
　　从监察御史李彦章之请也诏士勿兼习史学初翰林学士蔡嶷等请令人复试时务防参以汉唐歴代为问至是令寝前诏勿行
　　罢鬻官田
　　范坦等坐献鬻田之防安置广州
　　五月却羡余贡
　　利州路转运副使张臣献羡余三十万缗为言者所论诏特罢之寻除名编管池州
　　蔡京落致仕赴都堂议事【三日一至都堂】
　　罢科举
　　秋八月焚元祐制词
　　九月改官名以太宰易左右仆射
　　诏以太师太傅太保为三公少师少傅少保为三孤以左辅右辅太宰少宰易侍中中书令左右仆射之名旧以太尉司徒司空为三公及尚书置令并罢又诏武选官称以通侍正侍中侍中亮中卫左武右武大夫易内客省延福宫景福殿客省引进四方馆东西上閤门使凡七阶中亮中卫郎易客省引进副使左武右武郎易东西上閤门副使凡四阶并为横行以武功武徳武显武节武畧武经武义武翼大夫易皇城至供备库使凡八阶以武功武徳武显武节武畧武经武义武翼郎易副使亦八阶为大使臣故内殿承制至三班借职为敦武修武从义秉义中训中翊成忠保义承节承信郎进武进义校尉凡十二阶为小使臣军将等为进武进义副尉守阙进义副尉凡三阶殿侍为下班祗应　医官亦易为成全保和保安大夫成全保和保安郎　又诏太尉系古官旧掌武事名称已改为武选一品位在节度使之上其仪物班序居执政之次　寻又罢妇人封郡县君立夫人至孺人凡八等　六年诏假将仕郎去假字假承务郎为登仕郎假承奉承事为从事旧将仕为廸功旧登仕为修职旧通仕为从政余并仍旧通为十阶又诏于武臣横行内増亲卫翊卫拱卫协忠履正宣正大夫通旧为十三阶郎亦如之惟不置通侍改诸州幕职判司置六曹参军并掾以郡大小事繁简而定其员数凡添五百四十一员以革员多阙少之　时四选官凡四万三千有竒而阙止一万四千有竒
　　冬十一月戊寅日南至御大庆殿受元圭大赦
　　内臣谭稹经营河东边事至晋州得异物于民间似石非石似铜非铜长尺余濶寸余厚二三分色赤黒首末素质中有古篆籀文其上两傍横出两尖如云气之状莫知何物也稹归以古物进蔡京见之谓此为元圭即天锡禹者晋尧所都也遂令守臣吕公雅奏陈公雅又寻得石文隐约四字曰天正尧瑞于是行大朝防礼受圭于正衙大赦天下赦文云锡乃元圭维时大宝内赤外黒上鋭下方蕴隂阳之全精体乾坤之盛徳温润而泽有云行雨施之文追琢其章着地平天成之象或言此圭乃开徳府通判王景文家藏旧物献之于朝景文遂有増秩与郡之命
　　蔡京进封鲁国公何执中进少傅改太宰仍兼门下侍郎
　　行给地牧马法
　　初熙宁中尝诏给地牧马才行于陜西未几而止是年诏复行之先自京东河北以旧牧地募人养马然后推之于诸路受田一顷仍蠲其税令牧马一万诸路至九万匹　宣和二年罢之以民户所养马填阙马禁军　五年复给地牧马法
　　癸巳政和三年春正月王安石追封舒王
　　寻诏封其子雱为临川伯配享文宣王庙后改从祀
　　二月崇恩太后刘氏暴崩
　　后负其才每曰章献明肃大误矣何不裹起幞头出临百官上尝谓蔡京曰朕前日大病那个便有垂帘意那个者谓后也又曰朕不得不闗防使人当殿门与之劒若非宣召勿问何人入门者便斩之至是后以不谨无疾而崩死之日天为黄霾异常始事觉上谕辅臣以后不谨且重曰不幸京曰宫禁比修造多凡事失防防宜有此等且古今自有故事不足烦圣心忧闷何执中忽进曰太后左右愿陛下多置人侍奉以妇人女子加之愧惧万一不虞则陛下不可负杀嫂之名也上愕然因曰不欲即此决之晚当召卿来议晩果复召辅臣既入殿议将废之而太后已崩盖为左右所逼自即帘钩而缢焉上曰孟氏已废今崇恩又废则泰陵无配矣防其已崩故掩其事云
　　罢勲官
　　三月壬子朔日有食之
　　夏四月玉清和阳宫成
　　即福宁殿东诞圣之地作宫至是成奉安道像上诣宫行礼　七年改为玉清神霄宫　时道教之盛自道士徐知常始赐号冲虚先生徐守信赐虚静先生刘混康赐葆真观妙冲和先生后并赠大中大夫
　　置俊选士
　　改内外舍为之
　　赦梓防路
　　以筑漆椿八州毕也　是嵗南平夷戎州保州夷各纳土
　　颁五礼新仪
　　大观初诏置仪礼局于尚书省二年诏访求古礼器又诏讨论臣庻祭礼又诏言礼当追述三代之意开元礼不足法今亲制冠礼沿革付议礼局五礼率视此编次至是书成局罢　又置礼制局讨论古今宫室车服冠冕之度冠婚丧祭之节　中丞王黼亦乞颁宣和殿博古图命儒臣考古以正今之失乃诏改造礼器自是鼎俎豆笾之属精巧殆与古同　六年制妇人祭器　初以士民吉凶多用委巷之礼乃颁新仪吏奉行甚严民更苦之宣和年诏罢　二年礼制局及大晟府制造所协声律官并罢
　　閠月改公主号
　　改公主为帝姬易国号以美名二字两国者以四字郡县主为宗姬族姬
　　五月葬昭怀皇后【附永泰陵】
　　定宫闱内省官制
　　置尚书内省以掌外省六曹所主之事有内宰副及治中等官内史及都事以下吏员
　　秋七月颁新燕乐
　　此乐乃古征角招君臣相悦之乐也先是并制匏笙埙箎八声始备诏颁焉
　　贵妃刘氏薨追諡明达皇后
　　寻祔神主于惠恭皇后别庙
　　七月保和殿成
　　上自记之有曰乃诏有司徙屯营于宫垣之外移百舍宇俾就便利得其地迁延福宫于宫城之北即延福旧址作保和殿五楹挟三东侧殿曰出光西侧殿曰保光保和之后有殿曰燕颐西傍有殿曰怡神曰凝神其楹数如保和总为屋七十五间工制甚巧人致其力始于四月癸巳至九月丙午殿成上饰纯緑下漆以朱无文藻绘画五采垣墉无粉泽浅黒作寒林平逺禽竹而已前种竹木犀梅桐橙橘兰蕙有嵗寒秋香洞庭吴防之趣后列太湖之石引沧浪之水波池连绵若起若伏支流判萦纡清泚方壶长江逺渚之兴左实典谟训诰经史以宪章古昔有典有则右藏三代鼎彛爼豆敦盘尊罍以省象制器参于神明荐于郊庙东序置古今书画第其品秩玩心游思可喜可愕西挟収琴阮箫砚以挥毫洒墨放怀适情云云
　　冬十一月癸未郊
　　上搢大圭执元圭以道士百人执仪卫前导蔡攸为执绥官玉辂出南薫门至玉津园上忽曰玉津园东若有楼台重复是何处也攸即奏见云间楼台殿阁隐隐数重既而审视皆去地数十丈顷之上又曰见人物否攸即奏若有道流童子持节盖相继而出云间衣服眉目歴歴可识攸遂请付史舘京率百官称贺
　　甲午政和四年春正月置道阶
　　凡二十六等先生处士八字六字四字二字视中大夫至将仕郎而不给俸　重和初别置道官自太虚大夫至金坛郎凡十六等同文臣中大夫至廸功郎道职自冲和殿侍晨至凝神殿校经凡十一等侍晨同待制检籍同修撰校经同直阁皆给告身印纸经道箓院磨勘功过注授加官差遣八品用防如命官
　　夏四月阅雅乐
　　初阅宗子雅乐有官者并迁秩无官者二百八十人并与承信郎次阅太学辟雍诸生雅乐大司成以下并迁秩诸生量与推恩
　　五月丙戌祭地奉太祖配赦
　　蔡京奏祭之日城中大雨几尺而銮辂自宫至郊日光照耀又太史奏是夕五纬循轨典掌官吏称有队仗风雨之声鬼神之状又有黒气数十丈贯于坛壝皆陛下严恭之应乞宣付史舘从之
　　内侍杨戬加节度
　　赏制乐传宣之劳也
　　秋八月宣和殿桧生玉芝
　　又诏有鹤三万余只盘旋云端之上并许称贺云
　　延福宫成
　　上亲记之畧曰延福宫旧占京城之西北隅连禁御通仙韶瞰城堙背班直下窄桷榱仅足蔽风雨爰筮爰问询于师言克协朕志合于大同乃役禁旅及敞永巷城之西序大兴营造増光前烈而徙延福于拱宸之北宫为南向适得地中因宫名次曰蕋珠又为
　　之书其亭曰碧琅玕晨晖傍于【阙】　　　　千秋方缭以修廊连亘千柱耸以殿阁増固面势宫之左为位二其殿则有穆清成平防宁睿谟凝和昆玉羣玉而蕙馥报琼蟠桃春锦叠琼芬芳丽玉寒香拂云偃盖翠葆鈆英云锦兰薫摘金之阁居其东繁英雪香鈆华琼华文绮绛葩秾华緑漪瑶碧清隂秋香丛玉扶玉绛云之阁居其北防宁之北叠石为山而上起殿曰翠防旁为二亭曰云岿曰层巘凝和之次阁曰明春髙为层重自下而睥睨之百一十丈有竒径量之十楹而袤阁之侧为殿二曰玉英曰玉涧其背则附城筑土植杏名冈覆茅为亭修竹万竿其下翠榦碧栏交相隐映宫之右为位二阁曰宴春自方取之凡十二丈又舞台四列山亭三峙为圆池以名海列二亭以跨海架石梁以升山亭曰飞华横度之四百尺而赢纵数之二百六十七尺而减丛石为基疏泉为湖湖之中作堤以接亭堤之中作梁以通湖梁之上为茅亭以待憩寒松怪石嘉花异木鬭竒而争妍鹤亭庄鹿砦莲濠孔雀之栅椒漆杏花之园西抵丽泽不类尘境　旧有延福宫祖宗以为燕防之所而制不甚广京欲以宫室媚上召内侍童贯杨戬贾详何防蓝从熙讽以禁中逼窄之状五人听命乃尽徙内酒坊诸司又迁二僧寺并军营于他所五人者既有分地因各出新意故号延福五位五位既成楼阁相望引【阙】水天源河筑土山其间竒花怪石嵓壑幽胜宛若生成
　　置延康述古殿学士
　　改端明殿学士为延康殿学士枢宻直学士为述古殿学士
　　冬十月
　　是嵗女真破辽国宁江府
　　初辽主天祚刑赏僭滥色禽俱荒女真东北五国与为邻五国之东接大海出名鹰自海东来者谓之海东青小而狡健能擒鵞鹜爪白者尤以为异辽人酷爱之嵗终求之女真女真至五国战鬭而后得女真不胜其烦又沿边诸帅如东京留守黄龙府尹等每封官名邀女真礼物于是诸郡皆潜附阿固达谋举兵以拒辽人二年春天祚如混同江钓鱼界外女真之长在十里外者以故事皆来防酒酣天祚使诸人歌舞为娱阿固达独不从天祚谓枢密使萧奉先曰阿固达意气雄豪顾视不常宜以事诛之奉先曰小人何知杀之伤向化心阿固达既归疑契丹知其意即先谋称兵呑并邻郡部族天祚虽屡遣人呼之不复至矣于是尼堪乌舎等为谋主尼楚赫伊里罗索实黙等为将帅秋集女真诸部甲马二千犯混同江东至宁江州时天祚射鹿庆州秋山闻之不以耿意遣海州刺史髙仙夀讨之为女真所败失宁江州先是州有场女真以北珠生金人参松实白附子蜜防麻布之类为市州人低其值且拘辱之谓之打女真州既陷杀之无遗类获契丹甲马三千退保长白山之阿勒楚喀阿勒楚喀者女真所居之地以水为名也是时天祚出秋山赴显州冬山射虎闻警不行以萧奉先弟嗣先帅奚契丹五千人屯珠楚店临白江与宁江州女真对垒女真潜伏混同江掩击之嗣先兵溃骨肉辎重牛羊金帛悉为女真所得复以兵追杀又获甲马四千女真皆骑兵刻小木牌系人马为号五十人为一队前二十人重甲持戈矛后三十人轻甲持弓矢每遇敌必二人跃马而出先观阵之虚实四面结队而驰击百歩之外弓矢齐发无不中者其分合出入应变周旋人自为战所以胜也　契丹故事军国大议汉人无与天祚自两败后谓奉先不知兵召宰相张琳吴庸付兵十万人使讨之即降宣制中京上京长春西辽四路计人户家贯备一军富人有出一二百军者家产随竭琳辈又非经济才统御无法器甲听人从便往往以枪刀氊甲充数弓弩铁甲百无一有于是分四路并进独拉林河一军深入遇女真交锋稍却走还其壁都统沃哩布者以为汉军遁即领契丹兵弃营而奔汉兵尚三万余推将作少监武朝彦为都统再与女真战遂大败余三路闻之亦退归其域既而尽为女真所攻陷千里萧然丁壮斩戮几尽婴儿则贯缚索上为戏应辽东界属女真阿固达悉掳之为用至有铁骑万余　初珠赫之败兵多逃归萧奉先惧其弟嗣先获罪妄云溃兵惧诛若不一赦将为腹心患天祚从之自是人皆曰战则有死而无功退则有生而无罪每遇敌辄奔女真遂有轻契丹之心矣
　　乙未政和五年春正月滤南晏夷叛寻讨平之
　　泸南熟夷晏州六县其众黠勇喜鬭为诸夷所畏泸南安抚贾宗谅尝以敛竹木扰之至是以非罪杀其酋长夷人愤怨大酋卜漏结诸夷有众十万余人分兵四出攻围乐共城及长宁武宁二县遂陷梅岭堡梓路转运赵遹提刑贾若水急督宗谅进兵江安县以当贼分三路入晏州贼守隘甚严累石栅设伏左右遹前知贼谋即以兵掩击贼伏兵官军鏖战连日未解遹遣偏将自间道出贼不意贼腹背受击大溃悉破其隘栅贼退走遂平之生擒卜漏拓地千里十二月捷书至御殿受贺宰执各进一秩曲赦四川
　　二月立定王桓为皇太子赦
　　以童贯领六路边事
　　以承奉殿前处分边防司为名
　　三月亲试举人
　　赐何防以下六百九十二人及第出身有差
　　夏人防边
　　夏四月建葆真宫
　　置右文殿【改集贤殿为之】
　　置宣和殿学士
　　以蔡攸为之后以犯纪年改保和殿
　　六月天成圣功二桥成
　　都水使者孟昌龄请开凿大伾三山两河囘引河流于河阳作浮梁二至是毕工睗名颁徳音于河北京东西诸路皆调夫赴役凡数十万人两河之人愁苦殆不聊生未几水涨桥坏
　　秋七月戊辰朔日有食之
　　八月建明堂
　　诏立明堂于大内丙地命蔡京为明堂使蔡攸讨论指画制度蔡绦蔡翛与殿中监宋升参详梁师成为都监童师敏为承受分置官属月役二万人于是徙内藏左藏诸库及秘书省于外即其地建焉内出小様示百官其制兼取夏世室商重屋周九尺之筵而黜诸儒臆説内立四柱为太室外立八柱为四室并太室而五上八牕为圆屋下四隅为方屋而堂之制则取唐则天故事以涂金云龙为之故诏书有考古皆合其制大备等语时秘书省移于宣徳门之东亦类古之东观云
　　窜陈邦光
　　居池州先是邦光为太子詹事防蔡京献太子以大食国琉璃酒器罗列宫庭太子怒曰天子大臣不闻以道徳相训乃持玩好之器荡吾志即命左右碎之京闻邦光实激太子讽言者击逐之
　　流星出柳
　　急流至浊没赤黄色有尾迹照地占者以为天子宗庙有喜国家建造宫室之象蔡京率百官表贺
　　浙西水
　　冬十一月高丽遣士入学
　　凡五人明年亲防赐四人上舍及第遣归其国
　　是嵗女真败辽师于混同江
　　天祚下诏亲征女真率蕃汉十万人出长春路命萧奉先为御营都统耶律章努副之以精兵二万为先锋余分五部北出骆驼口车骑亘百里别以汉军歩骑三万人命萧呼都克为都统柴谊副之南出宁江州赍数月之粮期必灭女真师至鸭緑江人心疑惧阿固达以刀剺面仰天大哭谓其部落曰不若杀我以降诸臣皆拜曰事至此当誓死一战乃与延禧遇乘其未阵三面急击之天祚大败女真亦不急追徐收所弃辎重而已天祚昼夜驰五百里退保长春女真乘胜遂并渤海辽阳等五十四州时朝廷遣侯益使辽留两月竟不及见辽主而还
　　丙申政和六年【辽天庆六年】春正月以童贯为陜西两河宣抚使
　　闰月置道学
　　重和元年诏州县学兼养道流増置士名自元士至志士凡十三品嵗大比襴襆就试宣和二年罢道学
　　二月上清宝箓宫成
　　蔡京命童贯等广延褔宫以媚上宫成既跨旧城取壕外地又自名第六位跨城之外浚壕深者水三丈东则景龙门桥西则天波门桥二桥之下垒石为固引舟相通而桥上人物自通行不觉也名曰景龙江江之外为鹤庄鹿砦文禽孔翠诸栅多聚逺方珍怪蹄尾动数千实之又为村居野店酒肆青帘于其间每嵗冬至后即放灯自东华门以北并不禁夜徙市民行铺夹道以居纵博羣饮至上元后乃罢谓之先赏后又辟之东过景龙门至封邱门时温州林灵素因徐知常得幸于上托言有天人降云天上神霄玉清府长生大帝君青华大帝君是其弟皆玉帝之子又有左元仙伯书罚仙吏禇慧等八百余官乃谓上为长生大帝君蔡京为左元仙伯而已即禇慧也上喜又以景龙门对晨晖门作上清宝箓宫宫中山包平地环以佳水清流列之馆舍台阁多以美材为楹栋不施五采有自然之胜上下立亭宇不可胜计若江南陈后主三品之石姑苏白乐天手植之桧皆取以实之又于宫前作仁济辅政二亭命道士施水药于民上时登皇城下视之由是开景龙门城上作复道通宝箓宫以便斋醮之路上数从复道上往来未几则有期门之事矣　明年又诏创神霄玉清万寿宫于天下以旧天宁观为之无观则以寺充仍设长生大帝君青华大帝君之像　寻诏以宰执兼宫使副
　　修御河新堤科免夫役
　　诏距役所一百二十里以上州军合起夫并许纳钱免役
　　广京城
　　诏朕荷天祐序男女仅五十人可令有司展筑京城缮诸王外第与帝姬下嫁仍不得移民居
　　夏四月何执中致仕
　　以太傅就第朝朔望恩数如旧上曰自相位得谢古难其人本朝数十年无此事执中曰惟张士逊以太傅邓国公就第
　　以蔡京縂治三省事
　　三日一朝仍赴都堂及轮往逐省视事未几又令朝朔望三日一知印当笔
　　五月郑居中刘正夫为太宰兼门下中书侍郎
　　初哲宗实録蔡京专一编修政和三年成及上用郑居中而京惧乃收用蔡确子懋为两制讨论其父确元丰间防立功遂以王珪为不忠以沮居中居中珪婿也懋诬诋宣仁尤甚乞改修哲宗实録尚未为快又乞修哲宗正史作哲宗纪及列传皆加以御制之目使人不得拟议
　　六月皇太子纳妃朱氏【伯材之女也】
　　秋七月沅州土豪叛讨平之
　　先是沅州得明堂巨木于卢阳县调丁夫入水凌寒挽之水澁氷重偶挽折其鼻吏以为罪罗织棰楚众惧敛钱赂吏吏不许于是土豪黄安俊遂举众叛知州张建侯知县王宪出兵讨之皆遇害进围沅州湖北都钤辖刘亚遣兵击之安俊为其党所杀余众悉平曲赦湖北
　　筑震武城
　　寻升为军童贯以进筑功加开府自崇宁初用王厚之议再收复湟鄯至是唃厮罗之地悉为郡县矣
　　诏丰豫盛时毋为裁损计
　　诏戒羣臣挟奸罔上当丰亨豫大极盛之时毋为五季变乱裁损之计榜朝堂刻石尚书省
　　八月修玉牒属籍
　　宗正寺奏修玉牒属籍太祖以下徳惟从世令子伯师太宗以下元允宗仲士不善汝魏王以下徳承克叔之公彦夫以昭穆分世
　　置亷访使者
　　改走马承受为之靖康初复旧寻罢
　　两浙水
　　九月诣和阳宫上玉皇徽号
　　大赦
　　赦京西路
　　以修京西大内成也
　　置荆南及鼎澧路
　　分湖北路置之
　　増贴职
　　诏旧贴职惟直秘阁直龙圗阁右文修撰不足以待多士可増置直徽猷显谟宝文天章阁秘阁集英殿修撰并旧为九等
　　冬十一月诏枢密事令童贯与议
　　须面议者许赴院面议当同进呈者许同进呈
　　己亥郊
　　置提举坑冶官
　　提举东道九道坑冶其后罢复不常不尽録　宣和初蔡京言臣自崇宁初承乏宰事诚不自揆行其所知而陛下以尧禹自任幸听其说故得施一二永惟理财之源当不取于民国用自富故取货于地而修坑冶之官复鼓铸之法自崇宁迄政和五年在京货于库务所积一千三百余万诸监所铸九百余万诸路所储三千余万通内外所有凡五千万有竒未尝有不足之忧既而邪臣在位肆行更革坑冶官徐堙槁置千里乃罢铸钱监既无地宝又无泉货遂括天下白地増四方酒价取其毫末以为足国之计今京师虽复塩法仅足日用外方漕计阙乏见侵常平钱米及用诸司封桩迄今迨尽前日改法之人惧罪难逭乃倡为浮言曰自崇宁以前失于措置以至于此臣不敢生受暗黙故輙具本末臣鼠技已穷无以上助万一欲及兹时内委宰执六曹外付诸路监司讲求措置庶无后时之悔明年熙丰诸路钱监十九处嵗铸钱仅六百万言东南惟存废迹利源既失公私匮之宜复其旧令复提举坑冶官铸钱
　　十二月刘正夫致仕
　　自张商英罢相蔡京益变法度郑居中在右府毎为上言之及为相四方欣然望治讫不能制京至是以疾致仕正夫既罢厥后王黼误国召乱余深白时中李邦彦辈皆鄙夫患失之徒云
　　创公田所
　　京西旧多旷土宝元康定间时轻其赋募民垦辟地无遗利政和初始议増税民已不能支未几后苑作使臣杜公才献言汝州有地可为稻田乃置稻田务主以内侍杨戬皆按契劵而以乐尺打量其赢则拘入官而又并河东北三路皆括之于是大扰农民困敝仅能输公田钱而正税不充矣时内侍张玉营缮所亦效后苑公田所为取足无算及戬死而公田营缮事皆并入西城所以内侍李彦主之其纵暴病民又甚于前矣
　　是嵗女真陷辽白海军
　　辽渤海人髙永昌杀其东京留守萧保先自称大渤海国皇帝据辽东五十余州辽主遣其宰相张琳讨之至沈州女真遣兵来援渤海琳败绩乃以燕王淳为都元帅仍募辽东人号怨军者二万以行至干州武朝彦等谋杀淳不克复召淳还遣萧徳恭耶律伊都等屯田为备既而女真击破渤海军斩髙永昌其众散为盗所至掳掠而辽不能制
　　丁酉政和七年【辽天庆七年】春三月以童贯领枢密院事初命贯带同签书枢密院事寻以元丰官制不置签书遂改命焉时边人屡奏辽无故聚兵易州恐有他意诏诸路调兵赴沿边将以边事付贯命督师以驻寻落城
　　茂州夷防邉
　　将官李泳等死之
　　夏四月羣臣防上为教主道君皇帝
　　诏道院畧曰朕乃上帝元子为太霄帝君悯中华被金狄之教遂恳上帝愿为人主令天下归于正道卿等可上表章防朕为教主道君皇帝止用于教门章疏寻诏翰林学士承防王黼宣和殿学士蔡攸盛章等至宣和殿观神霄降临黼作记上之自后神怪之事不悉书
　　五月祭地
　　先诏玉虚殿上皇地祗徽号至是祭地于方泽降徳音
　　六月置承宣使
　　改节度观察留后为之
　　是月大雨雹
　　大如拳或似一升器物两时而止先是夏雨有两鱼落殿中省防事屋上
　　秋七月熙河环庆泾原地震
　　旬日不止坏城壁庐舍民居压死者甚众　时上以旱干灾异为念侍御史黄葆光上防言今之所以致隂阳之变者盖陛下恭俭敦朴以先天下而蔡京侈大过甚陛下以绍述为心而京所行乃背元丰之法陛下随宜増益追崇先烈而京强悍自专不肯上承徳意兼郑居中余深依违畏避不能任天下之责此天气下而地不应也防入不报
　　置提举御前人船所
　　时东南监司郡守二广市舶率有应奉又有不待防但送物至都计防宦者以献大率灵壁太湖慈溪武康诸石二浙竒竹异花海错福建荔枝橄防龙眼南海椰实登莱文石湖湘文竹四川佳果木皆越海渡江毁桥梁穿城郭而至植之皆生而异味珍苞则以健歩捷走虽甚逺数日即达色香未变也至是蔡京言陛下无声色犬马之奉所尚者山林间物乃人之所弃但有司奉行之过因以致扰愿节其浮滥乃请作提举淮浙人船所命内侍邓文诰领之京以曩备东封船二千艘及广济兵士四营又増制作牵驾人乞诏人船所比直达纲法自后所用即从御前降下使许应奉如数贡入余皆不许妄进又诏不许为粮纲船及役百姓且戒毁人坟墓庐舍及黄封帕防人园囿所植凡十余事独令朱勔等六人任事由是稍戢不两嵗益甚于旧勔由是授节钺诸路大扰以至于乱
　　八月郑居中罢
　　母丧去位
　　九月辛卯大飨明堂
　　初礼部尚书孔光凝等言月令秋季大享帝説者谓徧祭五帝也曲礼大享不问卜説者谓祭五帝于明堂莫适卜也周官太宰祀五帝则掌百官誓戒説者谓祀五帝于四郊及明堂而王安石以谓五帝者五精之君昊天之佐也惟其为五精之君故分位于五室惟其为昊天之佐故与享于明堂自神宗下诏惟以英宗配上帝而悉去从祀羣神陛下肇视宏规秋季大享位五帝于其室既无比以称神之嫌止祀五帝又无羣神从祀之黩则神宗黜六天于前陛下正五室于后其揆一也从之乃诏并祀五帝
　　盗起淮西命内侍谭稹讨平之
　　是月初约宗室科条
　　徒以下宗正训治徒以上制勘
　　冬十月初御明堂
　　以是月天运政治布告天下又颁来嵗嵗运厯自是月朔布政孟春颁厯率推考气运具之文辞而以为常
　　十一月诏蔡京五日一朝
　　时童贯欲生北衅密遣人使海上约女真而京不能遏因上章劾贯且谓贯本臣荐他日恐累况与臣同列臣实耻之上欲罢贯所领改为司空令致仕时官制无司空将特命之防京子攸救止于是京告老诏罢省细务五日一朝赴都堂视事而贯日赴朝班若京是日入则贯避不出朝他日则如故此乃蔡攸别録之语恐未必然姑存之
　　郑居中起复太宰余深少宰
　　有星如月
　　徐徐南行而落光照人物与月无异
　　十二月天神降坤宁殿【上自作记】
　　修神保观
　　神保观者俗谓二郎神也都人素畏之自春及夏倾城男女负土以献名曰献土又有餙作鬼使巡门催纳土者人物络绎乗舆亦微幸以观之或谓蔡京曰献土纳土非佳语也后数日有防禁絶
　　作万寿山
　　上之初即位也皇嗣未广道士刘混康以法箓符水入禁中建言宫城西北隅地协堪舆倘形势加以少髙当有多男之祥始命为数仞岗阜已而后宫占罴不絶上甚喜于是崇信道教土木之工兴矣一时佞幸因而逢迎遂竭国力而经营之至是命户部侍郎孟揆筑土増髙以象余杭之鳯凰山号万寿山后因神降有艮岳排空之语因名艮岳宣和四年始告成御制记文凡数千言六年有金芝产于万嵗峯改名寿岳门号阳华入门两傍有丹荔八十株大石曰神运昭功者立其中旁有两桧一夭矫者名曰朝日升龙之桧一偃蹇者名曰卧云伏龙之桧皆玉牌填金字书之岩曰玉京独秀太平岩峯曰庆云万态竒峯又有綘霄楼金碧相间势极髙峻在云表尽工艺之巧无以出此运四方花竹石积累二十余年山林髙深千岩万壑麋鹿成羣楼观台殿不可胜计
　　戊戌重和元年春正月御大庆殿受定命宝大赦初八宝既备上曰八宝者国之神器也命再剏乃我受命者也因诏于阗国上美玉久而得之为玺九寸用鱼虫篆其文曰范围天地幽赞神明保合太和万夀无疆号定命宝至是御殿受之百官称贺
　　二月夏人冦边【将官张廸死之】
　　初通使女真约夹攻辽
　　建隆以来女真尝自其国之苏州泛海至登州卖马故道犹存去夏有汉儿髙药师者泛海来具言女真攻辽国事登州守臣王师中以闻乃诏蔡京童贯共议命师中募人同药师等赍市马诏以往而不能达至是复委贯选人使之遂遣马政同药师讲买马旧好由海道入苏州至其国阿固达所居按春川拉林河其长男曰阿古及侄尼堪乌舎辈皆用事呼郎君问遣使之由政对以贵朝在大宋太祖皇帝建隆二年时遣使来卖马今主上闻贵朝攻陷契丹五十余城欲与贵朝通前好兼闻契丹天怒人怨本朝欲与贵朝共行吊伐以救生灵涂炭虽本朝未有书来特遣政等军前共议若允许后必有国使来也阿固达与尼堪等共议数日遂质登州小校六人遣渤海人李善庆生熟女真二人赍国书并北珠生金貂子等来　是春正月辽燕王淳将讨怨军而女真遽至淳与之遇于徽州未陈而溃淳与麾下五百余人退保长伯鱼务于是女真度辽西大掠经新成懿壕渭五州皆降之又遣栋摩王攻怨军亦败之天祚在中京闻报震惧令内库裒珠玉珍玩五百余囊择骏马二千匹私谓左右曰若女真必来吾与南宋为兄弟夏国为甥舅何忧哉及女真归边备稍寛天祚益自肆矣　贯尝与熙河钤辖赵隆议燕云事隆极言不可贯曰君与此当有异拜隆曰隆武夫岂敢干赏以败祖宗二百年之好异时衅生虽万死不足以谢天下
　　三月赦四川
　　以城石泉军増筑九堡毕工又绵茂州夷平也知成都府刘义叟言绵茂开拓甚广自唐以来八国巢穴已空诏许百僚称贺
　　以蔡鞗为宣和殿待制
　　鞗京之子尚康福帝姬驸马都尉帯文阶自鞗始
　　亲试举人
　　赐王昻以下七百八十一人及第出身有差　勅令皇子嘉王楷赴廷对有司考为第一上不欲令魁多士升昻为榜首
　　夏四月窜张根
　　根时为淮南运使坐论东南诸路阙乏之由遂及修造之侈赐第锡帯之滥又言花石纲骚扰之害大忤权贵由是落职监信州商税寻又贬置郴州
　　五月壬子朔日有食之
　　置经制司
　　尚书省置司讲画诸路财赋
　　六月王宷刘昺坐妖讪诛窜
　　诏朝奉大夫前知峡州王宷资政殿学士刘昺酬倡诗歌悖逆妖讹不道宷伏诛刘昺长流琼州
　　赦陜西河东
　　以童贯奏攻破夏人建筑城塞也宰执并进官
　　秋七月东南大水遣使赈之
　　九月又诏截上供米四十万赈济
　　八月童贯进太保
　　领枢宻院事三路宣抚使以夏秋以来进筑靖夏制戎制羗三城之功也
　　九月辛巳大享明堂
　　去年已行是夏诏曰自今每嵗季秋亲祠明堂如孟月行献礼与三年当郊之嵗行明堂之礼后不録
　　闰月罢白地等钱
　　初郑居中置讲画经费局使户部尚书髙伸推行之诸路有僦房廊为浮造檐厦侵官地者则防其丈尺令输钱谓之白地钱又添酒价取醋息及场等事给事中吴敏驳之以为白地钱何异于徳宗之税间架至是上诏曰自顷庶事大臣以为可行朕采诸民多不谓便如拘白地与禁货増方田増酒价取醋息河北加折耗米东南火灾强籴皆掊克苛削可即日罢诸害民蠧国如上比者三省悉以闻朕不惮改
　　郑居中罢
　　乞持余服上从之
　　行盐钞对帯法
　　时国用日广而经费多仰于货务先是郑居中再相与童贯相表里贯主解盐欲以实陜西而擅其利故居中为罢东北盐而利入顿少至是上悟乃诏昨有司言解盐便于煮海故用之而商贩无利边籴不行其复行末盐于是蔡京私语人曰我作盐法尚未尽也上知之询其所未尽京请改袋制且计所过指其税袋制既与昔不同必便更买新钞方帯旧钞号对帯法亦曰帯撘指挥既出一日间入纳者三千余万缗上大骇而后知撘帯之利也不一二嵗必复为之商人每觉钞行略滞以待改法谓之起新钞自是盐商大困　宣和三年诏河北京东两路税盐与钞盐并行故商旅不通可并行钞盐许客人任从通贩四年春诏曰末盐颗盐祖宗以来并行不废崇庆
　　中以解池颗盐不多止行本路而煮海甚博行于数路各不相妨政和积钱至二千万贯而有司挟情议改难以复旧商旅疑惑可下诸路谕以今来改不改
　　钞法秋七月又诏解盐【阙】　　　　末盐通商法备
　　敢有揺扇以违御笔论时盐【阙】　　　　　　陜西钱四百万缗以代解盐课又河朔嵗赐亦不下三百万缗自货务出见钱以寄外廊而后给闗子付诸路籴买俟商贾来请故谓之转廊钱王黼秉政用日益窘既无见钱但虚出闗子付外路商贾已絶粮草得闗子赴京务请钱率不能给则以急缓新久次为七等商贾莫能久因贱货之交引铺时上自督课茶盐日令具奏比较才不及数必加峻责提举货务魏伯刍乃与交引铺以四六为约若请万缗则留四千缗入纳乃得之故日有四五万缗所入若真入纳则无几盖徒以昧上应课实非所愿既盐钞猥多故客货不行伯刍乃献言于王黼设限立额重为赏罚始者嵗校俄至月校法令苛峻州县官恐罪遂以钞敷上户始一户数十钞则贴钱若干与盐铺户嵗中有至数次科者又争要客贩所至则以盐诣官复科之于民其后遂至于计口而给家至户到虽婴儿不免矣　七年春诏崇宁初罢官卖以通商贾至收亿万之利比嵗变法遂分配民户可修复新钞务通财货以复旧制
　　大内火
　　大火自甲夜达晓爇五千余间后苑广圣宫及宫人所居几尽被焚死者甚多时天大雨火发雨如倾畧不少止而火益炽或传上是夜微宿于外然事秘不可得知
　　录周后
　　除封崇义公外以其长世世为宣义郎监周陵庙与知县请给为国三恪
　　冬十月御宝箓宫度箓
　　度玉清神霄秘箓防者八百人凡天神降临事盖发端于王老志而极于林灵素于是宦官道士有所不快必托为帝诰则莫不如志及为大防引羣臣人士入殿听灵素讲经上为设幄其侧灵素据髙坐使人于下请问然灵素所言无殊絶者杂以滑稽媟语上下为大閧笑莫有君臣礼矣时道士有俸每一斋施动获数十万毎一宫观给田亦不下数百千顷皆外蓄妻子置姬媵以青胶刷鬓美衣玉食者几二万人一防殆费数万缗贫下之人多买青布幅巾以赴日得一饫餐而衬施钱三百谓之千道防云　宣和四年冬御殿度王黼等秘箓
　　十一月朔改元大赦
　　安尧臣补官
　　尧臣【阙】　　　　　陛下临御之初尝下诏求言于是谔士效忠而憸人乃误陛下加以诋诬之罪使陛下负拒谏之谤故比年天下杜口以言为讳乃者宦寺交结权臣共唱北伐而宰执以下无一人肯为陛下言者臣谓啓燕云之役异时唇亡齿寒坚甲利兵必伺吾隙而逞其所欲矣臣谨按童贯起自卑微本无智谋陛下付以兵柄俾典机密专务欺罔虚立城砦以奏捷易置将吏以植其党通餽遗鬻官爵超躐除授紊乱典常巧媚者登拂忤者斥山西劲卒尽选为亲兵战则他兵临阵赏则亲兵冒功意果安在每得内帑以济军需乃委充私藏而立军期之法取偿于州县民不堪命士为解体而贯方且凶防勃然台谏之臣间有一议已中危法使天下不敢言而归怨陛下矣咸谓贯深结蔡京同纳赵良嗣之谋经营既久国用匮乏乃方田以増税均籴以充储茶盐之法朝行夕改加之以饥馑廹之以重敛事势必无自全而患有至于不可御者陛下倘优游不断异时虽悔何及臣非不知计行身戮盖忠愤所激不能自己至是上下诏畧曰顷大臣建议欲复燕云而尧臣以逺方孤生独陈不可或谓妄阻大事请置诸法朕以言路久壅敢谏之士宜导以赏令吏部先次补尧臣承务郎尧臣惇族子也就以惇遗泽授之
　　十二月置裕民局
　　以延康殿学士徐处仁言科敛折变充用坐仓之为害民故也仍设五事命蔡京提举处仁为详定官于是用事者恐其过有裁损不悦之矣　时京欲复行夹锡钱于中州处仁言锡钱但可行于闗陜耳京恐其不附已欲去之讽侍御史张朴劾处仁罪出知扬州而局亦寻罢　是月凤翔府庆州诸县皆纳农器以避科敛上闻之恻然诏罪其官吏
　　是嵗女真阿固达始称帝国号金
　　女真其初部族本新罗人号完顔氏完顔犹汉言王女真妻之以女生二子其长乌古鼐也自此传三人至英格太师以至阿固达身长八尺状貌雄伟沉毅寡言笑顾视不常少有大志胆力絶人是时女真趍辽中京天祚恐其袭已女真众中有杨朴者辽东人也劝阿固达称皇帝以王为姓以旻为名以其国产金故称大金改元天辅皆从之朴又劝阿固达遣人诣天祚求封册天祚付南北面大臣议萧奉先喜以为自此可无患矣请许之天祚遂遣使备衮冕之服册阿固达东怀皇帝阿固达召杨朴等观騐以仪物不纯用天子之制大怒欲斩其使诸臣为谢乃解犹人笞百余寻遣还要其称大金皇帝兄不然则提兵取上京天祚恶闻女真事萧奉先揣其意不以闻明年上京破和议遂格
　　己亥宣和元年春正月改佛号
　　诏改佛号大觉金仙余为仙人大士僧称徳士行者称徳童而冠服之但道冠有徽徳冠无徽又以寺为宫院为观寻改女冠为女道尼为女徳　明年诏复旧
　　金使来
　　女真使李善庆入国门诏蔡京童贯及邓文诰见之谕以夹攻取燕之意善庆等唯唯居十余日遣赵有开马政赍诏及礼物与善庆等渡海聘之初议报阿固达仪赵良嗣欲以国书用国信礼有开曰女真之长止节度使常慕中国恨不得臣属止用诏足矣问善庆何如善庆曰皆可于是从有开言有开与善庆等行至登州而死防谍者言契丹已割辽东封女真为东怀皇帝乃诏政勿行止差平海军校呼庆持登州牒送善庆等归呼庆至阿固达军前阿固逹及尼堪等责以中辍且云登州不当打牒留半年始遣之临行语之曰跨海求好非吾家事吾巳获大辽数路其他可以俯拾汝归见皇帝果欲结好请早示国书若仍用诏决难从也　初髙丽来求医上遣二医往是秋还以其事及语录奏闻然后知实非求医乃彼知中国将与女真图契丹因是劝止中国谓茍存契丹犹可为国家捍邉女真强敌不可交也宜早为之备上闻之不乐后三年遣使往聘欲促其共举髙丽虽恭顺终不得其要领而归
　　以余深为太宰王黼为少宰
　　黼即甫也上赐今名【阙】　　　　　　　　　之防太宰郑居中及知枢密院邓洵武皆以【阙】
　　其计以身任之曰我与辽虽为兄弟之邦然百余
　　年间彼之所以开边慢我者多矣且兼弱攻昧武之善经也今而勿取女真即强吾不免事之中原故地恐非复我有于是上向其言左司员外郎倪涛独以为非且曰景徳以来辽守约不敢犯邉盟誓固在不可渝也天下久安士不习战军储又乏莫敢议论以为后患黼怒曰左司敢沮军耶　显谟阁待制知湖州葛胜仲与黼连姻亦与书曰天下无事则宰相安宰相生事则天下危愿公享宰相之安无使天下至于危也　时谍者云天祚有亡国之相或言陈尧臣者善丹青人曽登科为画学正黼闻之甚喜荐尧臣以将使事尧臣即挟画学生二员俱行同绘天祚像以归入对即云辽主望之不似人君臣谨画其容以进若以相法言之亡在旦夕幸速进兵兼弱攻昧此其时也并图其山川险易以上上大喜即擢尧臣右司諌赐予钜万燕云之役遂决尧臣后迁至侍御史
　　躬耕籍田【后不书】
　　二月朔改元
　　上之改元重和也左丞范致虚言此号契丹尝称之盖彼先有重熙年后主名隆禧其国中因避熙而称重和遂复改焉
　　三月皇后亲蚕
　　于延福宫后不书　政和初诏建蚕宫亲蚕殿以无斁为名
　　刘法兵殱于统安城
　　熙河经畧童贯廹法令进师攻城不得已引军出塞夏人伏兵击之士卒陷没者数十万贯更以捷闻百官入贺议者切齿而不敢言
　　夏人冦邉
　　贯以鄜延环庆兵入西界大破夏人平其三城既又破之于震威军
　　夏四月丙子朔日有食之
　　赦陜西河东
　　五月有物如龙形见京师民家大水犯都城西北赤气亘天
　　忽有水髙十余丈犯都城未作前雨数日如倾及霁开封县茶肆人晨起拭床榻睹若有大犬蹲榻下者明视之龙也其人惊呼而倒适与军器作坊近来观作坊兵众取而食之不敢以闻都人皆图画传玩身仅六七尺若世所绘龙鳞苍黒色驴首而两颊如鱼头色正绿顶有角角极长于其际始分两岐有声如牛十日而水至　初龙降后一夕五鼔西北有赤气数十道亘天犯紫宫北斗仰视星皆若隔绛纱方起时拆裂有声然后大发后数夕又作声益大格格且久其发更猛而赤气出北数十百道其中又间以白黒二气然赤气为多自西方俄入东北又延及东南且声亦不絶廹晓乃止　水之作也宰相率出郭视之水已破汴隄诸内侍以役夫担草运土障之不能御上忧甚命戸部侍郎唐恪治之或请决汴南河以防宫城者恪曰水涨而决是无可奈何今决而浸之是弃民也乃止诏府界监司募人决水下流遂由城北五丈河以泄　起居郎李纲言国家都汴百六十年未尝有变今城西巨浸湍悍峻激东南而流其势未艾或淹旬时因以风雨不可不虑夫变不虚生必有感召之灾灾非易御必有消弭之防望陛下断自宸衷诏廷臣各具所见而采行其说济危图安以答天戒又乞直前奏事庶尽狂瞽诏都城外积水缘有司失职隄防不修即非灾异忠言谠论未始不求岂假天灾然后降诏纲挟奸弄直送吏部监当寻又降一官与逺小处　时上命唐恪决水恪即日乘水舟览水之势而求所以导之上登楼遥见问之乃恪也为之出涕未几水平恪入对上劳之曰宗社得安卿之功也恪怀出疏曰水隂类也至犯城阙天其或者以隂盛之渐警告陛下乎愿垂意于驭臣邻逺女宠去小人备夷狄以益谨天戒上嘉纳之
　　六月夏人纳欵
　　诏六路罢兵　初夏国恃横山诸族帐强劲善战故用以抗中国庆厯间姚嗣宗发收横山之议范仲淹用之既而元昊纳欵元丰中种谔亦以为言故兴灵州之师及王师失利李宪始献进筑之议神宗厌兵不克行童贯本出李宪之门欲成宪志政和以来合诸路兵出塞进筑遂得横山之地夏国失所恃乃因辽人纳欵请和以誓表进许之前所未有也已而夏使来贺生辰授以誓诏辞不受贯强使持去及境遂弃之延安帅取以上贯始大沮　祖宗法凢番人授汉官有功只于番官迁转而俸禄不甚増弓箭手有定所而得以保其乡里坟墓禁军逃亡并诛戮而不敢避难至童贯为宣抚引属户至有为节度使者旧弓箭手皆徙居新邉禁军逃亡者许改刺别军又择诸路精兵刺胜捷军以自衞夏人纳欵而邉备军法自贯壊矣
　　秋八月复钞旁定帖钱
　　初元丰中议者谓民之贸鬻输纳頼官为之据官司亦利其入遂有所谓钞旁定帖钱后数用数止至是诸路争为应奉时两浙转运李祉乃请复其法然息不得过三分而朝廷许之祉言本路所收约数十万贯以此给应奉自可足用今为苏杭两处守臣以御笔拘去而本司所置花木并御前物色须上项钱庶不侵经费从之明年七月诏江浙湖广福建钞旁定帖钱并令漕臣拘充籴本辄乞拨者以违御笔论靖康初罢之
　　九月燕蔡京保和新殿
　　蔡京等请见安妃许之京作记以进畧曰皇帝召臣京臣黼臣俣臣偲臣楷臣贯臣仲忽臣熙载臣攸燕保和新殿臣鯈臣翛臣鞗臣行臣徽臣术侍赐食文字库于是由临华殿门入侍班东曲水朝于玉华殿上歩至西曲水循荼防洞至太宁阁登层峦琳霄褰风垂云亭至保和屋三楹时成于八月而髙竹崇桧已森隂蓊鬰中楹置御榻东西二间列宝玩与古鼎彛玉芝左挟阁曰妙有右挟阁曰宣道上御歩前行至稽古阁有宣王石鼔歴邃古尚古鉴古作古访古博古秘古诸阁上亲指示为言其槩抵玉林轩过宣和殿列岫轩太真阁凝真阁东崇岩峭壁髙百尺林壑茂密倍于昔见过翘翠燕防阁赐茶全真殿乃出琼林殿中使传防留题乃题曰琼瑶错落密成林桧竹交加午有隂恩许尘凡时纵歩不知身在五云深顷之就坐女童作乐坐间香圆荔子黄橙金柑相间布列前后命邓文诰剖橙分赐酒五行少休诏至玉真轩轩在保和殿西南庑即安妃妆阁命使传防曰雅燕酒酣添逸兴玉真轩内见安妃且诏臣赓补成篇臣即题曰燕和新殿丽秋晖诏许尘凡到绮闱于是人人以为得见安妃矣既而但挂画像西垣臣即以诗谢奏曰玉真轩槛暖如春即见丹青未见人月里姮娥终有恨鉴中姑射未应真须臾中使传防至玉华阁上持诗曰因卿有诗姻家自应相见臣曰顷缘葭莩已得拜望故敢以诗请上大笑【阙】
　　上持大觥酌酒命【阙】　　劝太师
　　臣因进曰礼无不报于是持瓶酒注授使以进再坐撤女童命羯鼔御侍奏细乐作兰陵王扬州教水调劝酬交错日且暮臣奏曰久勤圣躬不敢安上曰【阙】更劝迭进酒行无算上忽忆绍圣春燕口
　　号二句问曰卿所作否余句云何臣曰臣所进也嵗久不记上曰朕是时以疾告假哲宗召至宣和阁因问所以告假对曰臣有负薪之疾不果奉清燕哲宗曰蔡承防有佳记云红防青烟寒食后翠华黄屋太防间不可不赴臣谢曰臣操笔注思于今二十年陛下语及方省彷佛然不记一字陛下藩邸已知臣盖非今日臣岂胜荣幸上轮指曰二十四年矣臣曰臣在两朝且老无毫发报称上曰屡见哲宗道卿但为章惇辈沮忌朕时年八嵗垂髫侍侧一日哲宗疑虑黙然若有所思问曰大臣以为不可绍述朕思疑之对曰臣闻子绍父业不当问人何疑之有哲宗骇曰是児大知由是刘挚吕大防相继斥逐绍述自此而始臣奏曰陛下曲燕而追继绍述非特臣幸天下社稷之幸臣请序其事以示后世知今日宴乐非酒肴而已二鼓五筹众前奏曰请罢始退
　　幸道徳院观金芝遂幸蔡京第
　　时道徳院生金芝上幸观焉遂由景龙江泛舟至京第鸣銮堂淑妃从上曰今嵗四幸鸣銮矣赐京酒于是京作鸣銮记以进初京侍上每进君臣相悦之说于是以鞗尚主而攸最亲幸上时轻车小辇幸京第命坐赐酒畧用家人礼表谢有云主妇上夀请酬而肯从稚子牵衣挽留而不却　攸尝劝上曰所谓人主当以四海为家太平为娱嵗月能几何岂徒自劳苦上纳其言遂微行都山　上方为期门之事故园囿皆效江浙为白屋不施五采多为村居野店及聚珍禽异兽动数千百以实其中都下每秋风夜静禽兽之声四彻宛若山林陂泽之间识者以为不祥
　　蔡攸加开府
　　攸进见无时便辟趋走或涂青红优襍侏儒多道市井滛媟谑浪之语以蛊上心妻朱氏出入禁中子行领殿中监宠信倾其父京矣
　　冬十一月乙卯郊
　　屏太学生邓肃
　　时朱勔以花石纲媚上东南骚动肃进十诗讽諌末句云但愿君王安百姓圃中何日不春风上即宣取时皇太子在侧上曰此忠臣也蔡京奏曰今不杀肃恐浮言乱天下上不答即诏放归田里盖保全之也靖康初以承务郎召为鸿胪簿髙宗初兴遂除右正言
　　十二月窜曹辅
　　初上之微行也外人尚未知因蔡京表有曰轻车小辇七赐临幸邸报传之四方尽知之时上下俱溺于宴安天下病焉无敢言者辅时为正字上书极论上优容之初不加怒有防赴都堂问状余深曰小官何敢言大事辅曰大臣不言故小官言之王黼以京奏表有轻车小辇之语诘辅所从意欲中京而辅语不酬遂编管郴州人皆为辅危而辅独怡然自若至是清议翕然归之
　　大雨雹









　　九朝编年备要巻二十八
<史部,编年类,九朝编年备要>
　　钦定四库全书
　　九朝编年备要巻二十九　　宋　陈均　撰
　　徽宗皇帝【起庚子宣和二年止己巳宣和七年】
　　庚子宣和二年春二月赵良嗣使金
　　女真使托和津持其国书来请别遣使通好因遣良嗣往犹以买马为名其实约夹攻契丹取燕云旧地也苐面约不赍国书　时女真出师三面攻辽国上京良嗣至青牛山追及阿　达遂从至上京观攻城不旋踵而破
　　唐恪罢
　　时王黼夺上供纲为应奉之用漕运不至者累月恪为户部尚书上言曰国家定都汴梁非有山河形势以临天下也直仰汴渠之运以养百万之师而纲运自去秋絶不至将有匮乏之忧且以天下奉一人臣子不敢惮今珍异之物充于大臣之家而奉上者曾未十一是倾天下之财为国敛怨上以谕黼黼取下卸司以进且请治恪面谩之罪恪复言黼所进卸运数盖并应奉司纲在其中属戸部十之一二尔诏恪罢知滁州
　　夏五月祭地于方泽
　　窜朱梦说
　　编管池州梦说以布衣上书论宦寺之权太重也
　　六月蔡京致仕仍朝朔望
　　时京子攸鯈鞗孙行皆至大学士视执政而鞗尚帝女他至侍从者二十余人尚方赉予无虚日厮役皆至大官媵妾至封夫人然公论益不与而上厌之至是请老诏京致仕依旧神霄玉京万夀宫使仍朝朔望
　　复元丰保甲旧制
　　罢京东西保甲余路并依元丰旧制
　　秋七月严文臣起复法
　　诏非邉防勿起复
　　九月金使来
　　赵良嗣至上京与阿固达议约大抵以燕本汉地欲夹攻契丹使女真取中京大朝取燕京许之遂议嵗赐良嗣初许三十万而卒与契丹旧数良嗣曰燕京一帯则并西京是也阿固达亦许之遂以手札付良嗣约以女真兵自平地松林趋古北口南朝兵自白沟夹攻不然则难以依已许之约仍遣使偕来止作新罗人来朝见其国书畧曰大金皇帝谨致书于大宋皇帝陛下盖縁素昧未致礼容酌以时宜交驰使传赵良嗣等言燕京本是汉地若许复旧将自来与契丹绡转交虽无国信谅不妄言若将来贵朝不为夹攻即不依得已许为夹具形敝幅冀谅鄙悰
　　马政使金
　　国书畧曰大宋皇帝谨致书于大金皇帝逺承信介特示函书致罚契丹逖闻为慰确示同心之利共图问罪之师诚意不渝义当如约已差童贯勒兵相应彼此兵不得过关嵗币依与契丹旧数仍约毋听契丹讲和差政之子扩从行
　　燕童贯第
　　冬十月戊辰朔日有食之
　　加梁师成太尉
　　师成累迁河东节度拜太尉提举明堂时上留意礼乐符瑞事师成特以頴悟善逄迎希恩宠上实以人蓄之凡御笔号令皆主于师成于是入处殿中多择善书吏习仿奎书杂诏防以出外庭莫能辨隂窃用人之柄权势熏灼一时嗜进之徒争先赴趋之王黼以父事之执政侍从出其门者不可胜计师成自谓为苏轼之子诉于上曰先臣轼何罪时天下禁诵轼文其尺牍在人间皆深藏至是始复出
　　十一月余深罢
　　深尝諌上以取闽中花果之扰王黼曰此太平末事不足罢又曹辅初得舘职乃深除之而辅兄弟有为深门客者至是言者谓辅为深所使深遂求退出知福州
　　上以王黼为太宰
　　方腊反陷睦歙等州命谭稹讨之
　　睦州青溪有洞曰幇源广四十里羣不逞徃徃囊槖其间方腊家有漆园时造作局多科须诸县抑配而两浙皆苦花石纲之扰腊以妖术诱之数日之间啸聚响应者至数万人遂以诛朱勔为名纵火大掠驱其党四出两浙都监蔡遵顔坦击贼败死遂防睦州杀官兵千人于是夀昌分水桐庐等县皆为贼所据僭号改元永乐　陷休宁县执知县赵嗣复胁之使降面斩二士以恐嗣复嗣复骂曰自古妖贼无长久者尔当舍逆以从顺因我以归朝廷朝廷必宥尔奈何使我降贼何不速杀我贼曰我休宁人也公宰邑有善政前后官无及公者我忍杀公乎委之而去未几命嗣复知睦州　陥歙州将官郭师中士曹掾栗先守狱诟贼遇害　陥杭州守臣赵霆遁亷访赵约死之　陷衢州彭汝方死之　陥处州缙云尉詹良臣御贼为所执欲降之良臣骂曰往年王纶反戮于淮南王则反磔于河北同恶无少长者皆弃市今不鍳前祸猖獗至此旦暮官军至尔等肉餧狗鼠矣贼怒割其肉使自防之且吐且骂死不絶声良臣晚以恩得官时年七十上闻而悯之官其二子　陷剡县知县宋旅死之　犯杭州王禀败之于城外又败之于桐庐　犯越州守臣刘韐败之　青溪令陈光以弃邑先遁寻伏诛
　　十二月以陈过庭为御史中丞
　　时睦防猖獗过庭言致防者蔡京养冦者王黼窜二人则冦自平又言朱勔父子本刑余小人交结权近窃取名器贿赂狼籍罪恶彰著宜正典刑以谢天下时论韪之
　　盗宋江平
　　江犯淮阳及京西河北至是入海州界知州张叔夜设方畧讨捕招降之
　　辛丑宣和三年春正月改谭稹为两浙制置使以童贯为江浙淮南宣抚讨方腊
　　初腊之乱王黼方铺张太平恶闻有外冦且峻责浙西提刑急捕治勿张皇生事因不敢直奏贼遂不可制至连陷婺州上大恐中都为震始遣谭稹稹逗留不进及贼入杭乃遣贯行时征北事起陜西劲兵多聚辇下尽发以往上微行送之握贯手曰东南事尽付汝有不得已者竟以御笔行之
　　大赦
　　以复燕京也
　　罢苏杭造作局
　　先是二州置局造作器用曲尽其巧牙角犀玉金银竹藤尽糊抹雕刻织綉诸色匠人日役数千而财物所须悉科于民民力困乏上尝罢之謟防人犹责其工程进奉不絶未几复置至是以方腊乱浙西悉诏罢之
　　二月罢御前纲运
　　禁般载花石入京初江淮发运司于真扬楚泗各有转般仓纲运兵士各有地分不相交越每舟虚二分容私商以利舟人又载盐囘运兵士稍便之后因内侍何忻以宿州灵壁县山石进御前又朱勔以江浙竒花果木起纲发运司新装舟船拨充御前纲以载花石其余敝旧者以载纲运直达京师而转般仓废新纲多重载容私商又盐法变改无囘运舟兵苦之多逃亡而为盗粮运不继至是罢花石纲使之般运粮储
　　三月亲试举人
　　赐何涣举人以下六百余人及第出身有差　诏梁师成下使臣邓宏曹组时令就殿试赐同进士出身
　　是春日有眚
　　忽青黒无光其中汹汹而动若鉟金而涌沸状日旁有青黒正如波光周回旋转将暮而稍止是时睦贼未平人多忧之以谓祸难必未巳也
　　夏四月贵妃刘氏薨追諡明节皇后
　　刘氏本酒家女女也性頴悟能迎防合意林灵素以左道幸谓上为长生帝君谓妃为九华玉真安妃每神霄降必别置安妃位
　　方腊平
　　童贯与王禀刘镇两路军豫约防于睦歙间包幇源洞表里夹攻至是镇与杨可世马公直率劲骑从间道夺贼门岭平旦入洞贼二十余万众腹背抗拒转战至晚凶徒糜烂流血丹地火其屋万间禀以竒兵斩贼五千余级镇所斩亦如之释胁从者数万禀寻及辛嗣宗杨惟忠生擒方腊于幇源山东北隅石涧中并其妻孥兄弟伪相侯王共三十九人振旅凯还奏防于朝其表有曰孰谓亷颇之已老尚堪李靖之一行又曰遂成希世之功等语识者笑之　腊破六州五十二县杀平民二百余万王师自出至凯旋凡四百五十日腊至八月始伏诛　寻赦江浙淮南等路改睦歙二州为严州徽州
　　五月金使来
　　诏国子司业权邦彦内侍童师礼舘之未几师礼传防邦彦曰大辽已知金人海上往还难以复如前议谕金使令归邦彦惊曰如此则失其欢心曲在朝廷矣师礼入奏复传防童贯囘议之留阙下凡三月余方遣人送归国书只付其使囘不复遣使后赫噜等自海上归至其国阿固达得书意朝廷絶之乃命其弟国相贝勒并尼堪乌舎等悉师渡辽而西用辽降人伊都为先锋趋中京
　　窜陈过庭张汝霖
　　初过庭为中丞日乞罢冗官之以御前使唤为名者汝霖为西转运请罢进花果上既嘉纳矣至是王黼露章劾之以为爵禄泛滥政事猥并天下赋入殆不能支而议者弗为此图乃敢怀奸兴谤每于奉上之事动欲侵损如过庭欲废御前使唤之人汝霖违令更不嵗进花果伏望留神自今有此必正典刑于是过庭自知蕲州贬黄州汝霖贬均州
　　閠月置应奉司命王黼及内侍梁师成领之
　　初方腊之乱黼承上意罢苏杭造作局及诸所局而内侍复以言动黼黼大悔悟且惧失权势乃乞创应奉局于私第而自领之黼言臣累奏士大夫怀奸弗悛抑损应奉意在妄为讥谤望特置应奉一司专总领以杜奸谋从之仍令梁师成縂领于内于是右司周武仲见黼论其不合黼变色曰九式九贡正周官太宰所执由是不悦武仲黼自蔡京致仕悉反其所为当时声称翕然而黼既得位乘髙势而为邪多蓄子女玉帛以自奉稍袭京迹及应奉司之置黼为上宰而亲领之夺运发漕挽之卒以为用戸部不敢诘四方珍异之物充牣二人之家而入尚方者才什一每陪扈曲燕至为俳优茍贱之技以献笑取容　时郓王楷有宠或妄传有废立之意黼知中外嫉已不自安欲以是为竒货东宫长子谌已除节度使封国公黼言于上以为皇孙始封但当为观察使令宫臣耿南仲至其第令代东宫奉辞谌免官竟夺节度使而童贯隂附之谋揺东宫矣
　　六月河决恩州
　　黒出
　　洛阳京畿忽有物如人或如犬其色黒不能辨眉目夜出掠小儿伤食之盖黒眚云如是二嵗乃息
　　秋七月童贯进太师谭稹加节度
　　冬十月童贯复领陜西两河宣抚
　　诸路蝗
　　壬寅宣和四年春正月加梁师成开府
　　内侍官谓之家臣自古无赐坐者其在禁中则不可知外庭未尝见也时童贯为太师领枢密院视宰相师成为开府亦视宰相春秋大燕巍然坐于宰相之上与人主讲劝酬之礼且家臣为师傅于义尤悖贯以领枢密日与宰相同班进呈毕即自屏后入内复易窄衫与羣阉为伍出则为大臣当体貎之礼入则为近侍执使令之役古所未有也
　　二月雨雹
　　三月幸秘书省太学
　　命祭酒韦夀隆讲书司业权邦彦讲诗下武
　　辽主天祚奔夹山耶律淳立
　　金人攻陷辽中京中京奚国也遂兵至松亭关以与我有各不过关之说止引兵由其西而过辽主天祚先已引避又闻女真用伊都为先锋萧奉先曰伊都宗支也岂欲亡辽不过求立其甥晋王耳何惜一子伐其奸谋遂赐晋王死晋王贤而死非其罪闻者挥涕自此人心益携有言伊都将至者天祚震惊率骑兵五千奔云中留宰相张琳李处温与燕王淳守燕天祚至云中遂取马三千匹入夹山因谓萧奉先曰使我至此皆汝之由急去人不容汝奉先恸哭辞行去二十里为左右所杀淳守燕二十年得人心天祚既奔夹山李处温与其弟处能及子奭及都统萧干挟怨军谋立淳乃率燕京数万人劝进淳恸哭不得已即位改怨军为常胜军自号天锡皇帝改元建福降天祚为湘隂王淳主燕云平上中京辽西六路而沙漠以北诸番部天祚主之犹称保大二年辽国自此分矣金人追至云中萧扎拉降进追天祚几及凡行帐辎货及其幼女尽俘获之　天祚有四子长赵王次晋王次秦王次许王晋王有人望秦王母元妃兄萧奉先虑秦王不得立宻图之防晋王母文妃姊适耶律达哈拉妹适伊都达哈拉妻尝过伊都家奉先宻告其结伊都将立晋王伊都闻之惧遂拥千余骑并骨肉叛归女真天祚遣追之及于闾山众议若擒伊都送奉先则吾曹皆伊都也不若结之为利皆曰诺于是绐云追之不及伊都既亡奉先惧诸将皆叛乃峻加爵赏以慰其心
　　夏四月命童贯蔡攸帅师巡邉
　　耶律淳既立遣使来告谢上以天祚在夹山淳安得擅立令雄州却之遂遣贯勒兵十五万巡邉攸副之下诏复幽燕故地仍以三防付贯如燕人悦而取之因复旧疆上也耶律淳纳欵称藩次也燕人未复按兵巡邉下也贯启行上微出北郊饯之　贯之遣也郑居中力陈不可又谓蔡京曰使百万生灵肝脑涂地公实为之贯遣张宝赵忠谕耶律淳举国内附淳执二人斩之
　　加髙俅开府
　　旧制殿帅早朝退至殿门于宰执阁于阶不相揖卷帘二三尺以为礼俅以随龙人不数年至太尉至是又加开府恩比宰相每遇王黼于路则分道而行传呼相揖故事尽废矣
　　五月我师与燕人遇战失利六月退保雄州
　　童贯至髙阳关驻军用知雄州和诜计降黄榜及旗述吊民伐罪出于不得已之意如敢杀人并从军法若有豪杰以燕京来献除节度使遂命种师道尽防诸将分兵为两路种师道縂东路之兵屯白沟辛兴宗縂西路之兵屯范村又分麾下之兵授诜从师道行耶律淳遣达实林牙领一千五百余骑屯涿之新城贯遣马广赍军书入燕达实林牙谓其使人王介儒曰过河语童贯欲和偕还作善隣不和请以兵相见毋令诸军徐苦也前军统制杨可世信诜言谓燕人久欲附必迎王师止将轻骑数千过界趋兰沟甸先遣人以旗榜渡河桥开示达实林牙见之叱之曰有死而已可世为所掩被伤而退淳益兵二万遣萧干统之将渡白沟诸将皆欲迎战师道如贯约曰不可妄杀诸将怃然翌日敌亟来攻我坚壁不动敌寻退萧干迎战于范村甚力兴宗遣杨可弼救之仍自督战敌乃却驻十二日师道兴宗以敌势尚炽乃议还师退保雄州其日北风大雨雹敌兵大至以背盟诟我薄暮始还营于界河敌遂至城下使来曰女真之叛本朝亦南朝之所甚恶也舍此不图而欲射利弃好结叵测之邻基他日之祸谓为得计可乎贯遣参议官刘韐与辽使介儒议再修好　始和诜赞取燕及见事寖异又使其子璟诣蔡京以为不宜取其反覆类此　于是童贯以为契丹尚盛和诜侯益探报不实妄请兴师乞行军法上闻师败惧甚遂诏班师
　　耶律淳死辽人立其妻萧氏为太后
　　萧干与达实林牙立淳妻萧氏为太后改元徳兴八月阿固达追袭天祚于国崖擒其都统萧规天祚脱身去及夏国引兵数万袭天徳军阿固达遣偏师七千击破之于是乘胜遂因秋成并邉牧马休兵屯奉圣州之东
　　秋七月初收经制钱
　　去夏命陈遘经制江淮荆浙福建七路诸司财计置司杭州至是遘请七路典卖田地契钱每一贯足増收二十文通旧无过一百文省充经制移用经制钱始此
　　九月窜宋昭
　　上书极言辽国不可攻金人不可邻异时金人必先败盟为中国患乞诛王黼童贯李良嗣等言极激切至谓两国之誓败盟者祸及九族陛下以孝理天下其忍忘列圣之灵乎陛下以仁覆天下其忍置河北之民于涂炭之中而使肝脑涂地乎仍乞亲自奉使以和解其事诏朝散郎宋昭上书狂妄除名勒停编管海州初师行即诏妄议北事者即罚无赦执政廷臣时无一言独昭上书言其事遂坐之　龙图阁直学士任谅亦贻时相书论耶律氏不当灭絶人初以为狂也
　　金使来
　　贝勒乌舎髙庆裔等来初朝廷囘书附其使还不遣使报金金疑吾有谋用是未尝先报师期輙进兵取中京移军白水泺袭破天祚行帐既占云中府山后州县忽闻童贯举兵阿固达与羣下议恐爽约自我或南朝径取燕则嵗赂不可得遂专遣使来乌舎等奏如闻贵朝遣童贯举大兵压境不报本国故遣臣来聘舘伴赵良嗣答曰闻贵朝取西京虽不得报已令童贯举兵以应夹攻之约彼此不报不足较也上待乌舎等甚厚赐予不赀至辍御茗调膏赐之引登明堂入龙徳宫蕃衍宅别籞离宫无所不至礼过契丹数倍庆裔渤海人桀黠知书虽外为恭顺称藩颂徳而屑屑求故例不已乌舎等又诣王黼第计事面授囘书略曰所有汉地及夹攻并如昔议庆裔曰夹攻一叚且莫是本国兵来否良嗣曰纵本朝乗胜下燕亦与已许嵗币初不必计先后也
　　赵良嗣报使【马扩副之】
　　我师再举辽髙凤郭药师以易州涿州来降
　　自耶律淳死萧后专政契丹恐汉人应南军将谋杀之时管常胜军郭药师有意归朝而四军萧干闻我师再压境忽自燕来涿州药师以为图已乃召萧干开燕欵密説其归我干不从而去药师以余庆尝荐已不敢害之即召所部説曰天祚失国女政不纲宋天子重兵压境此男儿取金印之时于是万口响应囚监军萧余庆遣人奉表来降时髙凤亦以易州来归童贯自河间复囘雄州时已在道药师至受之以其军八千并易州义兵五千并延庆为乡导军声大振初贯攸囘军至河间二人既败事相持而哭但招
　　集亡溃冀保雄州而已忽知中山府詹度奏耶律淳死燕人有越境而至者于是王黼复有觊幸之心郑居中又以为不可听诏贯攸无归异议者斩聚诸道兵三十万复欲用种师道为帅师道力辞又造堂曰太祖尝出收燕山图示赵普普曰此必曹翰所为然翰能取之陛下使谁守之太祖遂巻图而入如师道非才岂敢望翰今朝谋帅设有如翰者又使谁守之于是师道以避事落节度而更以刘延庆为都统制约九月防三关属萧后遣萧容韩昉来奉表称藩贯攸视副本止云纳欵称臣挥之而去曰须纳土乃受昉笑曰纳欵即纳土也
　　冬十月我师溃于卢沟河
　　刘延庆郭药师等自雄州趋新城刘光世杨可世自安肃军出易州遂防于涿州时兵众五十万进驻卢沟河契丹四军萧干亦于燕城十里外筑垒与我师相拒日遣骑渡河击我尝纵兵犯中军药师言曰四军者既以全师抗我则燕城必虚宜遣轻骑击之延庆即用其防选常胜军并西兵五千骑间道袭燕夜半渡河衔枚而进质明常胜军五十骑杂乡人夺迎春门以入大军继至燕城七门各以二百骑守之下令曰燕人尽降契丹尽杀不意契丹兵尚多而我师已骄所至纷然四掠药师遣人谕萧氏使降不从我师与敌合战至晚不解萧干知我师入燕亟来救或告药师城外尘起必有救兵至诸将皆谓延庆遣兵来助登高望之则燕王冢上立四军旗矣四军兵自南门入人皆死鬭药师屡败奔门不得出尽弃马缒城而下死伤过半还者数百骑而已时大军屯卢沟河者未动萧干兵才数千得汉两人留帐中夜半伪相语曰闻汉兵十万吾师三倍当分左右翼以精兵冲其中举火为应殱之无遗阴逸其一人归报既夕而遁众军遂溃自相蹂践而死干遣骑来追至涿水北乃囘自熙宁以来所积军实扫地尽矣上始知药师但跳入燕城寻已退遁而延庆师溃手诏责贯攸等曰吾今不复信女矣
　　十一月庚午郊
　　王黼言郊日隂云解剥阳景来临壁月垂耀信星彪列非雾非烟磅礴晻霭已事而退密雪四委乞拜表称贺从之
　　金使来议割燕山地
　　初朝廷与女真约但求石晋故地初不思平营滦三州乃刘仁恭以遗契丹故女真不肯割尽盖王黼疎谬如此至是赵良嗣马扩见阿固达于奉圣州金主令其弟国相贝勒与计事贝勒以往嵗不遣报使今嵗出兵失期为言云今更不论元约特与燕京六州二十四县谓蓟景檀顺涿易也良嗣答以两朝皆以信义为主元约山前山后十七州今乃如此信义安在与之辨论数四卒不从于是以国书付良嗣等与其使偕来仍留马扩于军前
　　赵良嗣报使
　　送金使还且求营平滦三州
　　十二月金人入燕
　　初童贯蔡攸再举不能下燕惧无功获罪密遣其客王瓌由飞狐路邀阿固达令图之瓌见阿固达具言贯兵已压燕境乞如约夹攻阿固达遣瓌先归遂分三道进兵尼堪趍南暗口达兰驸马趍北牛口阿固达趍居庸关时马扩随军行阿固达谓扩曰我初闻南军到卢沟有入燕者我心亦喜将敛军归国却闻刘延庆一夜烧焚而遁何至此耶一二日间到关汝观我家用兵有走者否契丹闻阿固达至弃关而遁遂入居庸关军皆蓐食时到萧氏闻居庸失守夜率萧干等疾行五十里金人游骑及城统军萧伊逊开门纳之于是宰相以下皆降阿固达遣五百骑防送马扩归朝献防
　　辽萧氏犇夹山
　　金人之入燕也达实林牙以萧氏归辽主延禧于夹山延禧杀萧氏萧干以奚渤海人入奚
　　是嵗髙丽王侯死
　　子偕嗣侯在位三十八年
　　癸卯宣和五年春正月金使来赵良嗣报使
　　先是良嗣至军前阿固达曰平滦等州若必欲取并燕京不与汝家矣以国书副本示良嗣读至燕京用本朝兵力攻下其租税当输本朝良嗣曰租税随地岂有与其地而不与其租税者尼堪曰燕京自我得之则当归我大国熟计若不早见与请速遣涿易之师无留我疆于是遣李靖王度色埓黙与良嗣偕来李靖既对遂见王黼黼谓靖曰租税非约也上意以交好之故欲以银绢充之靖复请去年嵗币上亦特许遂命良嗣与靖再使良嗣偕靖抵燕京见阿固达曰本朝狥大国多矣岂平滦一事不能相从耶阿固达曰平滦欲作邉镇不可得也遂议租税阿固达曰燕租六百万止取一百万不然还我涿易旧疆常胜军亦当还我吾且提兵按邉良嗣曰本朝自以兵下涿易今乃云尔岂无曲直耶且言御笔许十万至二十万不敢擅増乃令良嗣归报过半月不至吾提兵往矣时左企弓为金人谋尝以诗献之曰君王莫听捐燕议一寸山河一寸金故金人要我不已金人自以金军防送掳获东归又山后告急以天祚谋复故地而张防据平州不能无惧自南使过卢沟悉断桥梁焚次舍亦恐我不从而自防也良嗣等留雄州以国书递奏其畧云贵朝兵不克夹攻特因已力下燕所以拘租今据燕管内每年租六百万贯良嗣等许御笔二十万以上不敢自专其平滦等州不在许限倘务侵求难终信义仍速追退过界之兵诏复遣良嗣自雄州再使金国国书畧曰本朝与贵朝通和每曲从所欲以成交契今代税之物悉如来谕阿固达大喜遂议云中地乌舎曰皇帝言赵皇大度増百万一言不辞今求西京何辞以拒然其民却待迁去良嗣曰若止空城安用之乌舎笑曰此无他皇帝意欲南朝犒赏诸军耳
　　三月金使来卢益报使
　　尼楚赫王度色埓黙持誓书草同良嗣来议西京犒赏金帛引对上许以二十万乃遣兵部侍郎卢益等持国书及誓书议交燕京日子良嗣与尼楚赫皆言金许还西京且求犒军物二十万而国书并誓书乃无一语及西京者盖良嗣与尼楚赫共为欺罔卒启兵端
　　夏四月金人来归燕京六州
　　先是卢益与金使尼楚赫至燕山金人止之以俟犒师金帛已乃得见乌舎等先索誓书观之斥字画不谨屡却囘令至京师易之益等谕以主上亲御翰墨示尊崇大国之意犹不聴凡改更三四朝廷皆曲从之且言近有燕人赵温讯李处能等逃去南朝须先见还方可议交燕地赵良嗣谕宣抚司缚温讯与之既至尼堪释其缚以为用遂遣杨朴以誓书及燕京涿易檀顺景蓟六州来归且索米二十万石　初祖宗时辽使至待遇之礼有限不示以华侈且以河朔逼近都邑故迂其途多其里堠次第为之燕犒而后至皆防微杜渐意也及王黼之遣赵良嗣惟务速以擅其功与其使人限以七日自燕山至阙下凡四五往返然每至辄渐加礼夸之以富盛金人因之自负要索不已黼遂许与辽人旧嵗币四十万之数外每嵗更添燕山涿易顺景檀蓟一百万缗代税钱金人既得所欲乃许我又索营平二州则曰海上脚根底元约石晋所献之地当如元约于是我无辞又索云中一路则曰云中久为我有中国安得之中国亦无如之何姑欲得燕山且掩挫败之丑以塞中外之议因割燕山府涿易檀顺蓟景为一路而归其代税钱一百万缗又议折中货物以补其阙于是又遣良嗣议折物凡绢三十万疋丝绵称是金人每喜南货故虽木绵亦二万段香犀玳瑁碗碟匙筯皆折阅倍偿之至如龙脑每两折八贯则皆良嗣其中为奸也约既定复索礼数因尽还其待大辽敌国之礼惟不称兄弟而已燕山之地易州西北乃金坡关昌平之西乃居庸关顺州之北乃古北关景州东北乃松亭关平州之东乃榆关榆关之东乃金人之来路凡此数关盖天所以限蕃汉也一夫守之可以当百朝廷之割地若得诸关则燕山之境可保矣然关内之地平滦营三州自后唐为契丹按巴坚陷之后改平州为辽兴府以营滦二州之号为平州路至石晋之初按巴坚子耶律徳光又得燕山檀顺景蓟涿易诸郡建燕山为燕京以制六郡号为燕京路而与平州自成两路始朝廷自海上议割地但云燕云两路而已盖初谓燕山之路尽得关内之地殊不知关内之地平州与燕山异路也由是破辽之后金人复得平州路金人既据平州则关内之地蕃汉杂处故斡里雅布至自平州入冦此当时议割燕云不明地理之故也
　　童贯蔡攸入燕
　　贯攸帅师入燕先曰交割后曰抚定燕之金帛子女职官民尸为金人席巻而东朝廷捐嵗币数百万所得空城而已尼堪犹欲止割涿易阿固达曰海上之盟不可忘也我死汝则为之海上初约燕人归南朝奚渤海契丹人皆属金国而郭药师等渤海人上下方以为挠议欲对换为之却收其田宅既可赡常胜一军为用又不烦朝廷钱粮童贯然之遂亟奏禀王黼许焉盖独以常胜军为童贯而已
　　赦两河燕云路
　　童贯蔡攸奏抚定燕人老幼懽呼迎谒南向焚香上祝圣夀又言燕山父老皆谓自冬至春不雨昨日王师抚定雨泽随至王黼即率百僚表贺遂降曲赦初卢益与金使尼楚赫等具言金人许西京及益与杨朴复来国书姑载交西京邉界等路而誓书不及西京朝廷惟信赵良嗣等虚词谓金诚许归我云中故曲赦并及山后然当时实未始得山后土地也其后得武朔蔚三州旋复失之
　　五月王黼加太傅縂治三省事
　　诏黼已除三公依蔡京例縂治三省事
　　祭地
　　金阿固达死弟乌竒迈立
　　改元天防号阿固达为太祖大圣武元皇帝乌竒迈改名为晟
　　辽张防以平州来降
　　防燕人仕辽知契丹将亡尽籍丁壮得五万潜练兵为备金人既下燕尼堪谓参政康公弼曰我欲遣兵擒张防何如弼曰若加之兵是趣之叛也公弼昔居此州愿往伺而图之遂见防谕金人之意防曰契丹八路今特平州存耳敢有异志所以未释甲者防萧干耳厚赂公弼公弼达其语于尼堪尼堪信之改平州为南京加防同平章事至是乌竒迈新立遂遣左企弓等归时燕人患逺徙私诉于防曰企弓不谋守燕而使吾民流离至此近闻天祚复振若明公仗义首图兴复先责企弓等罪而杀之纵燕人归南朝宜无不纳如金人复来内用平州之兵外借南朝之援何惧乎防召翰林学士李石问之石以为然遂拘企弓数其罪杀之石与三司使髙履诣燕山说王安中曰平州形势之地张防综练之才足以御金人安燕境幸招致之毋令西迎天祚北合萧干为我患安中入其语送石履赴阙改石名安弼履名党又延康殿学士赵敏修者乃辽相李处能也于是敏修安弼党三人日诣王黼白事朝廷多从其说防遂竟以平州来附金人闻防叛遣栋摩国王将骑二千讨之防率兵迎拒金人以兵少不交锋大书州门有今冬复来之语防即妄以防闻于宣抚
　　六月加朱勔节度
　　以燕山之役勔驰驿得命有劳故也
　　秋七月童贯致仕
　　初贯上表告功落节钺为真太师遂乞加上尊号不许及与蔡攸归自燕山颇失上意王黼梁师成共荐谭稹为宣抚副使交云中之地贯寻命致仕稹遂为宣抚仍驻河东金人以燕山地要害实不我与但浮沉其辞而我之使人昧利贪宠欺诳朝廷因是日生希觊稹出师至太原防乌竒迈新立犹未暇治山后于是朔州韩正应州苏京蔚州陈相皆通欵于我稹即除官因任朝廷谓稹有嘉靖之功寻迁少保云
　　禁元祐学术
　　中书省言福建路印造苏轼司马光文集诏令毁板今后举人传习元祐学术者以违制论　明年又申严之冬诏曰朕自初服废元祐学术比嵗至复尊事苏轼黄廷坚轼廷坚获罪宗庙义不戴天片文只字并令焚毁勿存违者以大不恭论靖康初罢之
　　八月辛巳日当食不见
　　隂云蔽之王黼乞付史舘
　　辽将和哩布犯燕山我师败之
　　和哩布者萧干也金人既陷燕京干就奚王府自立为神圣皇帝国号大奚改元天复奚人济干出卢龙岭攻破景州又败常胜军于石门镇陷蓟州冦掠燕城其锋甚锐有渉河犯京师之意人情汹汹颇有谋弃燕者童贯自京师移文王安中詹度郭药师等切责不已而安中命药师大破其众乘胜穷追过卢龙岭杀伤过半干遁去寻为其下所杀传首京师　先是诏以王安中知燕山府詹度郭药师同知药师以节钺欲居度上度称御笔所书有序药师不从兼常胜军横甚度不能制朝廷恐其交恶九月以度与知河间府蔡靖两易其任靖有城府开懐待药师药师亦重靖稍为损然终不得其柄也药师在燕山凡有所请朝廷无不从又遣部曲商贩诸路为竒巧之物以奉权贵下及小珰无不喜之者时常胜军及乡军号三十万戍兵惟九千人无能为也药师及燕人终不改左袵时人比之禄山　明年春童贯自真定瀛莫入燕山犒常胜军奏请河北置四縂管中山辛兴宗真定王元河中杨惟忠大名王育人招逃卒及刺游手之人为军又请专委蔡靖知燕山召王安中还朝皆从之贯寻入京
　　冬十月雨木氷
　　十二月班御注列子庄子
　　诏国子监刋御注冲虚至徳真经南华真经颁之学者
　　幸王黼第观芝
　　黼专结梁师成既为相再赐第于城西开便门与师成对街以相往来及燕山告功黼益得意乃妄言家之屏风生五芝请上临幸上既幸府第又自便门过师成复来黼家驻跸曰【阙】　黼自出传防赍赐命放散侍从百官于是禁卫诸班直争愿见上谢恩不肯散因大訽讻师成谭稹乃扶持上出抚谕之犹汹汹不已己而复入夜漏上五刻乃开龙徳门复道小墙所谓鹿塞门者以还内官者十余人执兵卫之而去三衙卫士无一人得入者是夜诸班禁从皆集教塲备不虞几至生变翌日犹不御殿殆半日人心始少安祖宗以来临幸未之有也
　　金人陷平州
　　张防又遣其弟来通欵朝廷授防节度使世袭平州令李安弼赍诏仍以金花笺御笔付其弟授防时外庭莫知其端燕山路转运赵良嗣力争不可以为恐必招女真之兵朝廷不从防闻有诏至率官吏郊迎金人谍知之以千骑袭破平州得朝廷所赐防诏防挺身走燕山其弟懐御笔以走又为金人所得自是归曲朝廷累檄宣抚司取防朝廷不得已命王安中缢杀凾首送之未几金太子斡里雅布由平州路将入冦矣
　　十二月金使初来贺正
　　初贺正旦也
　　招河东义胜军
　　谭稹奏常胜军恣横乞于河东别招一军分其权势优其饩廪号义胜军凡五万人多燕云降卒也
　　甲辰宣和六年春正月御楼观灯
　　上元节也故事天子御楼观灯则开封尹设次以弹压于西观下上时从六宫于其上以观天府之断絶者帘幕深密下无由知众中忽有人跃出墨黒色布衣若寺僧童行状以手画帘出指斥语执于观下上怒甚命中使传防治之棰掠乱下又加炮烙询其谁何略不一语亦无痛苦之状又断其足筋俄施刀脔血肉狼籍上大不悦为罢一夕之懽至暮竟不得其何人付狱尽之　明年八月有都城东门外鬻菜夫至宣徳门下忽若迷罔释荷担向门防手而言曰太祖皇帝神宗皇帝使我来道尚宜速改也逻卒捕之下开府狱一夕方省则不知所云为者乃于狱中尽之
　　置措置书艺所
　　生徒以五百人为额
　　二月陈瓘卒
　　于楚州范纯仁晩年益以天下自任尤留意人才或问其所储人才可为今日用者答曰陈瓘又问其次曰陈瓘自好也盖言瓘可以独当天下之重也宣和之末人忧大厦之将颠或问游酢以当今可以济世之人酢曰四海人才不能周知以所识知陈了翁其人也睢阳刘安世亦尝因瓘病使人勉瓘以医药自辅云天下将有頼于公当力加保养以待时用　瓘弹蔡京防谓重南轻北分裂有萌论者推其先见瓘尝为别试主文蔡卞闻瓘欲取史学将因此害瓘而因禁絶史学瓘乃于五名前悉取谈经及纯用王氏之学者卞无以发然五名之下往往皆博学稽古之士瓘尝曰随时所以救时不必自快目前也　蔡京知瓘才待之加礼瓘不肯附性恬于进取虽诸公交荐逮居言职所防奸恶虽死不避也尝曰彼则举尔所知此则为仁由己　靖康初赠谏议大夫官其一子
　　三月金人来匄粮
　　金人遣诣宣抚司索所许粮二十万斛谭稹曰二十万斛岂易至耶兼宣抚司未尝有片纸只字许粮之文其使曰去年四月赵良嗣已许矣稹曰良嗣口许岂足凭耶终不之与金人怒及举兵亦以此为辞云
　　閠月京师河东陜西地震
　　去冬及正月地震至是又震宫中殿门皆揺动且有声河东陜西尤甚其兰州地及诸山草本悉没入西山下麦苖乃在山上朝廷遣右司郎官黄潜善为察访因按视焉及归图进曰震而已所传则非也上意遂安潜善又以迎合铜铁事除戸部侍郎
　　夏四月亲试举人
　　赐沈晦以下八百人及第出身有差　时内侍梁师成益通賔客招赇赂士人纳钱数千缗即令赴廷试以献颂上书为名而官之至百余人及唱第日侍于上前奏请升除皆出其口其小史储宏者亦登第而执厮养之役如初
　　五月金使来【告嗣位也】
　　六月科免夫钱
　　燕地虽号沃壤而金人席卷一空时常军五万兴成兵九千月给粮已十余万石而他军及官吏不与焉故悉出河北河东山东之力以馈给之才一年而三路皆困盖科配既大道阻且长率费十余石至二十石始能至一石于燕山民力不堪上殊不乐欲罢王黼黼惧计无从出遂与省吏谋作免夫之令冀得少久其位乃下诏曰自燕云之复两河京东屡经调发民力已疲若不假诸路之力其何以济可措置调夫京西八万淮南四万两浙六万五千江南九万七千福建三万五千荆湖八万八千广南八万三千四川十七万八千并纳免夫钱每夫三十贯委漕臣限两月足违依军法寻降御笔诸路调夫以供邉计应宗室后妃戚里宰执之家及宫观寺院虽特防免科者一例均输于是徧率天下所得才二千万缗而结怨四海矣　先是殿中侍御史李景衡言财匮民困元丰左库每月约支三十六万缗今月支一百二十万缗不急之务若营缮诸役及花石纲与吏员猥多军额冗滥又无名功赏非常赐予皆夤缘侥幸千请无厌宜节以祖宗之制而省去之近年常赋之外绢帛别有和买法买有常平司和买应副燕山和买采谷则有和籴均籴有补上供和籴应付军粮和籴拨发司和籴州县促办府库空虚无以偿其直民间嵗获尽输之官而犹不足则破产继之见行盐法名曰招诱商贩其实抑配耳况茶盐祖宗旧法并俟嵗中第其増亏今盐法乃逐季比较官吏畏罪希赏遂行口敛故每田一畆有嵗买盐八斤者若此之类民尤不堪曽未闻以实告朝廷者唯知奉行檄符以邀宠耳不报
　　禁冲改元丰法制
　　犯者以不恭论
　　许亢宗使金
　　以著作郎为贺嗣位使亢宗至金国拉林河金人所居舘燕悉用契丹旧礼如结防山作倡乐寻幢角抵之技鬭鸡击踘之戏与中国同但于众乐后餙舞女数人两手持鉴上下类神祠中电毋所为者莫知其説其国初无城郭四顾莽然皆草舍以居至是方营大屋数千间日役万人规模亦宏侈矣
　　秋七月置制玑衡所
　　以王黼縂领梁师成副之
　　卫肤敏再使不至而复
　　以校书郎为贺生辰使肤敏言彼生辰后天宁节五日今未闻彼遣使吾反先之于威重已缺万一不至为朝廷羞请至燕山之脱若不来则以币置之境上上以为然至燕山金人果不来遂置币而返
　　金人攻陷应蔚等州
　　八月童贯落致仕两河燕山路宣抚
　　初金人纳夏羌之请割拓跋故地云中二千里遗之止以宣武二州归我至是夏人举兵侵朔武地界谭稹遣李嗣本御之兵数交夏人未即退听又金人以朝廷纳张防屡出怨言及尝借粮既许之矣稹不时给金人愈怒遂攻应蔚逐守臣苏京杀陈翊又陷飞狐灵邱两县絶山后交割之意朝廷罪稹措置乖方诏落太尉致仕除贯落致仕仍领枢密院事河东北燕山路宣抚使是时辽主天祚在夹山上欲诱致之始遣一番僧赍御笔绢书通意及天祚许归则易书为诏待以皇弟之礼位燕越二王上筑第千间女乐三百人天祚大喜贯之是行名为代稹交割山后土地其实已约天祚来降自往迎之也是冬贯遣马扩辛兴宗使尼堪军至云中防尼堪已归国留乌舎权元帅责以庭参礼卒不相见苐使髙庆袭传言以朝廷先遣誓书招纳叛亡虽山后亦难以便交扩归告贯以敌情不测乞速营备邉贯不能用
　　大赦
　　以复燕云两路之故
　　九月以白时中为太宰李邦彦为少宰
　　先是上待王黼异于他相名其所居阁为得贤治定且为书载赓堂以下凡九牓黼以父事梁师成称恩府先生黼第侧有复道过师成家上因观芝就诣之始悟其交结状归而大悔乃拔时中邦彦以分其权而师成由此亦绌初上欲大用蔡攸既而悔之至是宣制罢因曰蔡六岂堪作相攸遂落节仍领枢密院事赵野左丞宇文粹中右丞蔡懋同知枢密院事
　　冬十一月王黼致仕
　　罢应奉司
　　置讲议局十二月命蔡京兼领
　　诏以法式滋多流品猥众侥幸路启民力匮乏令尚书省置局讲议命蔡京兼领
　　蔡京落致仕领三省事
　　五日一朝至都堂视事时河朔青齐间盗贼日炽动数十万内外窘匮莫能支吾上意大不乐且曰崇观间安至是哉又上意深倦于勤与中宫数有密议然无人敢当其事中宫赞上召故老大臣分付上以为然遂决意用京恐京年髙不能朝参遂命其子绦以时入对传道君臣之意　先是蔡攸以弟绦钟爱于其父因绦私撰西清诗话专宗苏黄为言者所论攸白上请杀之上悯京老不许止落职勒停仍诏毁板攸权势日与父相轧轻薄者互煽揺以立门戸由
　　是父子遂为仇敌攸累迁至太保燕国公　童贯欲收复云中以奏议来上京主其説左丞宇文粹中对以金誓书有俟挐天祚五七年后徐议之説恐今兴兵则衅端启其议遂已
　　两京河浙路水
　　时灾异叠见都人有卖青果男人孕而诞子蓐母不能收易七人始免而逃去又有酒肆号丰乐楼酒保朱氏子其妻年四十余忽生髭髯长仅六七寸防秀甚美宛然一男子诏度为女道士
　　是嵗河北山东盗起命内侍梁方平讨之
　　时转粮以给燕山民力疲困重以盐额科敛加之连嵗凶荒民食榆皮野菜不给至自相食于是饥民并起为盗山东有张仙众十余万号敢炽张廸者众五万围濬州五日而去濬州去京才一百六十里而初不知河北有髙杔山者号三十万自余一二万者不可胜计也遣方平率兵讨捕之
　　乙巳宣和七年春正月遣使抚谕河北京西
　　持亲书手诏抚谕诏略云谕告河北河东盗贼唐邓汝颍流移人戸方畴田蚕宜使复业言念良民皆吾赤子比縁用非其人政失厥中不能抚谕安集使饥寒流离扶老携幼动以万计转而为盗非其本心为之恻然其赦厥罪仍放未纳租税以礼部尚书洪中孚为宣谕使诏许招降中孚急于成功奏请出降者齐民复当年赋役军士依元额收愿削兵籍者听由是乡党子弟竞为盗以免税卒伍有过窜名贼中皆得所欲大名尹徐处仁极言其弊中孚罢为宫观处仁又移书宰相曰人穷为盗理之必至昔谷永有言诸夏举兵萌于民饥馑而吏不恤兴于百姓困苦而赋敛重起于下怨离而上不知齐和帝时蜀有齐狗儿之役或嘲罗研曰卿蜀人贪乱一至于此研曰若令家蓄五母之鸡二母之彘床上有百钱皮甑中有数升麦饭虽苏张巧説于前韩白按劔于后不能使一夫之为盗况贪乱乎今朝下恤民之诏暮行害民之政丁宁恳至之言悉成虚文而望四民安业盗贼不作难矣
　　金人灭辽
　　辽主天祚窜入隂夹山金人以力不能入恨其不出谓出必得之天祚亦以畏尼堪在云中故不敢出至闻尼堪归其国以乌舎代戍云中乃率鞑靼诸军五万并携其后妃二子秦赵王及宗属南来达实林牙諌之不听遂越渔阳岭而尼堪已囘云中故为金人所败又畏中国不可伏乃谋奔西夏未至金人擒之削封海濵王送长白山筑城居之逾年而卒辽国遂亡　辽契丹盖东胡之种在横山之南本鲜卑旧地元魏时自号契丹初达呼哩氏有八子号八部其酋长称大人推一人为主得建旗鼔三嵗一代至唐通天中陷营州至开元十一年克屯乃奉赤心之弟实固统众诏许袭王梁贞明间诸部以耶律色勒迪少子安巴坚为主遂尽并奚渤海诸国始建元神册不复受代自是常为邉患安巴坚至天祚凡九代
　　输米于燕山
　　以燕山粮匮自京师输米五十万斛以济之
　　罢京东西弓箭社
　　宣和四年提刑梁杨祖请置社既而邀功者请五等之籍悉入之民不堪扰滋起为盗故臣僚请罢之杨祖落职
　　三月朔雨雹
　　夏四月蔡京致仕
　　京自再领三省未几目昏不能视事事皆决于子绦绦福威自任同列不能堪一日京以竹纸批出十余人令改入官与寺监簿或诸路监司属官其间有不理选限者有未经任者有未曽试出官者及参选者仍令尚书省奏行右丞宇文粹中上殿进呈事毕出京所书竹纸奏云昨晚得太师蔡京判笔不理选限某人未经任某人未曽试出官参选其人皆令以改名入官求差遣上曰此非蔡京批字乃京子第十三名绦者笔迹京今次与事老耄无一能为专听此后生之言遂先罢绦侍读盖将以是撼京而京畧无去之意上乃召童贯使诣京讽之致仕贯既宣防京泣曰上何不容京数年必有防谮者贯曰不知也京不得已引退　自京为相不数年子六人孙四人为执政从官尝有谢表云奉觞在庭子孙并列张盖归第父子同涂又宰相郑居中子修年亿年刘正夫子皁民阜民余深子章王黼子宏孚白时中子彦晖蔡卞子仍邓洵仁子襄邓洵武子雍并以曲恩列于侍从而阜民宏孚襄尤懦騃或始十余嵗时李防为左司諌上防畧曰尚从竹马之游已造荷槖之列又曰未应娶妇已得任子天下以为名言
　　诏三公母领三省事
　　先是李邦彦为右丞日言政和初蔡京改令仆之名冠以公相之号縂领三省自治令防自此遂无长官及京致仕王黼奏改公相防为都防既迁太傅则自领三省不避皆自营专权侵紊官制乞厘正之故有是诏
　　更定折杖法
　　御笔除徒三年杖一百以下二年半杖九十可十七下二年杖八十十五下一年半杖七十十三下一年杖六十十二下笞五十可十下四十八下三十七下二十六下十可五下
　　五月赦山东河北
　　以累年应奉军需盗贼刼扰流移颇众故也
　　诏宗室复着姓
　　初宗正少卿赵子崧入对上疑宗室出仕者皆着姓子崧曰熙宁旧法也上曰终是相疎御笔令今后内外宗室并不称姓五年六月也至是子崧出守淮宁陛辞日为上言曰周曰姬氏汉曰刘氏唐曰李氏今无故去国姓非所宜乃诏复熙宁旧法并着姓　按江休复嘉祐杂志云于故书中见真庙为夀王时申奏文字皆用姓
　　六月封童贯广阳郡王
　　国朝异姓非外戚无封王者蔡京用事主绍述之説以资奸谋遂赠王安石舒王其后何执中赠清河郡王郑居中赠荥阳郡王及赏童贯燕山功遂封广阳郡王王爵于是乎滥矣
　　刘安世卒
　　安世少从学于司马光问行已之要光教之以诚且令自不妄语始初除谏官未拜命入白母曰朝廷不以安世为不肖使在言路倘在言路须明目张胆以身任责脱有触忤祸谴立至上方以孝治天下若以母老辞当可免母曰不然吾闻谏官为天子谏臣汝父平生欲为之而不得汝幸居此当捐身以报国若得罪流窜毋问逺近吾当从汝所之于是受命任职累年正色立朝扶持公道其面折廷诤或逢盛怒则执简却立俟天顔稍霁复前抗辞旁观者逺视蓄缩耸汗目之曰殿上虎居平坐不倾椅不草书不好声色货利其忠孝正直皆取则司马光为人既老羣贤雕丧畧尽岿然独存是以名望益重梁师成用事能生死人心服其贤求得小吏吴黙常趋走前后者使持书来防以即大用黙固劝为子孙计安世笑曰吾若为子孙计不至是矣吾为元祐全人见司马光于地下又可破戒乎还其书而不答苏轼尝评元祐人物曰器之真铁汉云
　　秋七月河东义胜军叛
　　于黎城县将官叛遂招安之其三千奔金国
　　熙河河东路地震
　　有裂数十丈者兰州尤甚仓库皆没河东诸郡或震或裂
　　九月童贯复宣抚
　　金国以天祚成擒遣李用和等来告庆其实金将举兵惧我为备尚揣我决请云中地乃谬以好言入我牒言不一而羣小欲云中不以为信顾方预择云中守蔡攸荐聂山立召之用和之来实使觇我且绐言于上曰愿诏童贯至河东当授以云中之地信之不疑诏贯再行宣抚
　　有狐升御榻而坐
　　是月有狐自艮岳直入中禁据御榻而坐诏毁狐王庙
　　冬十一月丙戍郊
　　上才下坛而密报金将犯界左右秘之曰恐妨却恭谢宰相亦不知也及恭谢毕宰执又共匿之不以闻
　　十二月金帅斡里雅布尼堪分道入冦
　　东路之军斡里雅布主之建枢密院于燕山以刘彦宗主院事西路之军尼堪主之建枢密院于云中以时立爱主院事金人呼为东朝廷西朝廷于是斡里雅布之军自燕山直犯河北尼堪之军冦河东陷朔武代忻等州直趋太原
　　斡里雅布杀伴使傅察陷檀州蓟州
　　先是金人既得天祚连遣三使来聘初曰报谢通好也次曰告庆得天祚也又次曰贺天宁节也使传继来河朔至京不惟供亿疲敝而彼亦因以觇我道路使我不疑及三使者归虞部申陈桷为送伴使至境上金人已宣言大举兵为攘夺无常仪桷惧驰还时尼堪已蓄南侵之谋防义军三千叛奔之具言中国虚实又易州常胜军五百亦叛归尼堪由是刘彦宗伊都萧庆力劝尼堪言南朝可图人不必众因粮就兵可也尼堪遂决意入冦然尚未显然渝盟朝廷以故事命吏部员外郎傅察为接伴贺正旦使行至境上值斡里雅布入冦遂执察等责令投拜自副使蒋噩以下皆罗拜臣服察独不屈敌以兵胁之察亦不顾敌将曰我以南朝天子失徳故来吊伐察曰尔欲败盟以此为兵端耳然自古之战以曲直为胜负南北敌国亦安知尔非送死哉惟有死而已膝不可屈也敌将大怒执而杀之察尧俞从孙也
　　童贯自太原逃归
　　先是贯至太原乃遣保州路亷访使者马扩知保州辛兴宗使尼堪军前谕以交蔚应州及飞狐灵邱县余悉还金国且密窥其意扩等至境上尼堪严兵以待却吏卒无越境趣扩等庭叅扩等立争不可皆拜之如见阿固达礼首议山后事尼堪曰大圣皇帝初与赵皇帝跨海交好各立誓书万世无毁不谓贵朝违约隂纳张防收燕京逃去官民本朝累牒追还苐以虚文见绐今当畧辨是非扩曰本朝缘谭稹昧大计轻从张防之请上深悔之愿国相存旧好不以前事置胷中乞且交蔚应两州飞狐灵邱两县尼堪笑之云尔欲两州两县耶山前山后我家地尚复奚论汝家别削数城来可赎罪也汝辈可即辞我自遣人如宣抚司矣扩自云中囘至太原具以尼堪所言告贯贯惊曰金人初立国边头有几许兵马遽敢作如此事耶扩曰彼意深恨本朝结纳张防又为契丹亡国之臣所激必谋报复扩固尝关白独未防取信耳今犹可速作隄防然贯已隂怀遁归之意矣尼堪继遣王介儒色埓默赍书至太原贯军中言纳张防渝盟事且言其国已兴兵辞语倨甚贯亦厚待之曰如此大事何不素告我色埓默曰兵已兴何告为相国自河东入太子自燕京路入不戮一人止传檄定耳马扩曰兵凶器天道厌之贵朝灭契丹亦借本朝之力今一旦渝盟举兵相向岂不顾南朝积累之国若稍饬邉备安能遽侵色埓黙曰国家若以贵朝为可惮则不长驱矣诘旦来公必见之若劝童大王速割河东河北以大河为界用存宋朝宗社乃报国也贯闻之惊恧不知所为即与参议官宇文虚中范纳机宜王云宋伯通谋赴阙禀议　贯将逃归请太原帅张孝纯谕之意孝纯愕曰金人渝盟大王当防诸路将士极力支吾今大王去人心揺是将河东与贼河东失河北亦岂能保乎愿少留共图报国兼太原地险城坚人亦习战未必便能攻也贯怒目曰贯受命宣抚非守土之臣必欲留贯置帅臣何为孝纯抚掌叹曰平时童太师作多少威重临军乃畏怯如此身为大臣不能死难止欲奉头鼠窜何面目见天下士乎贯翌日遂行越九日至京师
　　斡里雅布陷燕山府郭药师叛降之
　　知府蔡靖以斡里雅布军压境令药师张令徽出门为备其夕令徽遁归未几斡里雅布至药师率兵迎降金人执靖及都转运使吕颐浩置军中以行颐浩尝奏燕山开边其势难守虽穷天下之力竭天下之财必无以善其后上怒落颐浩待制领职如故继又诏王安中以颐浩沮抑疆事倡不可守之説陈不可行之事以沮朝论可以诏书面诘颐浩此后应副有缺或为国生纎介之事者当坐以军法　初蔡攸童贯力主药师为可倚任沿边巡检得其通金人书缴上之亦屡有告变者皆不省及报至京师上左右不欲人闻之乃共匿其报但曰药师被围耳方欲封药师燕王张令徽郡王割燕地与之使之世守斡里雅布留靖守燕引兵向阙以药师为先驱
　　尼堪陷朔武代忻等州围太原
　　朔州守将孙翊者勇而忠出战胜负未决义军开门献其地进至武州义军亦为内应遂失朔武长驱至代州守将李嗣本率兵拒守义军民擒嗣本以降遂陷代州敌入城安抚使史抗父子三人迎战死之家人皆遇害西路都巡检李翼屯崞县敌遣嗣本降之翼射却嗣本帅众坚守义胜军领崔忠杀都监张洪辅引敌入城翼挺身鬭达旦力不敌被执敌欲臣之翼怒骂不屈与将吏皆遇害翼临死呼官家数声乃絶金人至忻州守臣贺权开门张乐以迎之尼堪大喜特令兵不入城遂距石岭关关尤险隘太原帅张孝纯谋守关之人或曰冀景可命景景辞命耿守忠以八千人助景景复辞孝纯曰第如我语景不得已而往使守忠当前守忠至关启而献之景奔还尼堪引兵围太原知朔宁府孙翊来救兵不满二千与金人战于城下张孝纯曰贼已在近不敢开门观察可尽忠报国翊曰但恨兵少乃复战数日其兵皆尽为金人所杀
　　罢花石纲
　　凡非法上供及延福宫西城租课内外制造局并罢
　　斡里雅布犯中山府
　　詹度御之
　　诏罪已求言
　　童贯初得敌牒拆开乃檄书其言不逊贯与大臣及左右匿不以奏及议下诏求言而诏本数改易未欲下也李邦彦谓不若以檄书进呈激圣心冀求言即下大臣遂于宣和殿以檄书进上再三阅其书愤且恐乃即下诏罪已求言手诏畧曰朕获承祖宗休徳托于士民君王之上二纪于兹虽兢业存于中心而过咎形于天下盖以寡昧之资借盈成之业言路壅蔽谄防日闻恩幸持权贪饕得志搢绅贤能陷于党籍政事兴废拘于纪年赋敛竭生民之财戍役困军旅之力多作无益侈靡成风利源酤已尽而牟利者尚肆诛求诸军饷粮不时而冗食者坐享富贵灾异叠见而朕不悟庶众怨怼而朕不知追维已愆悔之不及应天下方镇郡县守令各帅师募求勤王捍边能立竒功者并优加奬赏不限常制草泽之中怀抱异材能为国家建大计定大业或出使疆外者并不次任用其尤异者以将相待之中外臣僚士庶并许直言极谏实封投进虽有失当亦不加罪寻下诏内禅
　　李邺使金【告内禅且求和】
　　庚申上内禅以道君号退居龙徳宫皇太子即皇帝位大赦
　　立妃朱氏为皇后
　　斡里雅布犯庆源府信徳府
　　初祖宗以梁门遂城二县为安肃保信军所谓铜梁门铁遂州也自童贯蔡攸既得燕山谓安肃保信在内地皆废为县移军营废橹楼至是诏使为军而敌已大入遂犯庆源其太史占帝星复明大惊欲回郭药师曰南朝未必有备不如姑行　道出阳武县或劝知县蒋兴祖避之蒋兴祖曰吾世受国恩谊死于是与妻孥俱留不肯从监兵有与敌通者斩以狥敌骑数百来攻不胜去明日益济师力不敌遂遇害妻与长子以忧悸亦相继而死寻赐褒诏官其二子金之攻信徳也不移时遂陷执守臣杨信功斡里雅布登门抚谕军民
　　太学生伏阙请诛六贼
　　时天下皆知奸臣误国而用事者多受其荐引莫肯为上明言于是陈东率在学诸生伏阙上书数蔡京童贯王黼梁师成李彦朱勔之罪指为贼乞诛之以谢天下其书畧曰臣等闻自古帝王之盛莫盛于尧舜尧舜之盛莫大于赏善罚恶尧之时有八元八恺而未暇用有四凶而未暇去尧非不知其可用可去也意谓我将倦于勤必以天下授舜特留以遗之使大明诛赏以示天下耳故传曰舜有大功二十而为天子天下诵之至今不息臣窃谓在道君皇帝时非无贤才如八元八恺而未用者非无奸臣贼子如四凶而未去者道君亦非不知之特留以遗陛下陛下欲知奸臣贼子如四凶者乎曰蔡京曰王黼曰童贯曰梁师成曰李彦曰朱勔是也臣等谨按蔡京罪恶最大崇宁初道君皇帝方恭黙聴京自散地寘之宰司京天资凶悖专权跋扈首倡乱阶陷害忠良进用憸佞引置子孙尽居要涂变乱祖宗法度挟其私忿窃弄朝廷爵赏固其党与蠧害国用残暴生民交结宦官姑息堂吏盘根错节牢不可破京乃偃蹇自肆无复顾惮包藏祸心实有异志有识之士比之王莽所幸宗庙之灵社稷之福道君皇帝聪明睿知洞照其衷奸邪数露弗得窃发使京若辅少主其簒夺复何疑哉此非特臣等知之天下共知之臣等闻陈瓘任伯雨何昌言江公望皆曽论京奸状故数人者一斥不复再用至有饮恨而死者天下寃之缘京用事奸人并进王黼相继为相位至公傅骋柔曼之容肆俳优之行欺君罔上蠧国害民无所不至假应奉之名置局私家四方珍贡尽入黼室自奉之余始以进御卖官鬻爵贪饕无厌奸贼狼籍搢绅不齿观其所为大抵效京朔方之衅黼实启之贯实佐之贯因京助遂握兵权至为太师封王左右指使官之至承宣固人庖人防圉是任自有宦官之盛未有其比贯实庸缪初无智谋每一出师必数十万随军金帛动亿万计比其还归军失大半金帛所余尽归私帑臣等闻之边人贯之用兵纪律不明赏罚不公身冒矢石未必获赏而亲随先及夫以师之耳目在大将旗鼔进退从之胜负所系贯身去敌常数百里是致将不先敌士不用命屡见败衂挫辱国威士卒陷亡不以实奏所获首级増数上闻祖宗军政壊乱扫地而又冒功冒赏不察事机朔方之兵遂以轻举败我国盟失我隣好今日之事咎将谁执贯之所恃者师成实聫婚姻以相救援师成之恶亦又何言外示恭谨中存险诈假忠行佞借贤济奸盗我儒名髙自标榜妄立名号兼称隂相欲揽国家大柄尽归之己欲使天下士大夫尽出其门正人端士往往望风疾避亦有不幸遭其防污者一时茍贱无耻之人争往从之旋至显位王黼之进实頼师成如贯与京内外相应捷若影响黼为相臣专柄国政奉行师成之意而已不闻天子之命也朝廷侍从天下监司郡守往往师成门生蔡京父子奉之不暇至如去嵗道君皇帝一日相二人师成自谓出已意闻者骇恨不已夫论相者天子之职也宦官招权以为己力浸淫不已事必有大于此者可胜寒心顷嵗李彦以根括民田按行河北京东西威赫三路所至州县倨坐黄堂使监司郡守列侍其旁而列侍之辈咸借彦以进不敢辄违臣等尝闻有诣道君皇帝论列此事者师成时适在侧抗声言曰王人在古诸侯之上使其人不肯尽言彦之凶熖由此益炽夺民常产重敛租课官吏稍有违忤即讽监司以他故无事送狱士大夫往往郁愤而死三路百姓破家流荡愁怨溢路去年京东河北以租钱及燕山免夫之征尅利太甚盗贼四起正如两浙曩时清溪之防实由朱勔父子渔夺东南之民怨结数路方腊一呼四境响应屠割州县数十杀戮吏民动亿万计天下骚然弥嵗不已皆勔父子之所致生灵罹毒按勔父子皆曾犯徒杖脊始赂事蔡京夤縁交结阉寺遂致超显招权怙势气熖可炙出入禁闼无时而卫士莫敢呵止侵移内帑无数而有司莫能防计其所请钱号为收买花石进奏之物其实竟以入已自初至今不知其几千万数父子每以干当公事为名多破官舟往来淮浙兴贩百货骚动数路蔑视官司仅同奴仆所贡物色尽取于民撤民屋庐削民冢茔幽明受祸所在皆然甚者深山大泽穷崖断谷江湖危险人迹所不到之地茍有一花一石擅作威福逼胁州县期于必取间有不可力致而官吏申白者辄大怒詈以不奉上之名论之官吏惧此名不免驱动百姓极力攻凿得而后已往往颠踣陷溺以陨其身东南之民怨入骨髓欲食其肉而勔之父子方且炎炎未艾天下扼腕此六贼者前后相继误我国家离我民心天下困敝盗贼滋起外侮交侵危我社稷致道君皇帝哀痛罪已之诏播告四方而京等罪状未白典刑未正天下无不归怨上皇若不诛京等将何以慰道君皇帝之心雪道君皇帝之谤以解天下之疑耶况今日之事蔡京乱壊于前梁师成隂贼于内李彦结怨于西北朱勔结怨于东南王黼童贯又从而结怨于辽金败祖宗之盟失中国之信创开边隙使天下势危如丝发此六贼者异名同罪伏愿陛下擒此六贼肆之市朝传之四方以谢天下庶几道君皇帝之志果成于陛下岂不伟哉
　　李纲入对
　　门下侍郎吴敏荐之也纲时为太常少卿对于延和殿上迎谓之曰卿向论水灾防在东宫见之今犹能诵忆纲谢奏曰金人先声虽若可畏然闻有内禅之事势必阻缩请和厚有所邀求臣窃料之大概有五欲称尊号一也欲得归朝人二也欲増嵗币三也欲求犒师之物四也欲割疆土五也欲称尊号如契丹故事当法以大事小之义不足惜欲増嵗币当告以旧约以燕山云中归中国故嵗币増于大辽者两倍今既背约则嵗币当减然国家敦示和好不较财帛姑如元数可也欲求犒师之物当量以与之至于疆土则祖宗之地子孙当以死守不可以尺寸与人愿陛下留神于此数者坚毋曲为浮议所揺可无后艰并陈所以御敌固守之防上皆嘉纳之除兵部侍郎
　　尊道君为太上皇帝皇后为太上皇后











　　九朝编年备要巻二十九
<史部,编年类,九朝编年备要>
　　钦定四库全书
　　九朝编年备要巻三十　　　宋　陈均　撰
　　钦宗皇帝【起丙午靖康元年止丁未年四月】
　　丙午靖康元年春正月朔诏求言
　　监察御史余应求先为校书郎尝上奏畧曰献言者皆曰敌氛外侵而边鄙未宁为可虑百姓久困而财用日急为可虑兵革未弭而士马不强为可虑臣以为选将帅以守边治险阻以固圉积粟治兵实之塞下则边备何患乎不严罢不急之务减无名之费躬节用裕民之徳去蠧国害财之政用计数之人治转运之法则财何患乎不足下募兵之令高贾马之直明赏罚以收人心严军政以励士气付之良将何往不克则士马何患乎不强又曰夫人君之所以维持天下者纪纲法度也所以励世磨钝者庆赏刑威也纪纲不立则国日削法度不更则日滋爵赏妄施则为善者不劝刑罚不当则为恶者不畏此诚治乱之源安危之机也今朝廷乐因循之习而重于变更务姑息之爱而惮于裁抑则以循常守故为中和以避怨养恩为得计纪纲弛而不振法度壊而不修进贤斥奸未当于人心发号施令未孚于天下冗滥不抑而奸邪未尽退聴名器不慎而侥幸未尽革心礼教不立防耻尚寡诞谩未悛风俗尤薄臣恐国势日以削弱政事日以纷乱内之不治奚暇治外迩之不能奚暇柔逺何以革前日之弊何以致中兴之业也伏惟陛下益留圣心思日孜孜使人主之势日隆朝廷之政日新威权尊而下莫敢欺纪纲立而人莫敢犯可以使小人不斥而自退可以使外侮不战而自伏矣诏特赐章服　自金人犯边屡下求言之诏事稍缓则复沮抑言者故当时有城门闭言路开城门开言路闭之谚
　　斡里雅布陷相州濬州
　　内侍梁方平领兵在河北岸敌骑奄至仓卒奔溃时南靣守桥者望见金人旗帜烧断桥缆陷没凡数千人金因不得济方平既溃何瓘军亦望风奔散我师在河南者无一人金遂取小舟以济凡五日骑兵方絶歩兵犹未渡也初金至邯郸遣郭药师为前驱付以千骑药师求益复以千骑与之药师疾驰三百里质明遂至濬州
　　己巳诏亲征
　　窜殛王黼朱勔李彦
　　黼以金骑犯京师载其孥东下诏窜永州籍其家金寳以万计黼侍妾甚众封号者八令人十安人公然卖官取赃无厌京师为之语曰三百贯且通判五百索直秘阁黼至雍邱县南固邨呉敏李纲指燕山之役为黼罪请诛之事下开封尹聂山山遣武吏寻蹑戕之民家取其首以献议者谓黼罪固当诛朝廷不明置于法而回枉若此为失刑矣勔削官放归田里继而羁管循州籍其家寻赐死勔固宠二十年第舎拟宫省名园别墅甲呉郡服膳器用拟玉食而华致过之舆台职腰金累使充牣其门彦以恩泽积官至承宣使宣和间括民田按行河北京东西所至州郡踞坐黄堂而使监司郡守列侍夺民常产重敛租课当时谓勔结怨于东南彦结怨于西北至是亦赐死籍其家
　　上皇如南
　　诏令范讷统胜防军防従　时蔡京父子欲避难南犇官司舟船皆隶发运司乃以宋焕为江淮京浙等路发运使焕攸之妻党也于是蔡氏宋氏皆倾家而南下矣
　　辛未定城守策以李纲为亲征行营使
　　白时中请上出狩襄邓曰事有屈伸太王亦避狄居岐山下侍郎呉敏曰时中敢任出奔之责否时中无言敏曰京师百万生灵奈何弃之臣愿留守以救一城上曰谁可副者同知李棁曰臣愿留上即命棁为副时従官以言边事求见者皆非时赐对兵侍李纲侍班延和殿下语知阁门朱孝庄曰有急切公事欲与宰执廷辨孝庄曰旧例未有宰执未退而従官求对者纲曰此何时耶而用例耶孝庄即具奏诏引纲立于宰执之末因奏曰闻诸道路宰执欲奉陛下出狩避兵果有之宗社危矣且道君皇帝以宗社之故传位陛下今舍之而去可乎上黙然时中曰都城岂可以守纲曰天下城池岂复有如都城者且宗庙社稷百官万民所在舍此将何之若能率励将士慰安民心岂有不可守之理时内侍陈良弼领京城所自内殿出奏曰京城楼橹创修百未及一二又城东樊家冈一带濠水浅小决难保守愿详议之上命纲同蔡懋及良弼往视东壁而御延和殿俟之纲回曰城坚且髙楼橹诚未备然所以守不在此樊家冈虽浅可以劲兵强弩据也上曰谁可将者时中曰非李纲莫能战纲曰陛下命臣治兵愿以死报上即除纲右丞命纲留守内侍王孝竭奏中宫国公已行上曰朕欲往陜西治兵决不可留此纲以死请防燕越二王至亦以固守为然乃俾中使追还中宫国公上顾谓纲曰治兵御冦专以委卿中夜上谕宰执又欲诘朝决行是日质明纲入朝见禁卫擐甲矣纲厉声曰汝等愿守乎愿従幸乎皆呼曰愿死守纲入见曰六军之情已变彼父母妻子在都城岂肯舍去万一至道散归陛下谁与为卫且敌骑已逼复以健马疾追何以御之上悟始命辍行以纲为亲征行营使马军都指挥曹曚副之
　　白时中罢
　　坐主出犇议也
　　李邦彦起复太宰张邦昌少宰
　　仍兼门下中书侍郎赵野王孝廸门下中书侍郎蔡懋尚书左丞签书枢密院耿南仲同知李邦彦美丰姿善讴谑尤能市井鄙俚之语缀成小词都人呼浪子宰相制词有曰尽忠而人絶间言制胜而虑无余算谢安之矫情镇物足抗秦苻李靖之制胜临机何忧突厥国威既振民志以宁　时又以王宗濋主管殿前司公事宗濋上母王皇后之亲属也上欲宠异母党故有是命自髙俅镇是职纪律废弛至是以宗濋为之识者寒心
　　壬申遣使分督援兵
　　每路差近上内侍一员
　　癸酉斡里雅布犯京师
　　初治京师四壁守具每壁正兵万二千人而保甲壁兵之属不与各以従官提举又团马步四万人为前后左右中五军军各八千人有统制等官时通津门外延丰仓积粟四十余万石以前军防之勤王之师集城外者食焉后军占樊家冈使金不敢近而左右中军居城中以备缓急凡四日初金师抵城下斡里雅布军径趋牟驼冈天驷监获马二万匹刍藁山积郭药师尝打毬于其间导之使据也金人曰南朝若以二千人守河我岂得渡哉　先是李邺使于斡里雅布军求和斡里雅布以邺犯京师攻城不克乃遣王汭偕来邺盛夸金强我弱以济和议大臣皆有惧意汭见上倨甚李邦彦等议专主和范宗尹俯伏流涕乞割三闗以安社稷赵野王孝廸蔡懋皆含糊其间不敢决李纲言击之便上是邦彦计　李邺谓金人如虎马如龙上山如猿入水如獭其势如泰山中国如累卵时号六如给事　金寻攻通天景阳门甚急李纲督将士拒之又攻陈桥封邱卫州门纲登城督战自夘至申杀贼数千乃退何灌出战败绩死之未几马忠以京西兵败金于顺天门外于是王师稍振金游骑不敢旁出京师以南民少安居
　　郑望之使金军未至偕金使来议和李棁皇弟康王构相继如金营
　　初命望之为使高世则副之望之等缒城与金使二人遇其一呉孝民也遂偕入见孝民奏曰上皇朝皆已往事今少帝与大金别立誓书结万世欢好仍遣亲王宰相诣军前可也乃遣同知李棁为使而改望之等为副以金一万两遗斡里雅布棁等至金营斡里雅布盛兵南向坐棁望之北靣再拜膝行而前恐怖丧胆失其所言金人遣王汭译云京城破在旦夕所以按兵不动者徒以少帝故欲存赵氏宗社恩莫大也今议和需犒师之物金五百万两银五千万两牛马万头表縀百万疋欲尊其主为伯父归燕云之人在汉者割中山太原河间三镇之地且欲宰相亲王为质乃退书出细目一纸付棁达朝廷棁等唯唯不能措一词寻乃以书遣萧三寳努耶律忠王汭与棁来诏以皇弟康王为军前计谋使张邦昌副之时肃王及康王居京师康王毅然请行曰金必欲亲王臣为宗社大计岂应辞避上命引王诣殿前见执政李棁曰大金恐南朝失信固要亲王送到河北无他王正色云国家有急死亦何避闻者皆悚然李邺高世则赍誓书俱行时李纲力争以谓加号及归朝官固无害犒师金帛太多当量与之三镇不可割至于遣使即宰相当往亲王不可往今莫若择使与之熟议彼以孤军入重地势不能久留宰相皆谓都城破在旦夕尚何有三镇而金帛之数又不足较上黙然纲求去上曰卿第出治兵固守恐金人疑我也于是朝廷以誓书往所求皆与之纲留三镇诏书不遣　康王在金营二月斡里雅布惮之不肯留更请肃王枢代之康王还
　　从臣卫仲达张劝坐犇迯贬
　　仲达时为工部尚书劝礼部尚书金兵将至及从官等五十余人同日弃官而迯于是诏除名勒停
　　种师道等帅师入卫
　　京畿河北制置使种师道及统制官姚平仲以泾原秦凤路兵至未几熈河经畧姚古秦凤经畧种师中及折彦质折可求等勤王兵并至号二十万京师人心稍安师道初为制置使聴用便宜檄取兵食师道闻命即发防平仲尝以泾原骑兵二千步兵一千更戍燕山将行师道遂率与俱北至洛阳而斡里雅布兵已屯于城之北或止师道勿行曰敌势方鋭我以偏师先犯胜负可知矣四方勤王之师视此以为去就盍少驻汜水以谋万全师道曰吾兵少若迟回不进形见情得只取辱焉今鼓行而前金安能知吾虚实都人知吾来士气日振何忧敌哉上闻其至喜甚开安上门命李纲迎劳既入见时已与金人议和上曰今日之事卿意若何师道曰女真不知兵岂有孤军深入人境而能善其归乎上曰业已讲好矣对曰臣以军旅之事事陛下余非所敢知也即拜同知枢密院事宣抚京畿河北河东路师道时被病特命毋拜跪许乗肩舆入朝家人掖升殿金使王汭素颉颃入对见师道拜跪稍如礼上顾笑曰彼为卿故也自金渡河京师诸门尽闭市无薪菜师道请启西南壁聴民出入如平常又请缓与金帛禁游骑使不得逺掠俟彼惰归扼而歼诸河执政闻其所言心皆易之　师道平仲既至李纲言于上曰勤王之师集者甚众兵家忌分节制归一乃克有济愿命师道平仲等聴臣节制上降御笔曰师道老而知兵职位已高与卿同官替曹曚可也上意盖欲以师道为亲征行营副使而执政间自密建白为不可者上入其言于是别置宣抚司应西兵及四方勤王之师并之又拨前后军之在城外者亦属之而行营使所统独左右中军而已上屡申敇两司不得侵紊节制既分不相统一宣抚司所欲行者打以机密往往不复闗报　及勤王之师既集西将兵师日至上意方壮赫然有用兵之意纲赞上曰易谦之上六称利用行师征邑国师之上六称开国承家小人勿用盖谦之极非利用行师不足以济功师之成非戒用小人不足以保治今陛下之于金人屈已求好其谦极矣而金人贪婪无厌凶悖益甚其势非用师不可然功成之后愿陛下以用小人为戒而已使金人有所惩创不敢有窥中国之心当数十年无边陲之祸不然一日縦敌数世之患忧未艾也
　　括金银
　　时従王孝廸之议掲榜立赏括在京师军民官吏金银违者斩之都城大扰限既满得金二十余万银四百余万两而民间藏贮为之一空李纲因对奏曰取金银限满民力已竭复许告讦恐生内变外有大敌而民以内变不可不虑上曰卿可往收榜毋得告讦纲因巡城传圣防收榜人情稍安
　　诏金国以大金为称
　　梁师成伏诛
　　初道君东下旧臣多従行独梁师成留京或言师成有保防东宫之功至是太学生陈东又言蔡京童贯朱勔挟道君南巡恐生变乱而师成当正典刑上迫于公议下诏暴其罪黜为散官命开封吏押至八角镇杀之
　　二月姚平仲宵攻金营不克
　　杨可胜死之　方倚种师道以谋军国而种氏姚氏素为山西巨室两家子弟不相下平仲之父古帅熈河以兵入勤王平仲恐功名之防独归于种氏忌之乃以士不得速战有怨言达于上上一日遣使五辈趣师道进战师道言过春分节可击是时相距才八日盖俟其弟师中及姚古之至也平仲欲夜叩金营生擒斡里雅布奉康王构以归故师道言既不用而平仲谋泄金先事设备至是平仲率步兵万人夜击金寨反为所败而还李纲率行营左右军又与金战于是宰相台谏交言西兵及行营司兵为金所殱上大惊有诏不得进兵初师道请简料勤王之师分为三等出战余皆守城先立刑赏之格以示之选将分总距敌寨二三里环营守之絶其掠剽使其之食遇姚古以所领西师防河朔将帅选精鋭五万人自河阳驻滑州进屯敌营之后克日并力攻之此必胜之策也不聴平仲败绩师道复言刼寨已误然兵家亦有出其不意者今夕再遣兵分道攻之亦一竒也如犹不胜每夕以百人扰之不十日敌遁矣李邦彦等畏懦皆不果用
　　废亲征行营司罢李纲
　　罪纲以谢金也以左丞蔡懋为京城守御使　金使复来遣宇文虚中赍李纲所留割三镇诏书以往
　　太学生都人伏阙请复用李纲
　　太学生陈东及都人数万人伏阙言李邦彦等疾纲恐其成功罢纲正中金计幸复纲及种师道旧职防邦彦入朝乃数其罪面骂且欲殴之呉敏传宣不退遂挝登闻鼓山呼震地耿南仲亟入奏开封尹王时雍麾之不去殿帅王宗濋恐生变奏上勉从之于是遣内侍号于众曰已得防宣纲矣内侍朱拱之宣纲未到而后发之使先至众取拱之脔而磔之并内侍数十列擘无遗体领开封府聂山出谕乃皆相率听命纲惶惧入对泣拜请死上即复纲右丞充京城守御使而罢蔡懋众遂散师道未尝去位盖流传之妄云
　　追封范仲淹赠司马光张商英官
　　仲淹魏国公光赠太师英太保　或曰靖康初求治甚急徐呉当国有诏宰相范希文司马光张商英皆赠太师希文乃仲淹字且未尝任宰相盖出后进耳食之谈意以为纯仁也有司不能正乃取仲淹庆歴间乞修京城为功应诏然仲淹赠太师之后遂改封魏国公失于平昔不讲也但是时徐呉犹未当国或者之説亦失之
　　除元祐党籍学术禁
　　王孝迪罢以徐处仁为中书侍郎
　　先是处仁知大名府建议乞下诏亲征而实于王城按兵不动以张国威防朝廷已有亲征诏仍以李纲为行营使处仁即移书于纲言备御方畧皆朝廷所未决者纲以闻上嘉叹再三褒谕畧曰卿昔陈忠论四檄援兵岂惟谋之具臧信矣仁者必勇事平当以宰相诏卿至是遣使趣行
　　丙午金人退
　　围京城凡三十三日既得三镇诏书及肃王至不俟金帛数足遣使告辞而去　种师道请临河要击之李纲亦谓金人兵不过六万吾勤王之师二十余万今莫若扼闗津絶粮道且禁其抄掠吾坚壁勿战俟其疲之然后以将帅檄取誓书复三镇縦其归半渡而后击之此必胜之计也并不従纲乃请遣大兵用澶渊故事防送之乃命姚古种师中折彦质范琼等领兵十余万数道并进且戒度便利可击则击之李邦彦奏立大旗于河东河北有擅出兵者依军法纲寻奏曰金人退师交割三镇官吏军民不肯陷
　　没外域其势必为朝廷坚守天时寖热而金有辎重之累必不能久留当即出疆臣恐秋髙马肥彼必再至以责前约及今宜饬武备修边防勿恃其不再来当恃吾有以待之于是为上条具所以备边御敌者凡八事其一谓唐之藩镇所以拱卫京师故虽屡有变故卒赖其力而及其也有尾大不掉之患祖宗鉴之消藩镇之权罢世袭之制施之承平边隅无事则手足不足以捍头目为今之计莫若以太原真定中山河间建为藩镇择帅付之许之世袭收租赋以养将士习战阵相为唇齿以捍金人可无深入之患又沧州与营平相直隔河下流及小海其势易以侵犯宜分滨棣徳慱横海为一道如诸镇之制则帝都有籓篱之固其二谓自熈丰以来河北保甲凡六十余万河东保甲凡二十余万比年不复阅习又经燕山云中之役调发科率皆迯亡流离散为盗贼今所存者不及其半宜专遣使团结训练令各置器甲官为收掌用即给之蠲免租赋以偿其直武艺精者次第迁补或命之官以激劝之彼既自保乡里亲戚坟墓必无迯逸平时无养兵之费有事无调发之劳此最策之得者其三谓自祖宗以来养马以监择陜西河东河北美水草高凉之地处之凡三十六所比年废罢殆尽而更为给地牧马民间饲养以充数官吏便文以塞责而马无复有善者又驱之燕山悉为敌人所得今诸军阙马者大半宜复祖宗监牧之制权时之宜括天下之马量给其直则不旬月间数万之马可具也其四谓河北塘泺东距海西抵广信安肃深不可涉浅不可行舟所以限隔北骑为险固之地而比年以来淤泥干涸不复开濬官司利于稻田往往泄去积水隄防弛壊又自安肃广信以抵西山地形低下处可益增广其高仰处即开干濠及陷马坑之类宜专遣使以督治之其五谓辅郡诸畿邑皆当筑城措置楼橹之属使官吏兵守而有所恃以安万一有敌骑深入虏掠无所得可以坐困其六谓河北河东州县经敌马残破蹂践去处宜优免租赋以赈恤之往年方腊扰浙东犹免三年今三镇之民为朝廷固守安可不议所以大慰其心者其七谓河东诸州最以储峙籴买粮草为急务宜复祖宗加擡粮草钞法一切以见缗走商贾而实塞下使沿边诸郡积蓄丰衍则金不敢动矣其八谓陜西解盐无煮海之劳而给邉费足民食其利不小自行东南盐法而解盐地分益狭西边益贫愿复祖宗旧制以慰闗陜兵民之心上俾宰执同议而其间所论异同虽横海军一道以安抚使总之而藩镇之议寝虽委提举官遵旧制教阅上戸保甲三分之一而遣使尽行团结置器甲之议不行虽委诸路增修塘泺濠池而辅郡畿邑已降指挥旋即罢止虽委官相视监牧而不复括马虽放河东租税而止及一年虽行加擡粮草钞而贴以四分香药虽复解池而其地分不如旧制纲力争之不能得　谏议大夫尝奏补进义副尉二人御批付三省以为专权纲惶惧求去不允竟出都门上遣使留之御史胡舜陟疏言大臣去不当理徒为纷纷愿责以大义使安厥守　谏议大夫杨时言切惟河朔朝廷重地三镇又河朔要藩自周世宗迄于艺祖百战而后得之其艰难甚矣一旦弃之以纾目前之急则可矣以为经久之计则未也方金骑之来士不素养欲战则无其人楼橹未修欲守则无其具割地赐金势有不得已者臣故曰以纾目前之急则可矣河朔郡县犬牙相错今以三镇三十州之地与之贯吾腹中则一方边面裂而为三建城壁备器械练兵积谷未易以嵗月计也其距京城无藩篱之固金骑长驱不数日而至非前日之比岂不殆哉臣故曰以为经久之计则未也四方勤王之师逾月而后集使之无功而去厚赐则无名不与则生怨复有缓急召之宜有不受命者不可不虑也姚平仲之出杀伤相当不为大衂胜负兵家之常数未足为戒传闻三镇欲以死拒之万一不守则数州之众肝脑涂地矣朝廷宁忍坐视而不救乎臣窃谓三镇拒其前吾以重兵蹑其后使之腹背受敌宜若可为臣本儒生军旅之事未之学也不敢自信其説姚古种师中之徒皆一时名将始至而未用乞召问以方畧可否必有定论朝廷专守和议以契丹百年之好犹不能保况此新衅乎然朝廷许以金帛以千万计秋高马肥乗间而来责其未偿者彼不为无辞矣当时金银不可复取之于民援兵不可以卒致其患有不可胜言者孔子与蒲人盟曰要盟神不聴卒渝之不以为不可也今良将劲卒咸愿自効此而不为后将噬脐惟陛下留神而审处之寻又疏言臣闻金人之去欲未厌成安一县驱掠女子二千余人杀令佐二人誓书之墨未干而背不旋踵吾虽欲专守和议不可得也昔赵割六县之地使赵郝约事之秦郝曰秦以其力攻其所不能取倦而归王又以其力之所不能攻以送之是助秦自攻也今日之事正类于此夫去其巢穴越数千里之逺而犯人之国都是危道也使其力能攻之则城中之物皆其有也尚奚事求和哉彼见吾高城深池未易陵犯勤王之师四面而至姚平仲固尝与之交兵忍而不敢怨怒请和而去则其情可见葢亦惧而归非爱我而不攻也朝廷割三镇三十州之地而与之是亦助防而自攻也闻肃王初与之约及河而返今挟而往此败盟之大者臣窃谓朝廷宜以肃王为问责其败盟必得肃王而后已三镇之民以死拒之于前吾以重兵拥其后其势必得所欲者若犹未従则声其罪而讨之夫师以直为壮是举也直在我矣三镇闻之士气百倍此万全之利不可误也窃闻出师之令庙算不一屡行而屡改如是则士气必惰欲其成功难矣唐宪宗平淮西而韩愈谓凡此蔡功惟断乃成未有处大事不防而能有成也惟断自宸无惑于浮议则天下幸甚　中丞许翰言自金人退师朝廷搢绅上恬下嬉幸于无事自以为安而臣终夜不寐独以为忧夫以强敌之性贪惏无厌而我既示之以弱开之以利不过一二嵗势必复来自所割三镇疾驰三日则突骑犯都飞尘入阙矣当此之时金帛不可复得地土不可复割边鄙之师不可复召智能之士不可复图万世之忧可胜言哉今闻姚古引兵已次国郊窃闻陛下不以阃外之事制将不若遣一介之使可下下之使不可下则用兵不疑臣尝熟计我战而胜则防福无穷战而不胜则北扼井陉西断太行内守大河国固无患因陈可以决胜者五且曰今全躯保妻子之臣务在虚张金势虚喝恫疑茍安目前为万世患意亦无他不过谓战胜则咎归议者使身不利今一主和身保无恙明年盛秋金骑复来则诿曰国家事敌不至则归名和者奸回自营孰便于此非真有为陛下宗庙社稷长虑者也夫一胜一负兵家常事要观大势何如耳
　　诏遵祖宗旧制
　　诏自今并遵祖宗旧制选用大臣裁抑内侍不崇假恩幸不聴用奸人不轻爵禄不滥赐予不夺尔居以营燕游之地不竭尔力以广浮用之费凡蠧国害民之事一切寝罢
　　诏河北坚守
　　仍出竒掩击时斡里雅布归还抵中山河间两镇民兵固守不肯下即以兵力不及之而退诏沿边诸郡坚守
　　李邦彦罢以张邦昌为太宰呉敏少宰
　　李纲知枢密耿南仲李棁左右丞中丞许翰上疏言曰臣尝学易考察否泰之象则知君子小人未尝相无于天下虽尧舜在上世必有小人虽桀纣在上世必有君子其所以更为治乱相反如此者尧舜措之得宜而桀纣置之失当也夫措之得宜则君子小人受其福是以皆谓之泰置之失当则君子小人各罹其祸是以同谓之否所谓当与不当要在内外之间而已矣泰内君子而外小人则其象内健而外顺否内小人而外君子则其象内柔而外刚刚者君子之徳柔者小人之徳也使君子有为于内则内健可以制天下使小人委聴于外则外顺而天下従之何谓内外传曰暌外也家人内也否泰反其类也故人君以小人为睽而以君子为家人者类固相反虽人君以一人之明而欲尽知天下之君子亲之使为家人又欲尽察天下之小人睽而逺之则虽尧舜之圣犹难于此然图其易亦必有要矣舜选于众举臯陶则不仁者逺汤选于众举伊尹则不仁者逺故易曰君子有解小人退也前日君子小人倒植内外逆施奸罔充斥臣未易遽论而独怪陛下即位以来朝廷之间未见泰象臣是以请先论之如近日王孝廸之昏庸固已污翰苑而擢中书蔡懋之顽固已败枢府而犹迁右丞四方闻之怅然失望此则陛下既悟而罢之今又相邦昌于庙堂是则古之所外今之所内类进之祸岂复胜言臣窃意陛下圣明岂不知前日之乱皆生于大臣奸防不去此辈无以为治而相邦昌者盖或用权以济敌骑既行未必遂用故臣未敢正击而发其端于此他日果用之则臣请以死争之臣以谓陛下正始之时置相不可不谨辟如植木始得嘉木而植之则嘉木有种其后材将不可胜用始得恶木而植之则恶木日滋其极将至无复取材则君臣一体相待而成自昔未有有君无相而能成大业者也故陛下欲为汉文帝则相必有陈平周勃欲为唐太宗则相必有房龄杜如晦欲为尧舜三代之君则必有尧舜三代之佐而后纷无不解为无不成将前卜天下之安危在始观置相之得失故愿陛下考而谨之先王知人之道要在公聴并观验左右之言于诸大夫验诸大夫之言于国人验国人之言于其人可见之迹灼知其贤而用之此孟子用人之法而易所谓泰者故臣辄敢论思先之以为治之要上嘉纳之　太学生呉若上书畧曰自古人主急于择相而于今尤难臣窃闻陛下之相张邦昌特因其面折童贯耳贯之奴才罪盈恶稔面折其短谁不能之则陛下论相之术踈矣今又相呉敏士论以敏为京奸党前日建请上皇逊位乃绦钩探先防擿敏为之兾敏立朝庇其宗党又道路言蔡尝有保防邦本之策陛下不忘其恩欲全宥之且陛下之居储位系于天人京父子方欲倚此全宗害天下之公议矣愿陛下察之
　　窜殛蔡京父子童贯
　　京责授秘书监分司南京寻移徳安府卫州安置正言崔鶠上言贼臣蔡京以奸邪之术诳耀人主大似王莽而朋党之众则尤倍于莽莽之奸邪制井田更钱帛设六筦造明堂起辟雍颁时令筑学舍万区以诳耀其君于是攘其国而有之京贼亦用此术其心安在莽之腹心不过王舜刘歆等数人岂如京贼收天下之士以为腹心乎遂致盗贼蜂起戎马生郊宗庙神灵为之震骇陛下安得而赦之遂窜京儋州寻又窜京子孙三十三人遇赦不许量移京行至潭州而死年八十京天资险谲舞智以御人在人主前左狙右伺专为固位计子攸以太保赐玉带金鱼绦修行咸至大学士视执政鞗尚帝女他加侍従者又十余人厮役取大官妾媵封夫人然公议皆不与天子虽富贵之而亦隂知其奸防不可以托国故屡起屡仆尝收其素所不合者如赵挺之张商英刘正夫郑居中王黼之流迭居台司以扼之京每闻当罢辄入见天子叩首哀祈无复有大臣防耻事燕山之役攸实在行京送以诗阳为不可之言兾事之不成资以自解暮年即家为府嗜利干进者趦趄其门输货僮仆以得美官者踵相蹑纪纲法度一切为虚文识者切忧之而京患失之心无所不至根株盘结牢不可脱卒以召衅误国为宗社竒祸虽以谴死而海内以不及正刑诛为恨　攸従道君南下或云将遂复辟于镇江寻责永州安置徙浔雷二州又移万安上复命即所在斩之绦亦以复辟之谤斩之　贯初贬池州居住移栁州寻下诏数其十罪追斩于南雄州贯状貌魁梧伟瞻视皮骨如铁畧不类阉官有度量而疎财后庭自妃嫔而下内侍无大小献饷结纳无虚日故左右交口称誉一时宠焰赫然乃至隂谋揺东宫声焰震天下服食华侈仰偪乗舆珍玩瑰竒充牣于家其副将又招伉健少年号胜捷军以为亲兵环列第舎持兵呵卫僣拟宫阙一时蹈利嗜势之人趋走如市亲王柄臣多出其门厮台贱役自承宣而下凡数百人庖夫廐兵亦官至团练刺史恶稔衅盈卒以起衅之祸流毒四海虽醢其躯不足以谢天下云
　　种师道罢
　　罢为中太一宫使中丞许翰言不当解师道兵柄上曰师道老矣难用当使卿见之令相见于殿门外师道寂然于殿门外翰因言平仲城下用师之失以感发之师道始言彼众我寡当分兵结寨守要地使粮道不通坐以持久可破也翰深叹息其言复上奏师道智虑未衰方时多故虎臣置之散地非策也
　　以杨时兼国子祭酒
　　初李棁蔡懋王孝迪赵野悉为都人所诟棁懋大恨之言于上曰诸生率众伏阙意在生变请置于法又又密谕国子监司业黄哲令斥屏诸生诸生益愤聂山闻而救止之上意少解学官亦连名露章待罪上乃诏学官安职仍晓谕诸生诸生既为棁懋所仇有不告而去者学官举规屏之诸生閧然请同屏时言诸生欲忠于朝廷尔本无他意但择老成有行义者为之长贰即定矣上喜曰此无逾卿者遂有是命
　　尼堪陷隆徳州
　　先是尼堪诣太原城下言朝廷已割此城与我矣亟开门张孝纯王禀曰但奏云吾二人不肯坚守如初尼堪攻之不克防义胜军将刘嗣初刼平阳府叛降于尼堪权威胜军李植亦以城叛降尼堪遂留兵攻太原分兵而南既逾南北闗仰而叹曰闗险如此而使我过之南朝可谓无人矣遂至隆徳城中素无备二日而陷守臣张确死之　自李纲建议尽遣城下兵追斡里雅布之师及于邢赵间相去二十余里金人惧其行甚速至是泽州奏尼堪兵次髙平执政具密启于上以御前金字牌追兵还甚速纲力争于上前得防复遣而诸将还已数程矣再进犹及金人于滹沱河然将士知朝论二三悉解体不复邀击第遥防之而已
　　命种师道等援三镇
　　尼堪之兵闻已和而退乃命师道为河北宣抚驻滑州而命姚古为河东制置种师中副之古总兵以援太原师中援中山河间诸郡时朝廷佥议以三镇为果不可割如有兵民为国家坚守不下即遣使再议以租赋归之求保祖宗之地故也寻防师道兼河东宣抚实无兵従行师道乃请合山东陜西京畿之兵屯于孟沧滑卫河阳预为防秋之计徐处仁等谓金人重载甫还岂能复来不宜先自扰费且示敌以弱议格不用
　　三月张邦昌罢以徐处仁为太宰唐恪中书侍郎先是徐处仁入见首论御戎狄者不一而足朝廷甘言重币修好可也何亟捐三镇以与之陛下受祖宗之天下尺地岂可与人矧保塞奉二祖之陵寝中山为陛下之始封敌人诈而难测今要盟刼质侵侮莫甚但见其还従而信之则过上矍然曰卿言是也吾意亦尔自是稍议御戎而坚守三镇处仁视事未旬日而有是除　时朝廷驿召处仁至未几即拜太宰而复擢恪以是职人皆贺得人可以拨乱独给事中谢克家曰州郡失一良守朝廷得一佥人其后附防耿南仲而乖谬有不可述者靖康之初首为宰相而因循失措者呉敏与处仁是也奸巧自营而废国隄防者恪与聂昌也
　　诏三镇坚守
　　诏金人要盟终不可保今尼堪深入南陷隆徳先败元约朕夙夜追咎已黜元主和议之臣又诏种师道等往助三镇播告中外使知朕意于是朝奉大夫晁説之着重地论略曰中山之地则保深祁广信安肃顺安永宁八州军兵三万三千有竒髙阳则莫雄霸恩冀沧永靖保宁干宁安信十一州军兵则四万二千有竒太原则忻代二州宁化岢岚二军控契丹之朔云麟府二州守河外岚石隰三州火山保徳二军州河并扞夏国之西州足十有二州军兵则七万三千有竒呜呼可谓重矣故曰瀛州者有瀛海之富富于天下也定州者可以大定天下也并州者可以并兼天下也名不虚得亦未可忽也若不保此三重镇而弃之窃恐江海之民鱼虾之俗先叛而后服者足揺而生心矣且曰非我敢弃朝廷恐朝廷之我弃也故曰所忧不在河北而在京师也今陛下赫然下明诏俾三镇无弃其守如故且防兵击外侮实天下幸甚
　　命李纲迎上皇于南京
　　上自受内禅呉敏辈以定防为己功耿南仲挟师傅之旧左掣右制使上不得有所为道君既渡江敏南仲言于上谓童贯朱勔蔡攸绦将邀道君复辟于镇江或陈唐明皇与我劒南一路自奉之语朝夕撼于上前上忧且疑之遣江淮发运使朱暎赍书至行营具言思奉晨昏之意暎至宿城之东迎谒道君即日北还又亲书手诏以赐暎焉内侍石如冈畏罪不肯従道君还京道君亦以为是乃批令呉敏李纲二人前来敏纲俱请行诏遣纲往迎纲至南京道君且曰金既退师方渡河时何不邀击纲曰朝廷以肃王在军中故不许道君曰宗社计岂复论此语既浃洽因及行宫上递角等事曰止缘都城被围恐金人知我所在非有他也纲即奏皇帝仁孝小心惟恐一有不当大敌入冦政事不无小更今宗社无虞陛下回銮勿问细故可也道君曰朕已释然矣因出玉带以赐纲
　　太后至京师
　　上出迎初上意欲従端门入禁中而内侍辈颇首劝上严备以待两宫之至者呉敏乘间言陛下但推诚尽孝上皇相见当释然至是两宫情通遂罢如洛之议
　　夏四月夏人冦边
　　攻震威城戎酋呼知城朱昭曰大金约我夹攻自河以北大金得之自河以西我国得之今麟府诸垒悉已归我公何恃而不降乎昭答曰新君即位圣政日新汝辈谁知耶乃宣发传禅诏示之众皆眙然攻甚急城防昭先自杀其妻子而后死
　　上皇至京师
　　入龙徳宫初童贯部防胜军従道君东巡贯贬军士有恶言上以问宰执或请城守独处仁曰陛下仁孝宜郊迎称贺何谓城守乎上大喜以处仁为扈驾礼仪使道君至近郊上出迎谒两宫甚懽无一间言
　　立皇子谌为皇太子
　　复春秋学官
　　置详议司寻罢之
　　以宰执徐处仁呉敏李纲总领其事葢三人所共奏也又择侍従叅详余官检讨分六房期以半年一切去之政协于祖宗成宪而廷臣弗与者多不乐稍进説以为是与熈宁条例司崇宁讲议司相似非当今所宜处仁谓熈宁条例司欲变祖宗法今欲复祖宗法崇宁讲议司欲制礼作乐以文太平今欲破觚断雕以济艰难其相似者乃名也而不相似者实也上方去名取实虽説者百人上弗信之矣然説者不已逾月以御史胡舜陟之言罢之
　　诏吏部考覈滥赏
　　稽考庶官凡由王戬李彦之公田王黼朱勔之应奉童贯谭稹等西北之师孟昌龄父子河防之被变蜀湖南之开疆闗陜河东之改币呉越山东茶盐陂田之利宫舘池苑营缮之功后苑书艺局文书库等之赏又若近习所引献颂可采効用宣力应奉有劳特赴殿试之流所叨恩数不限高卑一褫夺之　七月诏罢讨论左正言程瑀争之以为可痛愤者三可深惜者二不听
　　科举复用诗赋
　　追复吕公着等官
　　诏亲擢台諌
　　诏台諌者天子耳目之官宰执不当荐举当出亲擢立为定制
　　赵良嗣伏诛
　　先窜栁州就诛之
　　五月募民输财助军
　　罢王安石配享孔子
　　从杨时之请也诏安石合依郑康成等例从祀孔子庙庭令礼部改正施行而徽猷阁待制谭世勣又言并不当以安石从祀不报
　　种师中击金人于榆次死之姚古师溃于盘陀退保龙徳府
　　斡里雅布之还师也抵中山河间两镇固守沿边诸郡亦然师中因此进兵逼逐金人岀境两镇无虞尼堪之师至太原城下太原亦坚壁尼堪屯兵围之悉破诸县为鎻城法以困太原鎻城法者于城外矢石不及之地筑城环逺分人防守使内外不相通虽姚古进师复龙徳府威胜军扼南北关累出兵屡有胜负而不能解太原之围于是诏师中率兵由井陉道与姚古相犄角应援太原师中进次平定军乘胜复夀阳榆次等县有轻金人之意又辎重赏军之物悉留真定不以从行金人乘间冲突诸军以神臂弓射却之欲赏射者而随行银椀只数十枚库吏告不足而罢于是士卒愤怒又尝约姚古张灏两军同进二人不至师中裹创力战而死其余将士退保平定军金人进兵迎古遇于盘陀王师皆溃　时种师道驻滑州以老病乞罢　师中讣闻上亲制祭文哭于营中赠使官其子孙族属二十人　当时行移文字出于宻院者则令追破贼出于三省者则令防岀境诸将莫知适从
　　赦河北
　　以李纲为两河宣抚
　　初师中败闻种师道又以老疾告归乃别议选宣抚使代师道领兵再援太原门下侍郎耿南仲谓中国势弱用兵无益宜割三镇以赂之纲奏祖宗之地不可割割之徒资敌势生灵陷于殊域岂为民父母之道哉上従纲议为再援之计南仲等以纲坚执异议决于用兵乃曰方今欲援太原非纲不可宜以纲为宣抚使上欲用纲召对睿思殿谕所以欲遣行者纲自陈书生不知兵在危城中不得已为陛下料理兵事实非所长今使为大帅恐不胜任且误国事死不足以塞责上不许即命尚书省出敕令面受纲奏曰借使臣不量为陛下行须择日受敕今拜大将如呼小儿乎上乃许别日受敕纲退即移疾入劄子乞致仕力陈所以不可为大将且云此必有建议不容臣于朝者章十余上上批答不允且督令受命于是台谏交章言纲儒者不知军旅将兵必败又言纲忠鲠异众为大臣所防他日成功亦死偾事亦死不宜遣使纲出衂太原失守贻忧近甸祸安可弭非善计也上斥为大臣游説寝不报先是上录裴度传赐纲纲入劄子具道呉元济以区区环蔡之地抗唐室与金人彊弱固不相侔而臣曾不足以望裴度万分之一以度拟臣是谓非伦且言诸葛亮出师表谓亲贤人逺小人此先汉之所以兴隆也亲小人逺贤臣此后汉之所以倾頽也夫用人之于用兵之间若不相及而亮深以为言者诚以冦攘外患有可扫除之理而小人在朝蠧害本根寖长难去其祸有不可胜言者是以吉甫賛周以北伐必有孝友之张仲裴度相唐宗以东讨必安奸邪之元稹君子小人之不两立従古已然臣窃观陛下嗣位之初适遭金人入冦宵旰忧勤励精图治思刷前耻虽古帝王勤俭之徳无以逺过然君子小人尚犹混淆于朝翕訿成风殊未退听谓宜留神照察在于攘逐经理之先朝廷既正君子道长则所以捍御外患者有不难也今取裴度论元稹魏洪简章疏节其要语辄陈天听上优诏答之　纲逾旬不受命或谓纲曰公知上所以遣行之意乎此非为边事乃欲缘此去公则都人无辞耳公坚卧不起谗者益得以行其说上怒且不测矣奈何许翰又书杜邮二字遗纲纲皇恐乃受命　宣抚司得兵三万人而阙马纲复上曰戎事以马为先今之马如此无以奋张军容昔天寳末封常清出师幽蓟人见其军容不整皆叛去今臣出师安知无窥觇者所系国体非细故也事廹矣请括都城马倍价偿之可得数千匹上以为然令条具以闻既而榜于开封府曰宣抚司括马事属骚扰可更不施行　纲以二万人分为五军时胜捷军叛于河北遣左军往招抚之又遣右军属刘韐除韐宣抚副使韐乃唐恪所荐纲初不知也又以解潜为制置副使代姚古以折彦质为河东勾当公事与潜治兵于隆徳府宣抚司凡万二千人纲请银钞钱于朝廷各百万方得二十万期于六月二十二日启行而庶事皆未办集乞量展行期上批曰迁延不行岂非拒命其日戊申也纲惶恐入劄子辨所以未可以行者且曰陛下前以臣为专权今以臣为拒命方遣大帅解重围而以专权拒命臣为之毋乃不可乎愿并罢枢密之任择信臣委之乞保骸骨因以尚书右丞知枢密院事宣抚使告敕缴纳上封还遣使趣召数四纲入见上具道所以为人中伤致上听不能无惑者因于二月五日士庶伏阙事今奉命出使无缘复望清光上惊曰卿只为朕巡边便可还阙纲奏曰臣之此行岂有复还之理昔范仲淹自防知政事宣抚西边过郑州见吕夷简语暂出之意夷简曰叅政岂复可还其后果然今臣以愚直不容于朝使臣既行之后无沮难无谗谤无钱粮不足之患则进而死敌臣之愿也万或有一朝议不坚臣自度不能有所为即须告陛下求代罢去陛下即宜念臣孤忠以全君臣之谊上颇感动乃以二十五日戒行前期锡宴紫宸殿及行又送御筵于琼林苑问劳甚渥纲先具奏畧云深惟国家之大非一已私智所能独办今臣将行显受睿算与庙堂之成谋使臣得以遵禀奉行庶几有济夫用兵之道虽临机制变不可预计然规摹大畧当须先定今日之事莫大于防秋莫急于解太原之围士大夫献説者不过和与战二策而已金人留吾亲王幸利以为质屯重兵于太原已半年矣使者相望欲得三镇之意愈坚和果可得乎种师中姚古以十万之师相继溃散战果可必乎和不可恃则秋髙马肥敌骑侵轶议者必以臣今日出师为致冦之端战不可必胜则万一战士或复有衂必又以臣为轻举误国不知陛下睿算与夫庙堂之谋所以授臣使防秋而解太原之围者当决以何策而可也前日和议割三镇之説至今为梗今日之谋倘或更有差误则天下之势有不可胜虑者矣愿陛下及在廷之臣与五六大臣熟议决策特降亲笔俾臣巡边臣非敢爱死诚恐有误国家大事　纲又复奏云十月初抵河阳入劄子言泛水间西都河阳皆形胜之地城壁頽圮当亟修治今虽晚然并力为之尚可及也又因拜望诸陵具奏曰臣总师道出巩洛拜望陵寝澘然流涕恭惟祖宗创业守成垂二百年圣圣传授以至陛下适值艰难之秋戎马南侵中国势弱此诚陛下尝胆思报励精求治之日愿考祖宗之法一一推行之进君子逺小人无以利口善防之言为足信无以小有才间君子之大道为足恃益固国本以图中兴上以慰安九庙之灵下以为亿兆苍生之所依赖天下幸甚初纲陛辞日为上道唐恪聂山之为人陛下信任之笃故于此申言之上批答有铭记于懐之句留河阳十余日练士卒修器械之属进次懐州自出师后禁士卒不得扰民有悍夺妇女钗子者立斩以徇拾遗弃物者决配逃亡捕获者皆斩以故军纪颇肃无敢犯者尝谓步不胜骑骑不胜车金人以铁骑冲突非车不能制之有张中行献战车制度两竿双轮前施箟篱运转轻防每车用甲士二十五人执弓弩枪牌之属以辅
　　翼之结阵以行铁骑遇之皆靡造千余辆　　　　　　　　　　　　　　　　　　　　　【日】肄习之俟防秋之兵集以谋大举而朝廷降防凡所起之兵悉罢减之纲上疏力争其大畧曰臣昨待罪枢府伏防陛下委分措置防秋之兵臣意谓军政不修几三十年矣阙额不补者过半其见存者皆溃散之余不习战阵故令金人得以窥伺既陷燕山长驱中原遂犯畿甸国无藩篱之固人无邀击之威庙堂失策又割三镇质亲王刼取金帛以亿万计驱畧士女屠戮良民不可胜数誓书之言所不忍闻此诚宗社之羞而陛下尝胆而思报者也今河北之冦虽退而中山河间之地不割敌马出没并边诸郡寨栅相连兵不少休太原之围未解而河东之势危甚旁近县镇皆为敌兵所占据秋髙马肥敌骑慿陵决须深入以责三镇之约及金帛之余数倘非起天下之兵解围太原则必复有今春之警宗社安危殆未可知此危急之秋也故臣辄不自揆为陛下措置降诏书以团结诸路防秋之兵大约不过十万余人而欲分布沿边河北雄霸二十余州中山河间真定大名横五帅府腹中十余州军沿河一带控扼地分翊卫王室隄防海道其甚急者解围太原收复忻代以扞金人夏人连兵入冦不知此数十万之众一一皆到果能足用而无敌骑渡河之警乎今臣被命出使距陛辞之日未几朝廷已尽改前日诏书调兵防秋之计既罢日下又罢弓弩手又罢练兵民罢四川福建广南东路将兵又罢荆湖南北系将不系将而京西州县又皆免起发是前日诏书所团结之兵罢去大半不知金人聚兵两路入冦将何以支吾而朝廷何恃不留意于此也臣窃思之以兵为不须起者大槩有五川广福建荆湖之地逺一也钱粮犒赏之费多二也河北冦退天下已无事三也太原之围敌骑不多不攻自解四也探报有林牙髙丽之师金人牵制未必深入五也若以川广福建荆湖之地逺则诏书之下已四月期天下兵以七月当时则报三省何不即止今已七月逺方之兵皆已在道始复罢之是蹈今春勤王之师约回之也一嵗而起天下之兵在道而两罢之天下谓何臣恐朝廷自此不复能取信四方而将士解体矣国之大事在戎宗庙安危所系而且行且止有如儿戏臣窃痛之若谓钱粮犒赏多则今春无兵捍冦致令误国土地寳货人民皆为所取又不止于前日也况元降指挥防秋人民各令赍粮以行则钱粮犒赏之乏自非所患庙堂不深思宗社大计而惜小费臣窃所不取也若以河北冦退天下无事则边郡日报金人聚兵声言某月入冦当取某地强敌临境非和则战朝夕恐栗惧其复来天下果无事乎贾谊谓厝火积薪之下而寝其上火未及燃因谓之安以今日观之何止于火未及燃殆处于烈焰之旁而言笑自若也若以太原之围敌骑不多不攻自解则自春徂秋攻守半年曾不能得其实数姚平仲一帅以十万之师一日皆溃彼未尝有所伤衂何以必其兵之不多以为可以不攻而自解者臣以为非愚则诬至林牙髙丽牵制之报理或有之然不可恃彼之不来恃我之有备则屯兵聚粮正今日之急务不可忽也今河北河东州郡日告危急皆以三五万为言而半年以来未有一人一骑可以副其求者防秋之兵甫集又皆遣罢不知此何理也若必以谓不须勤王之兵而自可无事则臣不足以任此职陛下何不遣建议之人代臣俾至康平而重为此骚扰也除范世雄所统河北兵闻已至【阙】塘间臣以昨奉圣防令疾速发赴宣抚司外所有余路乞依元诏书起发庶几不误国事未报再开具奏曰近降防指挥减罢防秋之兵臣所以深惜此事一则河北防秋阙人恐有疎虞二则一嵗之间垂令起兵又复止之恐无以示四方大信防秋之计臣前奏论之已详请为陛下更论不可失信之意昔周为犬戎所侵尝以火召诸侯之兵恐诸侯之未必至也举火以试之诸侯之兵大集知其试已皆大怒而归其后真举烽火无复至者去冬金人将犯阙诏起勤王之师逺方之兵踊跃赴难至中途而已议和有诏止之皆愤惋而反今以防秋之故又起天下之兵良非获已逺方之兵率皆就道又复约回将士卒伍宁不解体夫以军法勑诸路起兵而以寸纸罢之臣恐后时有所号召无复应者矣竟不报
　　六月贬陈公辅
　　公辅上言三事一谓李纲本书生不知军旅遣援太原为大臣所陷必致败事二谓余应求不当以言逺谪三谓方复祖宗旧制冯澥不宜更论熈丰之政此三者譬人腹心之病愿急治之遂自左司监降监合州酒税
　　下戒厉诏
　　先是谏议大夫冯澥言有公论有中道公论天下所同而中道万世不易近日朝论稍归复于元祐渐不可长夫祖宗之法与熙丰之法择其可行者行之足矣诸经古制与王安石新议择其善者従之足矣何必彼之是此之非诏榜朝廷于是御史李光疏驳之不听右正言崔鶠奏近日冯澥上章其言曰熈宁元丰之间士无异论文学之盛也此奸言也昔王安石用事除异已之人当时名臣如富弼韩琦司马光吕公着吕诲吕大防范纯仁等皆以异论斥逐布衣之士谁敢为异乎士携策负笈不逺千里游于学校其意不过求仕宦耳安石着三经之説用其説者入官不用其説者黜落于是天下靡然雷同不敢可否陵夷至于今大乱此无异论之大效也而敢尚为此説以荧惑人主乎乞以澥所上言章并臣之章垂于象魏掲于通衢以验国人之论而赏罚之以戒小人之欺罔吾君者鶠又奏臣近所上章论谏官冯澥未防施行澥复进吏部侍郎此士论之所公忧臣适当言责不得已而言也观澥之意不过欲以熈宁元丰之法为治缘澥乃熙丰人类之一也已之説行则身安已之説废则身危非为国家忠计此天地否泰所系国家治乱之所由分不可忽也昔在仁宗英宗时选天下敦朴敢言之士以遗子孙而王安石用事皆目为流俗之臣尽逐去之乃自为新说以造士号为新义人材充塞乎朝廷而人主不问天下之安危元祐之初司马光收仁宗英宗时人材而用之故宣仁圣烈皇后拥少主不出帘帏而天下治问其四夷则率服矣问其盗则消弭矣问其军士则豫附矣问其百姓则富乐矣当时天下之势安于泰山及章惇蔡卞用事斥之于瘴域炎荒之外蔡京隂蓄异图防谋益炽于是尽收熙宁元丰时人材用之诱以美官饵以厚禄于是海内小人波荡而従之万口一词迭相唱和为绍述之论以诳惑人主绍述一道徳而天下一于謟佞矣绍述同风俗而天下同于欺罔矣绍述理财而公私竭矣绍述造士而人材乏矣绍述开边而四裔交侵矣此熈宁元丰之效也且元符末以连年四月朔日食四月正阳之月古人所忌诏求直言应诏者数千人蔡京因此以除异已者乃遣腹心之党与定之分邪正二等同已者为正异已者为邪澥与京同者也故在正等凡异已者京皆指以为邪陷以为罪矣凡数千人近者上皇下责躬之诏其意以直言夺于权臣反归咎建议臣寮然则前日附防蔡京号为上书正等者皆今日之罪人也陛下嗣位之初天下观陛下好恶是非以卜世之兴衰今用蔡京正等之人岂上皇悔过之意天下之士闻之解体矣上召翰林学士呉升至内东门付以御封李光劄子论冯澥尊推王安石之学鼓惑众心安石置条例司専任已能斥逐名贤任用小人以驯至蔡京蔡卞操继述之说扫除祖宗法度于光劄子御批祖宗之法子孙当守之如蔡京首倡绍述变乱旧章贻患至于今日可作一诏于是降诏畧曰祖宗法度在于后人奉承之不敢有违迩者蔡京懐蔵奸慝自作不靖凡旧章彞典肆行变乱挟绍述之言为刼持之计比嵗上皇深烛其奸咸当厘正尚虑邪説鼓行习熟间揺众心害于国体明示厥指罔有不孚有一于斯必罚无赦
　　丙辰太白荧惑镇嵗四星聚张
　　壬戌彗出紫微垣
　　窜姚古
　　初古屯威胜军帐下统制官焦安节妄传冦至以动军情古遂退至隆徳安节又劝古遁去故两郡皆溃散及安节还军李纲召安节斩于琼林苑中丞陈过庭奏昔周主战髙平斩败将何徽等而军声大振古罪不容恕诏安置广州
　　金置元帅府
　　初二将入冦但置节统府是夏金人用其臣刘彦宗议始改元帅府且置官属以安班贝勒舎音茂为都元帅尼堪斡里雅布为左右副元帅达兰乌舎为左右监军阿穆尔及耶律伊都为左右都监凡七人　尼堪乌舎伊都弃太原斡里雅布达兰阿穆尔自燕山防于山后草地避暑且议事及秋乃还议者谓尼堪乌舎伊都三大敌弃太原北去徃返千有余里避暑而我援兵云集不能解太原之围失计甚矣
　　秋七月除元符上书邪等禁
　　彗出东方
　　长数丈北拂帝座扫文昌大臣有谓此乃敌势将衰非中国忧也提举醴泉观谭世勣面奏垂象可畏当修徳以应天不宜惑其防説　八月诏以垂文见异除民间疾苦十事
　　胜防军叛讨平之
　　初胜防军统制官张师正与金人遇于河北而溃至大名府宣抚使李弥大斩师正以狥而不能抚其众皆不自安又闻童贯已诛死有大校李福者率以为乱遂掠淄青间其徒至四万人所过无噍类矣至章邱县离城问罪令曰此朝廷处分非小邑罪也遣人以牛酒犒之乃舎去弥大遣禆将韩世忠以所部五百袭击之追至临淄斩福余弃甲而遁众犹满万世忠单骑入其军曰我辈皆西人平时惟杀畨贼几曾作贼耶官家使我招汝若能降悉赦汝罪皆拜而请命遂降之
　　诏改宣仁皇后谤史
　　谏议大夫杨时言臣窃帷宣仁圣烈皇后保佑哲宗皇帝殆十年被诬谤久而未明臣谨条具本末于左昔元丰末神宗皇帝不豫哲宗冲防宣仁圣烈皇后有防令二王非宣召不得入内其周防之虑深矣是时王珪首建大议谓立延安郡王为皇太子余臣无敢言者退批圣语在中书仍闗实录院众臣签书本末详具天地鬼神临之在上质之在旁不可诬也至元祐中蔡确以罪去其党始造为奸谋兾邀异日之福绍圣初章惇蔡卞用事欲中伤旧臣报复私怨遂实其説上诬圣母而以大逆之名加王珪以定策之功归蔡确而已亦与焉其为此谋非私于蔡确其实自为因以中伤元祐之人耳天下防寃积忿防四十年伏遇陛下嗣神器如太阳之升无隠不烛而臣幸得备员谏省不得不为陛下言之也凡元祐政事着在甲令者皆已焚毁则当时所批圣语在中书者必多遗失所幸绍圣中所修政事记具在秘书省国史案犹可考也此天之意实以遗陛下乞索元祐时政记一赐览观庶以究竟事实昭洗王珪为臣不忠之名追夺蔡确冒受封赠之典滥恩所列悉行改正以塞天下愤郁之气中丞陈过庭吏部侍郎冯澥户部侍郎邵溥相继论奏故有是命
　　是月解潜刘韐兵溃
　　李纲使解潜屯威胜军刘韐屯辽州幕官王以宁与都统制折可求张思正等皆屯汾州范琼率山东兵屯南北关五驿约以三更竝进防城下时大雨连月或谓阴盛以语上上以纲握兵权太重徐处仁曰纲书生耳强敌中国之隠忧今太原兵围未解不以此忧而忧纲乎然纲犹未进兵而河东七月旦暮已凉且多江浙闽蜀人皆脆弱不可战至是刘韐兵先进金人并力御之韐兵溃将领王彦等死之而解潜兵与敌遇于关南郊大败
　　八月召李纲还以种师道代之
　　时师道无兵从行及次河阳金使王汭自北来师道揣金必大举入寇亟拜疏请幸长安大臣以为怯未几召还命刘韐代之韐未及行复命范纳代韐　纲自序云初遣王云曹时使金军中议以三镇军民不肯割地愿输租赋代割地之数及云时还云金有喜意其实以欵我非诚言也朝廷信之耿南仲唐恪尤主其议复诏宣抚司不得轻易进兵而议和复纷然矣
　　斡里雅布复入寇张思正师溃
　　思正之兵在汾州十七万号百万未出战金人相谓曰刘韐解潜既败不足畏也乃驱老弱守虚寨以当平定威胜之路而并其兵以御思正思正引兵出汾州执冀璟狥于众曰此不坚守石岭关遁还者斩之癸丑夜金人于文水县张饮谍者遽以告思正与张灏袭之斩首数百与李嗣本合甲寅复出战金人曰彼众虽多而喧嚣不整无能为也乃以铁骑三千直冲我师我师大奔相蹂践而死数万人坑谷皆满思正以败卒数千奔汾州灏以牙兵数百赴磁隰于是威胜隆德汾晋绛泽之民扶携老幼渡河南奔者以万计州县井邑皆空矣　李纲自序云上日以御批促解太原之围于是宣抚刘韐制置使解潜察访使张灏勾当公事折彦质都统制王渊折可求等会议于隆德府期于七月二十七日诸路进兵平定军辽州两路刘韐王渊主之威胜军路解潜折彦质主之而宣抚副使制置副使察访使勾当公事皆承受御前处分事得専逹进退自如宣抚司虽有节制之名特具文耳纲奏上以节制不専恐误国事虽降指挥约束而承受専达自若也至期出师解潜与敌相遇于南北关转战四日杀伤相当金人增兵潜兵力不能胜而溃平定辽汾之师皆逗留不进其后张灏又违节制用统制官张思正复文水县已而复为敌所夺纲极为上论节制不専之弊又分路进兵敌以全力制吾孤军不若合大兵由一路进会范世雄以湖南兵至即荐为宣抚判官方欲会合亲率师以讨击而朝廷之议变矣
　　刘岑李若水分使金军
　　请缓师也岑等使还言至斡里雅布军止索归朝官所欠金银见尼堪则深讳金银専论三镇　初若水名若氷上召见恶其若犹弱也氷犹兵也兵不可弱遂赐今名
　　徐处仁吴敏罢以唐恪为少宰
　　何防中书侍郎陈过庭尚书右丞许翰罢同知以聂昌代之李囘签书枢宻院事时门下侍郎耿南仲専主和议上是之处仁力争南仲引王云使金宻请逐两相以借口又谭世勣李熙靖同提举龙德宫一日道君谓二人曰国有大故大臣定防古有之矣亦有羣臣辄请传禅者乎世勣曰古无有也道君正色曰内禅自岀予意小人窃为已功以致将相卿等奏知熙靖畏懦不敢惟世勣独奏圣语又南仲欲引聂昌为执政于是御史中丞李囘言处仁与少宰吴敏皆蔡京之党也而处仁与敏不和敏又贪天之功为己力望亟罢之　先是左正言程瑀上言陛下即位以来功效不见以未得驭臣之方而今日大臣持茍且之术行姑息之政以节用则浮侈尚多以爱民则凋弊未息官冗而未澄兵骄而不知制名曰斥逐奸臣而加恩庇防名曰爱惜名器而不谨差除若此者遽数之不能尽臣稽之于众佥谓处仁庸常吴敏耿南仲昏懦唐恪倾险此政事所以旷败而不振陛下宜深推安危治乱之机尽赐黜罢别选英贤共圗大计庶几尚可救药惟陛下念之
　　福州军乱
　　杀守臣李庭俊
　　九月尼堪陷太原
　　始尼堪久攻太原不下乃于城外筑旧城居之号元帅行府已而归云中留尼楚赫大王攻城至是尼堪自云中复至乘胜急攻丙寅城陷金人尽杀捷胜军帅臣张孝纯被擒既又释而用之副总管王禀负原庙太宗御容赴汾水而死转运使总提举王孝忠三十六人皆被害太原自去年十二月己卯受围凡二百六十日军民乱死十八九固守不下至是始破
　　吴革使尼堪军
　　革以阁门舍人充使见尼堪庭立不拜责其贪利败约气劲词直敌相顾动色愧服为追囘威胜军等处人马受书以归备得其情状报宣抚折彦质请于朝急备河南及对上问革他事革曰金人有吞噬之意又寇聚兵乞措置边地起陜西兵马为京城备不复议和乃遣革诣陜西勾兵委之帅臣讲武备
　　置四道总管府
　　从何防之请也分总四道以知大名府赵野总北道知河南府王襄总西道知邓州张叔夜总南道知应天府胡直孺总东道事得専制财得通用官得辟置兵得诛赏缓急则以羽檄召之入卫京师给事中谭世勣言裂天下树四人而王畿所自治才十六县耳独无不掉之虑乎中书舍人胡安国亦言一旦以数百州之地分为四道则权太重万一号召不至又何以待之臣欲乞二十三路帅臣皆选重臣付以都总管之权有警则各帅所属守将应援则一举两得矣安国世勣二人所言皆拂上意乃改勣为礼部侍郎安国又言野不才缓急恐误事不报初欲以宇文虚中当一宰执主之其后中书舍人安扶言其不可任乃罢之
　　冬十月窜李纲
　　安置建昌军寻徙防州纲自叙云初唐恪谋黜纲则徐处仁吴敏许翰皆可以不去者数人去则纲必不能留已而处仁敏罢而恪相翰罢同知枢宻院而用聂山陈过庭李囘等皆知恪防言者复论敏承蔡攸防建内禅议及初除门下侍郎亦蔡攸矫制为之责授散官安置涪州纲窃叹曰事不可为矣遂乞罢奏数上犹批荅不允纲具奏力道其所以材能不胜任者且得昏愦之疾恐误国事并叙曩日榻前之语于是上命种师道以同知枢宻院事巡边交割宣抚司职事召纲赴阙且俾沿河巡视防守之具纲连章乞罢知枢宻院致仕行至封邱县有防除观文殿学士知扬州纲辞免不敢当且以疏言所以力乞罢者非爱身怯敌之故特事有不可为者难以虚受其责始宣抚司得兵若干又防秋兵若干今屯驻某处皆不曾用如朝廷应副银绢钱若干又御前降到若干除支官兵食钱犒赏外今皆存留襄州及在京降赐库具有籍可考按也臣既罢去恐不知者谓臣丧师费财惟陛下遣使覆实虽臣自以为不材乞罢愿益择将帅抚驭士卒与之捍敌金人狡狯谋虑不浅和议未可専恃一失士卒之心无以御侮则天下之势去矣臣至此不复与国论敢昧死以闻至是果有言纲専主战议丧师费财者又指十罪于是落职宫观责授节度建昌安置以纲上书辨论谓退有后言以惑众听再谪宁江
　　斡里雅布陷真定府
　　执帅臣李邀钤辖刘竧死之　初金以三镇未得两道入寇斡里雅布主之八月十四日入塞先以众攻广信军保州不克遂越中山攻真定邀措置乖谬竧率众昼夜拒战城上金入初攻北壁竧立拒之至是伪移攻东城邀复趣竧往应力攻两日一日潜移攻具还攻北城城中不知也黎明金又忽鼓众凭堞而上城陷李邀不能死为金所擒竧犹率众巷战麾下稍稍亡去竧顾其弟曰我大将也岂可受敌戮乎因防马挺刃溃围欲出而诸门皆为金人所守遂之孙氏园中亭内解绦絶脰而死邀被执至燕山亦不屈而死
　　金使来
　　斡里雅布尼堪以书来责问契丹梁王及伊都蜡书并元割三镇略云乃者差萧仲恭赵伦等赍书报复囘日輙受间谍之语阴传搆结之文今差杨天吉王汭为问罪之使请速令皇叔越王皇弟郓王并太少宰一员同诣行府赍书陈谢过责仍据元割三镇即行诫谕令开门以待先是斡里雅布既退尼堪尚留隆德遗签书路允迪等以和议之书上之尼堪闻斡里雅布得金帛不赀而已无所得于是遣使数辈求赂时勤王之师踵至大臣有轻敌意猥曰吾兵盛如此当与金抗且使既领肃王过河吾盍留其使与之相当于是馆其使逾月不遣有都营赵伦者燕人狡狯惧不得归乃讦诈以情告馆伴邢倞曰金国有伊都者领契丹精锐甚众贰于金人愿归大国可结之以图二将倞遂以闻大臣信之即以诏书授倞赐伊都纳衣巾中仍赐伦等绢各千疋白金千两伦至尼堪所首以其书献之尼堪大怒以伦书表奏闻其主报云深入攻讨委元帅从长措置尼堪遂复提兵南下又麟府折可求来献言夏国之北有大辽天祚梁王与林牙萧太师出榜言金人不道与南朝奸臣结约毁我宗庙今闻南朝天子逊位嗣君明圣如能合击金人立我宗社则当修好如初吴敏以为然乃奏上令致书梁王由河东入麟府为尼堪游骑所得故金以为辞金使之来也礼貌甚倨持其书于上前曰陛下既不割三镇之地又安忍复立契丹之后上曰此乃奸臣所为也金使请必割三镇之地要金帛车辂仪物及加其主徽号上乃卑辞深明其非朝廷之罪吏书王时雍实馆之时雍议尽以三镇所入增岁币并祖宗内府珍玩悉归二帅且厚犒河东之师金使颇领其说先取犒师绢十万以行
　　尼堪陷汾泽等州
　　时金势甚张知州张京戬坚守以待敌俄闻朝廷分河东为两路隆徳为东路平阳为西路各命守臣救汾兵未至而城陷京戬朝服南向焚香拜舞乃自引决其家死于难者凡八人绍兴中赠忠确　都监贾亶亦死之　陷威胜军执守臣张尧佐　陷泽州守臣髙世由降　陷隆德府执守臣张有极
　　陷平定军
　　先是尼堪自太原东至平定军斡里雅布自真定西至平定会议再寇京阙右监军乌舎曰今河东已得太原河北已得真定二者乃两河领袖也乘此之势可先取两河俟两河既定徐图过河以取东京未为晚也今若弃两河先犯东京茍为不利则两河非我有也兼太子昨已到东京不能取之斡里雅布未有语尼堪拂然而起以手去貂帽掷之于地谓诸将曰东京中国之根本我谓不得东京两河虽得难重守茍得东京两河不取可自下昨东京不能得者以我不在彼也今我往得之必矣又舒右手作取物之状曰我今若取东京如运臂取物囘首得之矣斡里雅布欣然称善诸将不敢沮之入寇之计遂决
　　下哀痛诏命两河互相救援
　　命诸路合从连横相为救援见便而动无拘一律初尼堪既陷太原乃纵兵汾晋之间攻下县镇塞垒十数汾虽粮乏兵疲独不降并力攻逾月乃陷之又东攻太原之夀阳夀阳城小而百姓死守凡三受攻残破之众万人竟不能拔乃攻平建欲据井陉其始攻也丧士三千复与斡里雅布合兵攻平定亦丧万人拔之斡里雅布自二月由畿甸归燕至九月复入宼攻保塞中山不克进攻真定先是真定帅刘韐守御备具人恃以安总管王渊钤辖李质训练士卒数千人皆可用是时真定在河朔最为强垒朝廷以太原危急恐金东轶犯河朔命韐为宣抚副使领兵五万守辽州以据其险又命渊质自随乃以李邈代守真定邈新至拙于应变人心未附金卒至围城下不旬日而陷　是时失太原又闻真定之报上大以为忧乃下哀痛之诏
　　雨木冰
　　尼堪陷平阳府
　　初金人犯汾州议者谓汾州之南有囘牛岭险峻如壁可以控扼于是命以守朝廷又命刘琬统众屯平阳以捍北边然国用乏竭仓廪不足士之守囘牛岭者日给豌豆二升或陈麦而已士笑曰军食如此而使我战乎金人领精鋭师寇囘牛岭于山下仰望官兵曰彼若以矢石自上而下吾曹病矣徘徊未敢进俄而官军溃散遂越岭至平阳琬领兵遁去城遂陷凡官吏皆缒而出
　　斡里雅布犯庆源府
　　都统王渊遣将韩世忠遣兵三百人刼敌寨敌兵遂乱时宣府范讷统兵五万守滑濬斡里雅布知有备乃由恩州王揄渡而趋大名由李固渡济河
　　髙丽来贡
　　侍御史胡舜陟言自政和以来髙丽使岁至淮浙之间不胜其扰今髙丽事金国必窥我之虚实以报金望止令递表以进却其使还
　　追王安石所赠王爵
　　十一月种师道薨
　　师道至怀州召还都城至是卒上临其丧哭之甚哀
　　夏人寇边
　　陷怀德军守贰刘铨杜翊死之契丹故将【原阙】呼噜者自其国灭奔于西戎至是招集叛亡杂胡羌数十万攻麟府诸城至建宁塞兵才百数知塞杨震与其子居中执中死之长子沂中从征河朔得免
　　诏止援兵
　　时南道总管张叔夜陜西制置钱葢各统兵赴阙防唐恪耿南仲専主议和语同知聂昌曰今百姓困匮养数十万兵于城下何以给之乃止两道兵毋得动
　　议弃守三镇
　　太原之陷也乃命王云使金国议和许以三镇税租之数云军前先遣李裕囘报已讲和不复议三镇止索五辂冠冕及上尊号且须康王亲到议乃可成康王出使左丞王防副之既而防托故辞行诏落左丞安置新州以同知冯澥代防李若水副之云囘言事已中变必欲得地差一十日使不至即再犯阙时康王已出城戊辰王复入中外大骇己巳百官集议于延和殿言不可与者惟梅执礼吕好问洪刍秦桧等三十六人自范宗尹以下七十余人皆欲与之而范宗尹言最切至伏地流涕防李若水使归亦恸哭于庭言与之以纾祸何防持之甚坚曰三镇国家根本奈何弃之况敌情变诈安可保其必信割之亦来不割亦来且河东之民皆为赤子弃地则并其民弃之为民父母而弃其子可乎上然其言唐恪宻启上请以亲征为名西幸洛京据秦雍以图恢复而留太子居守上将从之防防入见力诋其不然上以足顿地曰今当以死守社稷防退谓恪曰割三镇则伤河外之情不割则太原真定已失不若任之但饬备以待恪唯唯议遂定　梅执礼建议清野诏河东北京畿并清野命执礼为清野使已而京畿民扶携入城
　　折彦质等师溃尼堪陷西京及河阳府
　　金人既不得三镇地怒甚尼堪自泽潞至河阳宣抚副使折彦质领兵十二万与之夹河而军又签书李囘以万骑行视黄河时亦至河上敌曰南军亦众与之战胜负未可知不若加以虚声遂取战鼓击之逹旦王师溃散京西提刑许髙河北提刑许亢各统兵防路口亦望风而溃金众悉渡自河东泽潞官吏多弃城而走西道都总管王襄与河阳守臣燕瑛皆去城尼堪乘胜陷河阳及西京
　　康王构使斡里雅布军许割三镇
　　王云副之许割三镇并奉冕辂以行仍尊其主为叔且上尊号十八字王请耿南仲偕行上曰南仲老矣令其子延禧为参议官王既出城云白王曰京城楼天下所无然真定城髙此几倍金使云等坐见一时震破此虽楼橹如画不足恃也王不答初云使金过磁相劝二郡为清野计二郡从之撤近城民令运谷入城磁人以是怨云宗正少卿宗泽尝论列宰相非其人宣抚副使提兵不进并劾云使金张皇敌势命知磁州泽上疏乞邢洛磁赵相五州各养精兵二万寇至一郡则四郡相应凡一路当有十万兵上喜之尝以语康王其后议卒不合王至磁泽出迎谒王问之泽以兵皆在山村急则召至殊不费粮百姓遮王马諌曰不可北去肃王已为人绐因指云曰清野之人皆奸细也云遂被害寻相州守臣汪伯彦领兵郊迎王入宿于州泽因言是日被朝防二一令本路诸郡召土豪民兵御敌节钺而下皆充赏典一河北路诸处不得鼓唱民间起兵生事有碍和议同时行下兼传闻斡里雅布已于十四日由大名府魏县李固渡河今愿大王暂留审议国事
　　何防罢以陈过庭为中书侍郎孙傅尚书右丞
　　防持不割三镇之议甚坚朝廷既定议割三镇故防罢先是孙傅请复祖宗法度上问之对曰祖宗法恵民熙丰法恵国崇观以来法恵奸　侍御史胡舜陟言今日敌寇侵陵国势危蹙岂可坐以待亡昔汤武髙光得贤为辅故成帝王之业今陛下所用皆非其人唐恪俗吏耿南仲腐儒何防狂生聂昌凶人李囘差胜亦迂濶独陈过庭孙傅忠直然非经济手今欲转败为功惟人才是先望择所任天下幸甚
　　耿南仲聂昌分使金军许画河
　　金人欲割地须大臣报聘于是陈过庭以主忧臣辱首自请行南仲昌各以事辞诏免过庭而以南仲使尼堪军割河东昌使斡里雅布军割河北竝为告和使与王汭等偕行南仲至卫州卫人欲叔同行金人王汭汭走南仲得脱遂如相州见康王王遂出牓召兵人情大恱昌至绛州谕令割地绛人不奉诏为钤辖赵子清所杀刳其目碎切之昌附南仲至显位毎左右其说以误国论卒至祸变天下以此罪之
　　范致虚帅师入卫
　　时知京兆府命为陜西五路安抚使
　　乙酉斡里雅布犯京师
　　朝廷以金去岁驻牟驰冈乃决汴水灌其地且置塘泺斡里雅布军至城下遂屯刘家寺自唐恪耿南仲等散西南两道兵至是四方兵无一至者城中惟卫士上四军及中军効勇京东西弓手十万余于是以万人分作五军备缓急救防命姚仲友辛亢宗分领之以五万七千人分四壁守御京畿提刑秦元集保甲三万请先出屯自当一面礼部侍郎谭世勣亦谓宜遣元以所统分四寨直国门使兵势相属即金不敢逼城孙傅深然之而守御使刘韐又奏悉取保甲自益元谋遂止凡四壁共十万　时有炮五百余座在郊外皆弃不取兵部则曰属朝系枢宻院合收枢宻院则曰自有所属军器监提举内侍官也方以罪去京畿所则曰本非掌守御也未守御何预于我或谓驾部当收驾部则曰库部当收至是反为敌用　吴革累乞出兵城外下寨使金不敢近城且遏东南道路及京城被围又宻具奏乞选日诸门迸出分兵期防为正兵为牵制为冲突为尾袭为应援出其不意可以制胜上惑于众议不果从之
　　大风拔木
　　张叔夜帅师入卫
　　初上以手诏趣叔夜提兵入卫叔夜即自将中军二子伯奋伯熊将前后军凡三万人至尉氏遇游骑转鬬而前己丑至京师屯于玉津园至是勤王之师无一来者东道总管胡直孺为金生得以示城上都人益恐寻擢叔夜签书枢宻院以其兵入城同孙傅措置四壁叔夜与范琼同袭金营不克
　　复左右仆射
　　滑州军乱杀守臣
　　闰月唐恪罢以何防为右仆射
　　恪无经济大略从上巡城都人欲击之因求去遂罢明年二月以金人来取恪恐不免饮药而死
　　尼堪陷郑州
　　守臣宋伯交遁时河东诸郡或降或破殆尽惟河北颇有坚守不下者
　　陷怀州
　　守臣霍安国通判林渊钤辖张彭年都监赵士詝张谌于潜统制沈敦张行中及部队将五百人皆死之初城既陷尼堪引州官及鼎澧将分四行立其前使畨官传令问不肯降者为谁安国曰安国是宋朝守臣率众不降又问渊等同对云某等与知州一体皆不肯降于是引令东北望金国拜降皆不屈尼堪令解衣反之遂害十三人而释其余安国一门防无噍类明年赠延康殿学士
　　尼堪犯京师
　　召李纲寻除开封府尹
　　金使来议和曹辅冯澥如金营
　　尼堪复遣萧庆等来议和且贷粮坚请上出城防盟乃诏都水监丞李处等为报谢使以书报之不受上以勤王之师不至时令挑战以示敢敌然可用者独卫士三万每出数百人虽多获级然亦十失五六至是亡已数千金使来请帝车驾暂出郊不从复请遣亲王诏遣越王行将出金率兵以迎又止之于是金人声言失信攻城甚急乃遣签书曹辅左丞冯澥诣金请和尼堪即送之归不交一谈已而云梯辐辏来者不已
　　以康王构为天下兵马大元帅
　　初金攻城日急殿中侍御史胡唐老言闻康邸奉使至磁相间为士民所遏不得进此天意也乞就拜大元帅俾率天下兵入援宰臣视奏犹以大字为难唐老力争曰今社稷危矣仰其拯国顾惜一大字非计也于是募敢死士得武学生秦仔等四人皆假閤门祗候赍蜡诏命康王为大元帅陈遘元帅宗泽汪伯彦副元帅速领兵入卫己酉仔至相州王捧诏拜泣军民感动是日开府上宻遣閤门祗侯章赍蜡书促大元帅勤王十二月甲子章至相州白王曰陛辞日圣谕曰康王辟中书舍人随行可令以便宜草诏尽起河北兵入卫于是王命耿延禧草诏颁之诸郡王在相州摄大名尹张慤力请王移行府以河水冰坚自相至大名府涉河而地里不远宻迩王室发勤王之兵为便也时京城独久围王既渡驻军北岸天下申请四集取决于霸府矣河北守臣亦将兵渐至知磁州宗泽兵三千人知潞州王麟兵一千知德信府梁扬祖兵防万人马千疋张俊苗傅杨沂中田师中皆在麾下王问扬祖以诸将孰优扬祖以俊对王亦喜俊自是常在左右王留扬祖为随军转运使泽在磁州屡乞防兵夺李固渡断敌归路众议不可泽自遣其将秦光弼张德领兵趋渡至安城县金骑千余人遇北门二将出东西门夹击之遂斩首数百级获其赍粮防帅府移文约赴大名遂还师先是诸军至王大恱泽乞进兵援京师汪伯彦以泽为狂谲泽亦诋伯彦等为失防泽曰金人狡计百端岂可深信惟速进兵直指都城第言兵民欲见君父既两国通和可亟退师如敌有诡谋即援兵已到无能为也伯彦等执和议之说不可进泽请自进兵从之
　　大雨雪彗竟天
　　丙辰京城失守
　　自十一月二十五日被围凡四十日是日午时陷先是有卒郭京者都人盛传其能用六甲诀可以生擒尼堪斡里雅布何防孙傅与内侍辈尤尊信倾心待之又有刘孝竭等召募众或称六丁力人或称北斗神兵或称天关大将大率效京有识者危之是日大启宣化门出去不数百步时已天明京尽令守御人下城独与张叔夜坐宣化门瓮城楼上以亲兵数百自卫俄顷敌兵分四翼鼓噪而进前军殱焉后者悉坠河城门急闭京白叔夜曰自下作法因下城引余兵南遁敌兵登城者才数人众皆披靡城遂陷王宗濋引殿班下城传呼救驾四壁兵大溃金人因而上城统制姚仲友为军士所杀仲友将种也自守御以来往来东南西壁防应夙夜勤劳在诸将中最为有功初百姓殴杀东壁统制辛亢宗朝廷纵而不问仍赦罪故军士纵恣如此葢京师升平日久游手浮浪最多除旅居外皆在火房浴堂柜坊杂居里巷强梁乘此扰攘聚众作乱　初仲友欲于京城置巡检十六员各一正一副每员统兵五百人遇有警急则一正将带二百五十人接应常留二百五十人在地分或有奸细乘势作过以兵法从事仍置都巡三员以总其事仲友之意以小人喜乱欲设此以防奸也而朝廷不从至是独先被害何庆言力战死于城上内臣黄经督视东壁亦不敢去望阙号恸赴火而死四壁守御使刘文庆与其子光国缒门出为追骑所杀张叔夜言敌锋锐甚愿驻跸襄阳以图幸雍上然之
　　叔夜连四日与敌大战斩其金环贵将二人城破叔夜被创尤甚父子力战皆死鬬杀伤相当然诸将无一人至者　上闻城陷恸哭曰朕不用种师道言以
　　至于此春初金人之去也师道尝劝上半渡击之不从曰异日必有后患至是果然　是日都人争入都亭驿取金使刘晏杀之　时上四军班直犹有万余人马亦数千匹防驾人马等皆欲夺门而出指挥使蒋宣李福率卫士数百人入祥曦殿欲防驾突围而出上亲抚谕之不退闻已和议乃散
　　辛酉上如青城
　　何防陈过庭孙傅等从二帅相见初何防率都民欲巷战闻者争奋由是敛兵不下仍伪唱和议人心稍安　时李若水以出使留军中二帅急令若水促何防来议事若水入见上曰二帅止欲得两河地别无他事乃遣防及济王栩为请命使二帅曰自古有南即有北不可相无也今之所议期在割地而已防囘言二帅请与上皇相见上曰朕当自往尔岂可使上皇相见哉辛未防又至军前二帅乃许上出是夜彗星竟天庚申日出赤如血而金人自攻太原以来即以讲和割地为言李邦彦呉敏耿南仲唐恪皆堕其计时防为右丞孙傅为尚书每朝议及割地必面折执政以为地不可割敌人志不在割地朝廷由是任之初无奇防足以济难城陷乃反故意讲和夫不信于造谋之始乃反信于破城之后辜天下之望致乗舆播迁由惑于和议而战守不固也
　　十二月癸亥上至自青城
　　括金银
　　金人来索金三千万锭银三千万锭缣帛如银之数于是朝廷大括金银命户部尚书梅执礼提举根括而监察御史胡舜陟胡唐老姚舜明王俣副之　自御马而下在京共七千匹悉归之
　　遣使如两河割地
　　陈过庭刘韐折彦质三人其后过庭死于燕山
　　尚书省火
　　未防天宝寺火延烧居民五百余家
　　雨雹
　　丁未靖康二年【五月髙宗皇帝即位改建炎元年　金主天防五年】春正月朔命亲王二人如金营贺正
　　尼堪遣其子真珠大王同金使八人来旧制正旦朝防御大庆殿诸国使人贺殿前列法驾仪仗百官皆冠冕朝服诸路举人解首亦士服列班其服二梁冠白袍青縁诸州进奏官各执方物入殿诸国使人大辽大使顶金冠后檐尖长如大莲叶服紫窄袍金蹀躞副使褁金带如汉仪文使拜见立左足跪右足以两手着右肩为一拜如汉仪夏国副使皆金冠短小朴制服绯窄袍金蹀躞皮靴叉手展拜髙丽与南番交州使人竝如汉仪囘纥皆长髯髙鼻以匹帛纒头散批其服于阗皆小金花氊笠金丝带袍束带并妻男同来乗骆驼氊兜铜铎入贡三佛齐皆瘦瘠纒头绯衣上织成佛面又有南蛮五姓畨椎髻乌氊并如僧人礼拜入见旋赐汉装绵袟之类更有真腊大理等国有时朝贡大辽使人在都亭驿髙丽在梁门外安州巷同文馆囘纥于阗在礼宾院诸畨国在瞻云馆怀远驿惟大辽髙丽就馆赐宴是岁正旦乃命景王杞济王栩如金帐致贺都人感伤继之以泣
　　大风霾
　　是月西北阴雪中有如火光
　　庚子上如青城
　　金索金银益急欲纵兵入城且遣使来曰农务方兴将归矣徽号事当面议【原阙】




　　盗犯德安府陈规败之
　　权府事陈规率兵民固守先是规知安陆县率民兵数千援京师路梗不能达还及辽上防盗祝进攻德安守臣李公济遁父老迎规摄府规率军民御进却之后又来攻城凡十有七日而去
　　刘韐死于金营
　　韐守真定有威名金人知之欲用为尚书仆射许以家属行韐不可手书片纸遣人遗其子曰忠臣不事二君此予所以必死也乃以衣帯自经于城南夀圣院中兴赠资政殿大学士谥忠显韐初在陜西为童贯所知及是能以忠死议者不以前失所从为韐罪云
　　徐揆死于金营
　　太学生徐揆及丁特起王若海何剡等各为一书欲遗二将留守司不许揆独诣南薫门诳言献金银金遣骑取揆赴军中揆出书畧云京城金银根括尽愿班师振旅缓以嵗时使求之四方然后遣人入献二将见书诘难揆厉激抗论为所杀　黄时甫继亦贻尼堪书责其久留车驾且谓内侍监诉医官周道隆为幸滥渠魁今取过军前坐席未暖乃忘我宋朝前日恩宠妄兴间谍称有金银窖藏在家则是前日故违根括指挥若使未过军前则人人蓄为私藏贪吝悖逆合诛戮乞赐行遣狥首京师　枢宻院编修胡瑀亦为书贻尼堪曰【原阙】

　　金犯蔡州
　　知鄂州崇阳县李涓死之时以羽檄召天下兵入援鄂部县七当发三千人涓召募才十日鋭意欲奋或谓涓盍徐之以须众集涓曰事急矣当持一信报天子为东南倡即日引而东过蔡而蒲圻嘉鱼二邑之师至合而前天大雪蔡之保甲噪而奔曰金至矣即整陈以行少焉游骑微集涓驰马先犯其锋下皆步兵防卤楯径进颇杀其骑骑且走涓乗胜追北约十里许大与金遇飞矢猬集二邑兵引去吏士无人色视涓独留不忍舍之归创甚犹被血大呼叱左右负已以战遂遇害死明年金退蔡人以涓尸归朝廷录其忠赠朝奉郎官其三子云
　　二月朔上在青城
　　丁卯太上帝后如青城【原阙】











　　辛未皇后皇太子如青城
　　初南壁统制官吴革闻上皇已出入白孙傅请力留皇后皇太子且为傅画计乃于启圣院置局赈济所募士就食者至万计革阴以兵法部勒且告急于康王及在外诸大臣约日大举至是革请以所募十微服溃围以出傅不许革遂陈请不已傅不听傅在皇城司其子来省傅叱之曰吾已分死国矣汝曹速速去勿乱人意范琼恐生变先以危言詟卫士【原阙】






　　按唐末五代国玺不存周广顺中造二宝一曰皇帝承天受命之宝一曰皇帝神宝我太祖传之太宗即位乃更制宝如周承天之文真宗亦自作宝而更其文曰皇帝恭膺天命之宝自此累朝即位皆仍此文作新宝仁宗明道元年以为火所焚又更制焉英宗之初令欧阳修篆文以制新宝范镇之请王珪等之议皆谓不当改作言格不用因镇之奏乃知累朝此宝皆从葬也神宗哲宗亦循此制今金所取白玉之宝十有四其中有恭膺天命之宝二者即上皇与今上之所制也其他不复录
　　李若水王履死于金营
　　【原阙】



　　独吏部侍郎李若水大呼骂金金击之面目为伤若水气絶仆地良久乃苏使人监视日三饭饮之若水絶不食金怒囚之若水母张氏闻变哭且言曰吾子死难必矣至是尼堪再召若水去若水知金不可以义动因歴数其失信五事肆骂不已尼堪大怒即以圜丘下敲杀之若水将死奋骂益切敌相谓曰大辽之破死义者十数今南朝惟李侍郎一人初若水之出使也修武郎王履副之使还进观察使抗金不回卒以俱死履临被害略无惧色且歌诗末句云矫首问天兮天卒无言忠臣效死兮死亦何愆人闻而悲之若水死年三十五中兴赠观文殿学士諡忠愍复赠武胜节度
　　康王次济州
　　元帅府官军及羣盗归来者凡八万人分屯于河北诸郡而向子諲在宿何志同在河赵野范讷在宋赵子崧在陈皆围绕京师未得进　先是王黻魏伯刍变河北盐税为盐钞法専置提举官卖钞于货务及京师道梗商不能通张慤建议即元帅府印给盐钞许盐商诣河北漕司大名安抚司输钱取盐于逐州盐场不阅旬得缗钱五十万佐军兴公私赖其利
　　金犯雷泽县尉宋拱败之
　　金游骑至县尉宋拱御之拱勇而有谋先系绳桑下金至挑战已而伪遁金追奔马絓而止悉斩之
　　大风拔木
　　金人责金银杀从臣梅执礼等四人
　　户部侍郎梅执礼礼部侍郎陈知质刑部侍郎程振给事中安扶并坐根括金银不登为金人所杀其副御史胡舜陟胡唐老姚舜明王俣杖数百几死于是再括　留守司差官百员分坊巷遍括左諌议大夫洪刍等诣懿亲蕃衍宅【原阙】


　　延宁宫火
　　元祐孟皇后缘是出居相国寺前之私第初上与李若水大更张弊政乃尊后为元祐皇太后已草诏书未及行也时六宫有位号者皆从二帝以行惟后以废得存
　　三月朔上在青城
　　金纳张邦昌
　　【原阙】

　　吴革谋起兵范琼诱杀之
　　初革既募兵迁居同文馆附者至数万人又引太学吴铢朱梦说徐仁等数十人与参谋议革率卫士杀妻子以图迎二帝欲奉九庙神主以从军先诛范琼等数十人乃命兵突出十八门期用三月八日举事与谋者惟兵部尚书吕好问监察御史马伸张所奉议郎致仕吴给等数人革将起兵其参议吴铢等曰事急矣缓则且有不测之祸是夜班直班广等数百人排闼曰邦昌以翌日受防请举事革以众不可夺被甲上马时已黎明北行至咸丰门四面皆琼兵琼遂与权主管殿前司公事左言诱绐革至帐下议事遂斩之其徒百余人并戮河上革至死顔色犹不少变革为人天资忠勇天文地理人事兵机无不通死之日知与不知皆为泣下
　　丁酉金以张邦昌僣位伪号楚
　　【原阙】
　　是日风霾日色薄而有晕百官皆惨怛邦昌亦变色惟王时雍吴开莫俦左言范琼等欣然若有所得【原阙】

　　邦昌不御正殿不受朝不三呼及称圣防与执政侍从坐议必自称名遇金人至则为易服禁中诸门悉缄鐍题以臣邦昌谨封易诏曰手书　邦昌寻以胡思权户部侍郎叶宗谔权司农少卿胡直孺户部尚书前諌议范宗尹吏部侍郎谢京家落致仕中书舍人李擢并仍旧职李宁靖詹义竝权直学士院王时雍权枢宻院兼领尚书省吕好问领门下省徐秉哲领中书省尚书左丞冯澥守旧职李囘权右丞吴幵同知枢宻院事莫俦签书枢宻院事周懿天开封尹王及之权都水使者大抵往来议事幵俦也逼逐公卿以下者时雍秉哲也胁惧都人者范琼也遂皆擢用李囘靖康初签书枢宻院事及是前执政在城中者惟囘一人冯澥曹辅留金营邦昌素善澥将归之而辅不在请中故以囘补其处时雍既受命请用二府葢鞯许之时雍蜀人也在蜀为市伍图利小人谓之三川牙郎至是都人又号为卖国牙郎幵俦为金来须索朝暮往还敌中有捷疫鬼王之号尼堪斡里雅布有了事官人之称都人亦目之为卖国吴牙时雍等领三省事及郎官王及之王绍皆擅政每以佐命功臣自许士夫切齿因呼三王及之等又命有司籍隆德二宫宝货卖灵沼鱼藕以赡百官御史马伸檄之曰古者大臣去国三年不反然后收其田里今虽危而车驾之行止未决尔等辄敢取两宫物逆节甚矣力争乃止之　初有司趣百官入贺太学博士孙逢独坚卧不屈夜既半同寮强起之不从至垂泣而与之诀事毕有司举不至者欲以复于金以逢及驾部员外郎喻汝砺为请邦昌以毕至告乃得免逢闻之曰是必将肆赦迁官以重汚我我其可俟遂发疾而死　未几考功员外郎虞誉太学博士朱震并致仕　工部侍郎何昌言请言更名善言其从弟亦更名知言徐俯致位居城中买一婢名之曰昌妼遇朝士至即呼前驱使　李熈靖时以显谟阁奉祠始邦昌与熙靖直学士院熙靖拒之因忧愤不食疾且笃谓家人曰百官何日再朝天乎泣数行下未几卒中兴赠延康殿学士　礼部侍郎谭世勣既得归邦昌命权学士院而世勣称疾坚卧不起邦昌知不可夺遂已后赠延康殿学士諡端洁
　　宗泽败金于长垣
　　初朝廷狥金意欲遣曹辅往河北迎康玉何防请上于辅【原阙】屑书语以传宻防辅言不见王而还金人又趣再遣中书舍人张征以蜡封诏行征至开德语诸将未可进兵泽怒命诸将射之征与同行金人俱遁泽约诸帅防兵五旬无一人至者　泽囘愿击金引诸将议之都统制陈淬曰金方炽未可轻举泽将斩之诸将罗拜乞贷淬使得效死乃命淬当先以赎罪遂进兵未十里与金遇出金不意败之于长垣泽既败金遂得韦城县金欲夜袭泽泽知之日暮移军南华敌果夜至得空壁大惊自是不复出泽在军中与士卒同甘苦故人乐为用泽为书与诸道勤王帅劝督兵入援赵野曽楙范讷皆以泽为狂不答泽自南华遣兵过大沟河袭金金人败之时四方勤王之师只留近甸惟泽力战及至冀州权邦彦亦领兵与泽同抵韦城　泽获敌所掠人知二帝将北行谋引兵渡河据敌归路而对垒诸寨一夕觧去泽号恸即自临濮引兵趋滑州抵大名城而勤王之兵无一人至者又知张邦昌僣位拟先行诛讨乃将所部复还屯卫南复贻书康王言今日国之存亡在大王行之得其道与不得其道耳所谓道者其说有五一曰近刚正而远柔邪二曰纳諌诤而拒謟谀三曰尚恭俭而抑骄奢四曰体忧勤而远逸乐五曰进公实而退私伪泽谓所亲曰怨结王之左右矣不恤也　时发运使翁彦国起东南数万兵至泗州不行知州事解公望以京城望救责之彦国怒持军赶程渡淮而进　初金人以兵五万守潼关捍西来之兵陜西制置使钱葢统兵十万至颍昌闻京城已破葢遂弃大兵挈家往湖北由是荆定至荆门一路骚动　陜西宣抚范致虚自长安引兵十万勤王日与金战攻夺潼关既得关乃引兵东去遂至陜府尼堪遣将精卒鋭骑击致虚前军败之致虚不敢进驻兵潼关以疑敌而已先是禆将李彦仙说曰陜为军后盍少遗之行兵者利速多为支军则舍不至淹败不至覆不然众屯聚出殽渑一蹴于险阻则败矣致虚不听　有傅亮者开州人知古兵法种师道尝荐之召亮赴阙亮闻命募兵得数千至陜闻敌登城即兼程而去陈蔡间羣盗皆为亮所杀京西安抚使和志同以便宜假亮官为统制率之以行亮军严整所至秋毫不犯自朱仙镇直抵韦城尼堪后军大惊狼狈而去遗绢数万匹军士畏亮不敢取
　　翟兴复西京
　　斩金留守髙世由范致虚既败统制翟兴兴族弟进提兵数百潜入洛阳擒世由及金随军转运张友极斩之友极前为河东转运世由知泽州金人再入以城降为金用
　　金置河北河东统军
　　敏珠尔贝勒为河北统军屯濬州阿里哈贝勒为河东统军
　　斡里雅布退
　　【原阙】


　　夏四月庚申朔【原阙】
　　【原阙】


　　尼堪退
　　【原阙】



　　江宁府军乱
　　军校周徳等率众叛执知府宇文粹中杀通判王导钤辖王宗韩及曹掾官七人婴城自守
　　张邦昌降伪赦
　　赦与覃恩同但改敕字为手书而已时四方勤王兵大集吴幵莫俦为邦昌谋令散诸路故伪赦首及之其文著作郎顔博之所草也邦昌又遗范讷范致虚钱葢翁彦国刘光世等手书外题云付某人内云邦昌上某官仍用内侍省印　发运副使向子諲在亳州邦昌遣其甥刘达赍手书以往子諲不启封而焚之械系达于狱遣使劝进于康王　邦昌手书至虹县县令以下迎邦宣读如常式武尉徐端益独不屈膝而走事定子諲言于朝廷易文资　国学生游相上书请邦昌归政康王不报
　　汪伯彦譛杀俟章
　　先是黄潜善遣张宗至京知金人立张邦昌事宗既归道逢俟章具以告之章走济州言曰事既如此诸公别无措置奈何且以言侵伯彦等伯彦请诛之康王再三不可伯彦力请以其鼓惑三军遂斩之
　　癸亥元祐皇后复居延福宫
　　其防语有曰尚念宋氏之初首崇西宫之礼葢用太祖即位迎周太后西宫故事识者有以觇邦昌之意非果真为赵氏也　先是监察御史马伸言于邦昌曰伏见金人犯顺且逼立相公使主国事相公所以忍死就尊位者自信金退必能复辟也忠臣义士不即就死城中之人不即生变亦以相公必立赵孤也今金退多日吾君之子亦已知所在讼狱讴歌又皆归往相公尚处禁中不反初服未就臣列以为外挟强金之威使人游说康王且令南遁然后为久假不归之计一旦喧閧孤负初心望速行改正易服归省庶事取太后命而行仍速迎奉康王归京日下开门抚劳勤王之师以示无间应内外赦书施恩恵收人心等事权行拘收俟立赵氏日然后施行庶几中外释疑转祸为福不然伸有死而已必不敢辅相公为宋朝叛臣也　自邦昌僣立凡言事者皆用君臣之礼至马伸始贻书称太宰相公书入邦昌命一切启王寻降手书迎太后入居禁中
　　庚午垂帘听政
　　邦昌以太宰退处资善堂邦昌僭位至是凡三十三日
　　甲戌降手书迎康王
　　手书曰比以敌国兴师都城失守祲纒宫阙既二帝之防尘诬及宗祊谓三灵之改卜众恐中原之无统姑令旧弼以临朝遂成九庙之安坐免一城之酷缅惟艺祖之开基实自髙穹之眷命厯年二百人不知兵传序九君世无失徳虽举族有北辕之衅而敷天同左袒之心乃眷贤王越居近服已狥羣臣之请俾膺神器之归由康邸之旧藩嗣宋朝之大统汉家之厄十世宜光武之中兴献公之子九人惟重耳之尚在兹为天意夫岂人谋尚期中外之恊心同定安危之至计庻臻小愒渐底丕平用敷告于多方其深明于吾意　时侍御史胡舜陟上疏请后降诏诸路使知中国有主康王即位有日以破乱臣贼子之心吕好问言今日布告之书当明白易晓不必须词臣遂命太常少卿汪藻草书御封付御史台看详然后行下
　　【原阙】



　　王时雍徐秉哲奉乘舆御服来迎邦昌率百官表劝进略曰使生灵相顾以无归虽沟渎自经而奚益辄慕周勃安刘之计庶几程婴存赵之心其表亦汪藻为之邦昌继至伏地恸哭请死王待以客礼且慰抚之




　　九朝编年备要巻三十
