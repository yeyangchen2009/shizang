　　御制书通鉴续编宋主答徐铉事
　　艺祖志一统命师伐江南卑辞徐铉来称如事父严父子而两家不可何待占缓师复遣求论辩徒詹詹榻侧难容睡按劔叱何慙嫚骂如沛公创业多直谈更能用曺彬禁暴恢海一时王业定太平引养恬时泰作广义吹求致苛纎谓徐铉辱君防颂失太谦更为设若词包茅问贡拈濶论名有无诡辩逞呫諵有如爱二毛宋师无救殱辞费申臆见史义何曽探昌黎有定评责人详已亷







　　命皇子及军机大臣订正通鉴纲目续编谕
　　朕披阅
　　御批通鉴纲目续编内周礼发明张时防广义于辽金元事多有议论偏谬及肆行诋毁者通鉴一书闗系前代治乱兴衰之迹至纲目祖述麟经笔削惟严为万世公道所在不可涉偏私试问孔子春秋内有一语如发明广义之肆口嫚骂所云乎向命儒臣编纂通鉴辑览其中书法体例有闗大一统之义者均经朕亲加订正颁示天下如内中国而外夷狄此作史之常例顾以中国之人载中国之事若司马光朱子义例森严亦不欲辨明正统未有肆行嫚骂者朕扵通鉴辑览内存光年号且将唐王桂王事迹附録扵后又谕存杨维祯正统辨使天下后世晓然于春秋之义寔为大公至正无一毫偏倚之见至于东夷西戎南蛮北狄因地而名与江南河北山左闗右可异孟子云舜为东夷之人文王为西夷之人此无可讳亦不必讳但以中外为轩轾逞其一偏之见妄肆讥讪无论桀犬之吠固属无当即区别统系昭示来许亦并不在乎此也况前史载南北朝相称互行诋毁此皆当日各为其主或故为此讪笑之词至史笔系千秋定论岂可骋私臆而废公道乎夫厯代兴亡前鍳不逺人主之道惟在敬
　　天勤民兢兢业业以绵亿万载之丕基所谓天难谌命靡常常厥徳保厥位诚不在乎区区口舌争之若主中国而不能守如宋徽钦之称臣称侄于金以致陵夷南渡不乆宗社为墟即使史官记载曲为掩饰亦何补耶所有通鉴纲目续编一书其辽金元三朝人名地名本应按照新定正史一体更正至发明广义内三朝时事不可更易外其议论诋毁之处着交诸皇子及军机大臣量为删润以符孔子春秋体例仍令粘签进呈候朕阅定并将此谕冠之编首交武英殿照改本更正后发交直省督抚各一部令各照本抽改将此通谕中外知之特谕
　　钦定四库全书　　　　　史部二
　　通鉴续编　　　　　　　编年类
　　提要
　　【臣】等谨案通鉴续编二十四卷元陈桱撰桱字子经奉化人流寓长洲官至翰林学士桱祖着宋时以秘书少监知台州尝作书名厯代纪统其父沁为校官又续有撰述世传史学桱以司马氏通鉴朱子纲目并终于五代其周威烈王以上虽有金履祥前编而亦防自陶唐因着此书首述盘古至髙辛氏以补金氏所未备为第一卷次摭契丹在唐及五代时事以志其得国之故为第二卷其二十二卷皆宋事始自太祖终于二王以继通鉴之后故以续编为名然大书分注全仿纲目之例当名之曰续纲目仍袭通鉴之名非其实也沈周客座新闻载桱着此书时书宋太祖云匡自立而还未辍笔忽迅霆击其案桱端坐不慑曰霆虽击吾手终不为之改易也云云此虽小说附防之谈亦足见桱以褒贬自任后人乃造作此说也今观其义例于宋自太平兴国四年平北汉后始为大书系统郑瑗井观琐言称其本晦翁语録持论已偏至于金承麟称末帝立仅一日未成为君乃为之纪年西辽自徳宗以下诸主但传年号并无事迹可纪亦一一详为分注亦不免循名失实明史何乔新传载乔新年十一时侍父京邸修撰周旋过之乔新方读通鉴续编旋问书法何如对曰吕文焕降元不书叛张世杰溺海不书死节曹彬包拯之卒不书其官而纪羲轩多采怪妄似未有当云云亦未始不中其失也他如取宋太祖烛影斧声之讹载文天祥黄冠故乡之语漫无考正轻信传闻陈耀文学林就正又谓桱误以范仲淹赴桐庐郡至淮遇风诗为唐介作并改诗中强楚为狂楚尽室为今日蛟鼋为鱼龙则引据未免疎舛黄溥简籍遗闻又谓桱纪其先户部尚书显吏部尚书伸工部尚书徳刚诸事为宋史所不载成化间续纲目者亦皆削去疑其或出于妄托则挟私滥载尤不协至公然自通鉴纲目以后继而作者实始于桱其后王宗汶薛应旂等虽递有增修而才识卒亦无以相胜姑存以备防考亦未为不可乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀



　　通鉴续编书例
　　大书以便览非窃有褒贬详注以载事无变乎旧文国之兴亡世之治乱帝王将相言政之得失后妃世子立废之原本辅臣用舍贤士出处土地分并制度因革灾祥之騐于事者疏议之行于时者则书不然则否
　　盘古至高辛以世纪逺不可得详也
　　契丹安巴坚事备于唐宋太祖事备于周志其得国之故也
　　契丹建国而系于梁唐晋汉周尊华夏也
　　宋建隆至太平兴国三年系于甲子志其无异五代也
　　宋太平兴国四年以后系之统志其同于汉唐也辽年系于宋统之下尊无二上也其帝称主外之也夏称帝则书与辽同皆外之也
　　辽年志夏改元乃书大小之别也
　　金承辽故例同也
　　宋渡江而犹系之统同于东晋也
　　元灭金夏有中国而反系于宋明天命之未絶也帝王国镇必志其地备事也












　　钦定四库全书
　　通鉴续编卷一
　　元　陈桱　撰
　　盘古氏【太极生两仪两仪生四象四象变化而庶类繁矣相传首出御世者曰盘古氏又曰浑敦氏盘古犹磐固也浑敦未昭晣之谓也皇王大纪曰盘古生于大荒莫知其始明天地之道达隂阳之变为三才首君于是混茫开矣】
　　天皇氏【一姓十三人继盘古氏以治是曰天灵澹泊无爲而俗自化始制干支之名以定岁之所在十干曰阏逢旃蒙柔兆疆圉着雍屠维上章重光黓昭阳十二支曰困敦赤奋若摄提格单阏执徐大荒落敦牂协洽涒滩作噩阏茂大渊献】
　　地皇氏【一姓十一人继天皇氏以治爰定三辰是分昼夜以三十日为一月】
　　人皇氏【一姓九人继地皇氏以治是曰泰皇相厥山川分为九区人居一方故又曰居方氏当是时也万物羣生淳风沕穆主不虚王臣不虚贵政教君臣所自起饮食男女所自始亦号九皇氏】
　　附十纪説【按春秋元命包曰天地开辟至春秋鲁哀公蒋十四年获麟之嵗凡二百二十六万七千年分为十纪其一曰九头纪即人皇氏也古者谓一人为一头人皇兄弟九人故也二曰五龙纪又谓之五姓兄弟五人曰皇伯皇仲皇叔皇季皇少治在五方司五行布山岳继人皇御世者也方是时也世亟巢穴日月贞明三曰摄提纪五十九姓继五龙氏以治分天下而居焉四曰合雒纪三姓继摄提氏以治始教民穴居者也五曰连通纪六姓继合雒氏以治六曰叙命纪四姓继连通氏以治七曰循蜚纪八曰因提纪九曰禅通纪十曰疏仡纪自人皇氏至叙命氏凡八十三君自循蜚而后皆有世次可纪禅通则终于炎帝疏仡则始于黄帝以迄于周言虽繁而事不经见闻者疑之夫人灵于万物而气禀不齐其才德出类者则为众所宗此君道之始也蠭螘尚然况于人哉以盘古之先为无君耶吾不得而知也以人皇之后为有君耶吾不得而泯也慎其世而着其号舍其怪而存其常可也故谨列循蜚纪以下附诸人皇氏之末备考览焉】
　　循蜚纪【循蜚者以其时徳厚信矼人循其化速若蜚也有号而无世凡二十二氏○钜灵氏出于汾脽握大象持化权挥五丁之士驱隂阳反山川居无恒处而迹躔于蜀○句彊氏○谯明氏○涿光氏○钩阵氏○黄神氏○神氏○犂灵氏○大騩氏○鬼騩氏○弇兹氏○泰逢氏○冉相氏○盖盈氏○大敦氏○灵阳氏○巫常氏○泰壹氏是为皇人调大鸿之气正神明之位葢范无形尝无味要防乆视操法鉴而长存者○空桑氏○神民氏又曰神皇葢使神民异业精气通行者○猗帝氏○次民氏次民之世穴处终矣】
　　因提纪【因提者其世咸有制作俾后人可因以利时也有号有世凡十三氏○辰放氏古初之人卉服蔽体辰放氏作教民木茹皮以御风霜绹髪閐首以去灵而人从之命之曰衣皮之民传四世○蜀山氏蜀之为国肇自人皇其始蚕丛拍濩鱼鳬三君各数百嵗同号蜀山蚕丛居瞿上鱼鳬治导江逮蒲泽俾明时人氓椎结左言不知文字事莫克传最后望帝杜宇云○豗傀氏传六世○浑沌氏传七世○东戸氏子思子曰东户氏之熙载也绍荒屯遗美好垂精拱黙而九寰以承流当是之时禽兽成羣竹木遂长道上顔行而不拾遗耕者余饩宿之陇首其歌乐而无謡其哭哀而无声葢至德之世也传十七世○皇覃氏又曰离光氏春秋命厯序曰皇覃氏之世也在而不治官天地府万物害乎无假是故死生同兆而不可相陵传七世○啓统氏传三世○吉夷氏传四世○几蘧氏亢仓子曰几蘧氏之在天下也不治而不乱徇耳目内通而外乎心知天下之人惟知母不知父鹑居鷇饮而不求不誉昼则旅行夜则类处及其死也稾舁风化而已令之曰知生之民天下盖不足治也○稀韦氏传四世○有巢氏太古之民穴居野处搏生咀华与物相友无有妎伤之心逮乎后世人民机智而物始为敌爪牙角毒槩不足以胜禽兽有圣者作构木为巢教民居之以避其害号曰有巢氏之民传二世○燧人氏自有巢氏教民巢居然犹未知熟食也有圣人作观星辰而察五行知空有火丽木则明于是鑚木取火教民以烹餁而民利之故号燧人氏以为燧者火之所生也乃别五木以改火顺四时而遂天之意由是火之功用洽矣时未有文字燧人氏始作结绳之政立传教之台为日中之市兴交易之道人情以遂故又谓之遂皇有四佐焉曰明由必育成博陨丘传四世○庸成氏羣玉之山平阿无隘四彻中绳庸成氏之所守先王之册府也传八世】禅通纪【禅通者通于封禅之君也○史皇氏仓帝名颉有睿德生而能书及长登阳虚之山临于扈洛水之汭灵负书丹甲青文仓帝受之遂穷天地之变仰观奎星圆曲之势俯察文鸟羽山川掌指而剏文字文字成天为粟鬼为夜哭居阳武而葬利乡○柏皇氏○中央氏○大庭氏○栗陆氏○昆连氏○轩辕氏作于空桑之北绍物开智见转蓬而制乗车横木为轩直木为辕故号轩辕氏○赫胥氏○葛天氏○尊卢氏○祝融氏又曰祝诵氏是时天下洽和万物咸若祝融听弇州之鸣鸟以为乐歌谐神明而和人声以火施化亦号赤帝故后世火官因以为号都于郐葬衡山之阳○昊英氏○有巢氏○朱襄氏○隂康氏○无怀氏○太昊伏牺氏○女皇氏○炎帝神农氏○按禅通纪凡十九氏其轩辕祝融或当在太昊前余合系太昊之后也】
　　疏仡纪【疏以知逺仡以审断仁义道德之所用也其世则自黄帝以讫于周】
　　三皇
　　太昊伏牺氏【太昊之母居于华胥之渚履巨人迹意有所动虹且绕之因而始娠生帝于成纪以木德继天而王故风姓有圣德象日月之明故曰太昊】作都于陈○教民佃渔畜牧以充庖厨【人生之始也与禽兽无异知有母而不知其父知有爱而不知其礼卧则呿呿起则吁吁饥则求食饱则弃余茹毛饮血而衣皮革太昊始作网罟以佃以渔以赡民用故曰伏犠氏养牺牲以充庖厨故又曰庖牺氏】画八卦造书契【太昊德合上下天应以鸟兽文章地应以河图洛书于是仰观象于天俯观法于地中观万物之情始画八卦卦有三爻因而重之为卦六十有四以通神明之德作书契以代结绳之政书制有六一曰象形二曰假借三曰指事四曰防意五曰转注六曰谐声使天下义理必归文字天下文字必归六书】作甲厯【起于甲寅支干相配为十二辰六甲而天道周矣嵗以是纪而年不乱月以是纪而时不易昼夜以是纪而人知度东西南北以是纪而方不惑】制嫁娶【上古男女无别太昊始制嫁娶以俪皮为礼正姓氏通媒妁以重人伦之本而民始不渎】以龙纪官【太昊因龙马负图出于河之瑞始名官而以龙纪号曰龙师命朱襄为飞龙氏造书契昊英为潜龙氏造甲厯大庭为居龙氏治屋庐浑沌为降龙氏驱民害隂康为土龙氏治田里栗陆为水龙氏繁滋草木疏导泉源又命五官春官为青龙氏又曰苍龙夏官为赤龙氏秋官为白龙氏冬官为黒龙氏中官为黄龙氏于是共工为上相柏皇为下相朱襄昊英常居左右栗陆居北赫胥居南昆连居西葛天居东隂康居下分理宇内而政化大洽】造琴瑟【太昊作荒乐歌扶徕咏罔罟以镇天下之人命曰立基斵桐为琴绳丝为二十有七命之曰离徽以通神明之贶以合天人之和絙桑为三十六之瑟以修身理性反其天真而乐音自是兴焉】在位百十五年崩○传十五氏【女娲氏与太昊同母生而神灵佐太昊正昏姻以重万民之判是为神媒太昊没共工氏作乱振滔洪水以祸天下女娲役其神力以与共工氏较卒灭共工氏而诛之以治天下都于中皇之山是为女皇命臣随作笙簧以通殊风娥陵制都良筦以一天下之音用五十之瑟于泽丘以郊天侑神听之极悲乃破为二十五以抑其情而乐乃和治百三十载而没○柏皇氏之在世也为而不有应而不求居于皇人之山○中央氏亦曰中皇氏○大庭氏之膺箓也三辰丰辉五鳯异色都于曲阜故鲁有大庭氏之库亦曰朱顔氏○栗陆氏之为政敖愎自用民始携叛其臣东里子谏而被杀天下益贰栗陆遂亡○骊连氏亦曰昆连氏○浑沌氏○赫胥氏之为治也尊民而重事方是之时人居不知所为行不知所之鼓腹而游含哺而嬉昼动夕息渇饮饥食莫知作善而作恶也○尊卢氏之立政也官天地府万物革天下之故而世用宁治居嵹台之阳○昊英氏之居位也人民少而草木鸟兽繁葢衣薪之代也又曰子英○有巢氏昔在上古人多禽兽之难圣人教之巢居人获安焉及其乆也木处而颠有圣人教之编槿而庐缉藋而扉塓涂茨翳以违其祸以其革有巢之化故亦号有巢氏是曰古皇盖屋庐之始也○朱襄氏之时恒风振荡果木不实朱襄命士达作五之瑟以来隂气定羣生而天下治又曰子襄○葛天氏之世不言而信不化而行荡荡乎无能名之俗以熙熙其作乐也三人操牛尾投足以歌八阕一曰载民二曰鸟三曰遂草木四曰奋五谷五曰谨天常六曰达帝功七曰依地德八曰总万物之极是为广乐○隂康氏之时水渎不疏隂凝而易闭人郁于内腠理殢着而多重膇隂康思所以利其关节乃制舞焉治于华原○无懐氏之抚世也以道存生以德安刑其民甘食而乐居懐土而重生形有动作心无好恶鸡犬之音相闻民至老死不相徃来命之曰无懐氏之民○世传伏牺氏之后凡十五氏为天子而后神农氏作今按易系辞曰庖牺氏没神农氏作则相传者不足信矣况太昊命官而十五氏多预焉则是皆佐伏牺为治之臣明矣岂当其时各君一方以理民如后世诸侯之国耶】共工氏【太昊之没共工氏曰康回老髦身朱发任智自神俶乱天常窃保冀方自谓水德乃以水纪官师虞于湛乐淫佚其身欲壅防百川隳髙堙卑以害天下皇天弗福庶民弗助女娲氏戮之共工氏遂亡】
　　炎帝神农氏【少典氏之君娶于有蟜氏之女曰安登生二子焉长曰石年育于姜水故以姜为姓以火德代伏牺氏治天下故曰炎帝其起本于烈山又号烈山氏亦曰连山氏其初国伊继国耆合而称之故又号曰伊耆氏】都陈迁曲阜○初蓺五谷尝百草【古者民茹草木之实食禽兽之肉而未知耕稼炎帝因天时相地宜斵木为耜揉木为耒始教民蓺五谷而农事兴焉民有疾病未知药石炎帝始味草木之滋察其寒温平热之性辨其君臣佐使之义尝一日而遇七十毒神而化之遂作方书以疗民疾而医道立矣复察水泉甘苦令人知所避就由是居民安食力而无夭札之患天下宜之故号神农氏】始为日中之市【炎帝之世其俗朴重端慤不忿争而财足无制令而民从威厉而不杀法省而不烦始列防于国日中为市致天下　之民聚天下之货交易而退各得其所】以火纪官【因火德王故以火纪官为火师春官为大火夏官为鹑火秋官为西火冬官为北火中官为中火】在位百四十年崩于长沙之茶乡【炎帝之世诸侯夙沙氏叛不用帝命其臣箕文谏而被杀炎帝益修厥徳夙沙之民自攻其君而来归其地于是南至交趾北至幽都东至旸谷西至三危莫不从其化也】传八帝至榆罔而亡【神农氏纳莽水氏之女曰听詙生临魁嗣为炎帝在位八十年临魁生帝承在位六十年承生帝明在位四十九年明生帝宜又曰帝直在位四十五年冝生帝来亦曰帝克在位四十八年来生帝里又曰帝居在位四十三年居生节茎节茎生克及戏皆不在帝位克生帝榆罔榆罔居于空桑为政束急务乗人而鬭其防于是诸侯携贰其臣蚩尤作乱帝逊居于涿鹿有熊国君曰公孙轩辕实懋圣德诸侯归之帝之五十五年诸侯尊轩辕为天子降封帝于路神农氏遂亡○炎帝别子曰柱有圣德佐帝播种五谷后世德之祀以为稷有子曰庆甲或云尝嗣炎帝云○戏生器器生祝融为黄帝司徒祝融生术嚣术嚣生勾龙为颛顼后土能平九州辨土地之冝以教兆民后世祀之以配社勾龙生垂垂为尧共工寔生伯夷封于吕为舜四岳其后吕尚周封于齐】
　　黄帝有熊氏【初神农氏母弟世嗣少典氏为诸侯帝榆罔之代少典国君之妃曰附寳者感电光绕斗而有身生帝于轩辕之丘因名轩辕姓公孙轩辕生而神灵弱而能言防而徇齐长而敦敏成而聦明国于有熊故号有熊氏长于姬水故又以姬为姓】及炎帝战于阪泉【神农氏衰诸侯相侵伐炎帝榆罔弗能征于是轩辕习用干戈以征不享诸侯咸来賔从榆罔欲侵陵诸侯诸侯益叛之轩辕修德振兵治五气蓺五种抚万民度四方教熊罴貔貅防虎以与榆罔战于阪泉之野三战然后得其志】诛蚩尤于涿鹿【蚩尤姜姓炎帝之裔也好兵喜乱作刀防大弩以暴虐于天下兼并诸侯贪欲无度炎帝榆罔不能制之命居少颢以临西方蚩尤益肆其恶出羊水登九淖以攻炎帝于空桑炎帝逊居涿鹿轩辕乃征师诸侯与蚩尤战于涿鹿之野蚩尤作大雾军士昏迷轩辕为指南车以示四方遂擒蚩尤戮于中冀因名其地曰絶辔之野】诸侯尊为黄帝代神农氏以治天下【轩辕自涿鹿还诸侯咸尊为天子以代神农氏因其有土德之瑞故号曰黄帝】以云纪官【帝初受命适有云瑞乃以云名官为云师】立六相【帝举风后力牧太山稽常先大鸿以治民刘恕外纪曰黄帝得六相而天地治神明至风后明乎天道故为当时太常察乎地利故为禀者奢龙辨乎东方故为土师祝融辨乎南方故为司徒大封辨乎西方故为司马后土辨乎北方故为李】立占天之官【帝既受河图得其五要乃设灵台立五官以叙五事命鬼臾区占星鬬苞授规正日月星辰之象于是乎有星官之书命羲和占日尚仪占月车区占风】命大挠作甲子【帝命大挠探五行之情占斗柄所建始作甲子甲乙丙丁戊己庚辛壬癸谓之干子丑寅卯辰巳午未申酉戌亥谓之枝枝干相配以名曰而定之以纳音】命容成作葢天及调厯【帝命容成作葢天以象周天之形综六术以定气运因问于鬼防区曰上下周纪其可数乎对曰天以六节地以五制周天气者六期为备终地纪者五嵗为周五六合者嵗三千七百二十气为一纪六十嵗千四百四十气为一周太过不及斯以见矣乃因五量治五气起消息察发敛以作调厯嵗纪甲寅日纪甲子而时节定是嵗己酉朔旦日南至而获神防得宝鼎冕侯问于鬼臾区对曰是谓得天之纪终而复始乃迎日推防造十六神厯积邪分以置闰配甲子而设蔀于是时恵而辰从矣】命首作数【帝命首定数以率其羡要其防而律度量衡由是而成焉】命伶伦造律【帝命伶伦自大夏之西阮隃之隂取竹于解谿之谷以生空窍厚钧者断两节间长三寸九分而吹之以为黄钟之宫制十二筩以听鳯凰之鸣而别十二律其雄鸣为六雌鸣亦六以比黄钟之宫生六律六吕候气之应以立宫商角征羽之声治隂阳之气节四时之变推律厯之数起消息正闰余】命荣猨作十二钟【帝命荣猨铸十二钟协月筩以和五音立天时正人位焉】命大容作咸池之乐【帝命大容作承云之乐是为云门大卷着之椌楬以道其和中春之月乙卯之辰日在奎始奏之命曰咸池】作冕旒正衣裳【帝作冕垂旒充纩为衣黄裳以象天地之正色旁观翚翟草木之华乃染五采为文章以表贵贱于是衮冕衣裳之制兴】作器用【帝命寗封为陶正赤将为木正以利器用挥作弓夷牟作矢以威天下岐伯作鼓吹铙角灵鞞神钲以扬徳建武】作舟车【帝命共鼓化狐刳木为舟剡木为楫以济不通邑夷法斗之周旋魁方杓直以携龙角作大辂以行四方由是车制备服牛乗马引重致逺而天下利矣】作合宫【帝广宫室之制遂作合宫祀上帝接万灵布政教焉】作货币【帝笵金为货制金刀立五币设九棘之利为轻重之法以制国用而货币行矣】作内经【帝以人之生也负隂而抱阳食味而被色寒暑荡之于外喜怒攻之于内夭昬凶札君民代有乃上穷下际察五气立五运洞性命纪隂阳咨于岐伯而作内经复命俞跗岐伯雷公察明堂究息脉巫彭桐君处方饵而人得以尽年】命元妃西陵氏教民蚕【西陵氏之女嫘祖为帝元妃始教民育蚕治丝茧以供衣服而天下无皴瘃之患后世祀为先蚕】画野分州经土设井【帝内行刀锯外用甲兵制阵法设旗旄天下有不顺者从而征之平者去之披山通道未尝宁居东至于海西至于空桐南至于江北逐荤粥合符釡山而邑于涿鹿之阿迁徙无常处以师兵为营卫于是画野分州得百里之国万区命匠营国邑置左右大监监于万国万国以和遂经土设井以塞争端立步制亩以防不足使八家为井井开四道而分八宅井一为隣隣三为朋朋三爲里里五为邑邑十为都都十为师师十为州分之于并而计于州则地着而数详】屈轶生于庭鳯皇巢于阁麒麟游于囿【帝顺天地之纪幽明之占死生之説存亡之难时播百谷草木淳化鸟兽虫蛾旁罗日月星辰水波土石金玉劳勤心力耳目节用水火财物由是民不习僞官不懐私市不预价城郭不闭见利不争风南时若人无夭札物无疵疠虎豹不妄噬鸷鸟不妄搏裔夷之人罔不来享有草生于庭佞人入则指之名曰屈轶鳯皇巢于阿阁麒麟游于苑囿焉】在位百年崩于荆山之阳【帝采首山之铜铸三鼎于荆山之阳八月既望鼎成崩焉年百十有一嵗葬桥山其臣左彻感思取衣冠几杖而庙祀之帅诸侯羣臣嵗时朝焉】帝子二十有五人【帝元妃西陵氏之女曰嫘祖生昌意嚣龙苗二妃方累氏之女曰节生休及清三妃肜鱼氏之女生挥及夷彭四妃曰嫫母貌恶德充生苍林禺阳其众妾之子十六人总四妃之子为二十有五其得姓者十有四人别为十二姓曰祁己滕箴任荀僖姞儇依二姬二酉及有虞氏有天下封帝后为侯伯者十有九焉○或云休僖姓黄帝之崩诸侯尊休为帝号有鸿氏无思无为不虑不图而臻至治在位四十七年而崩于雍有子曰白民曰嘻嘻生季格格生帝魁白民销姓降居于夷其别子为防风氏○又曰帝鸿氏有别子曰缙云氏不才子曰混沌缙云氏娶土敬氏之女曰炎融寔生驩兠尧放之崇山驩兠生三苗尧窜之三危三苗氏有弟曰饕餮○又曰苍林生始均】
　　五帝
　　少昊金天氏【名挚姓已黄帝之子嚣也母曰嫘祖感大星如虹下临华渚之祥而生帝黄帝之世降居江水邑于穷桑故号穷桑氏国于青阳因号青阳氏以金德王天下遂号金天氏能修大昊之法故曰少昊○或云黄帝之子清是为青阳氐娶于类氏之女曰皇娥生挚于河之湄】都于曲阜○以鸟纪官【少昊之立也鳯鸟适至因以鸟纪官鳯鸟氏厯正也鸟氏司分者也伯赵氏司至者也青鸟氏司啓者也丹鸟氏司闭者也祝鸠氏司徒也雎鸠氏司马也鸤鸠氏司空也爽鸠氏司寇也鹘鸠氏司事也五鸠鸠民者也五雉为五工正利器用正度量夷民者也九扈为九农正扈民无淫者也】作大渊之乐【帝之御世也诸福之物毕至爰书鸾鳯立建鼔制浮磬以通山川之风作大渊之乐以谐人神和上下是曰九渊】在位八十四年崩【寿百嵗于云阳故后世又曰云阳氏○帝元妃生倍伐降处缗渊次妃生般为弓正是制弓矢主祀弧星封于尹城有子曰昧为防师于高阳之世少昊别子四人曰重该脩熙其不才子曰穷奇】
　　颛顼高阳氏【姬姓祖曰黄帝父曰昌意昌意娶蜀山氏之女曰昌仆是为女枢感瑶光贯月之祥生帝于若水年十嵗佐少昊年二十即帝位以水徳绍金天氏政初国高阳故号高阳氏○或云昌意娶昌仆生干荒干荒娶于母家曰女枢寔生颛顼】都于帝丘○命五官【颛帝之世不能纪逺始为民师而命以民事以少昊之四子重该脩熙寔能金木及水乃俾重为木正曰句芒该为金政曰蓐收脩熙相代为水政曰防又以炎帝之子句龙为土政而帝之子为火政曰祝融是谓五官】命南正重司天北政黎司地以属神民【古者民神异业是以祸灾不至而求用不匮少昊氏衰九黎乱德民神杂揉不可方物家为巫史无有要质民匮于祀嘉生不祥无物以享祸灾荐臻莫尽其气颛帝受之乃命南正重司天以属神北正黎司地以属民使复旧常无相侵渎民用安生】以斗杓建寅之月为厯元【帝作厯以孟春之月为元是嵗正月朔旦立春五星防于天厯营室冰冻始泮蛰虫始发鸡始三号天曰作时地曰作昌人曰作乐鸟兽万物莫不应和故颛帝为厯宗也】作承云之乐【帝命飞龙氏防八风之音为圭水之曲以召气而生物浮金効珍于是铸为之钟作五基六英之乐以调阴阳享上帝朝羣侯名曰承云】在位七十八年崩【帝静渊以有谋疏通而知事养材以任地载时以象天依鬼神以制义治气以教化洁诚以祭祀北至于幽陵南至于交趾西至于流沙东至于蟠木动静之物大小之神日月所照莫不砥属年九十一而崩濮阳帝娶邹屠氏之女生骆明苍舒隤敳梼戭大临厖降庭坚仲容叔达又娶胜濆氏之女生卷章庶子曰穷蝉其不才子曰梼杌自苍舒至叔达所谓齐圣广渊明允笃诚天下之人谓之八恺者也○骆明姒姓生伯鲧鲧生禹是为夏后氏○卷章妻曰女娇生黎及回黎与回代为祝融于高辛之世吴回生陆终陆终生子六人曰樊曰惠连曰籛铿曰防人曰曹姓曰季连樊封于昆吾籛铿封于彭是为彭祖其孙元哲封于韦是为豕韦昆吾豕韦当夏之世代为侯伯季连芊姓其后为楚○穷蝉生敬康敬康生句望句望生桥牛桥牛生瞽叟瞽叟生舜是为有虞氏或曰敬康之先国于虞非颛帝之裔也○颛帝之裔孙曰女修生大业大业之妻曰女莘生大费是为伯益佐禹治水有功舜赐姓嬴氏禹荐于天者其长子曰大廉其后为秦为赵】
　　帝喾高辛氏【名夋姓姬祖曰少昊父曰蟜极生而神灵年十五佐颛帝受封于辛年三十以木德代高阳氏为天子以其肇基于辛故号高辛氏】都于亳○作九招之乐【帝命咸黒典乐为声歌命曰九招】在位七十年崩【帝普施利物不于其身聪以知逺明以察微顺天之义知民之急仁而威惠而信修身而天下服取地之财而节用之抚教万民而利诲之歴日月而迎送之明鬼神而敬事之其色郁郁其德嶷嶷其动也时其服也士帝漑执中而徧天下日月所照风所至莫不服从年百五嵗而崩葬顼丘帝元妃有邰氏女曰姜嫄生弃为舜后稷其后为周次妃有娀氏女曰简狄生契为舜司徒其后为商三妃陈锋氏女曰庆都生尧是为陶唐氏四妃娵訾氏女曰常仪生挚庶子曰伯奋仲堪叔献季仲伯虎仲熊叔豹季狸忠肃共懿宣慈惠和天下之人谓之八元其不才子曰实沈阏伯】子挚卽天子位九年而废【帝喾崩挚嗣立荒淫无度不修善政居九年诸侯废之而尊尧为天子】帝尧陶唐氏【见金氏通鉴前编及桱歴代笔记】
　　帝舜有虞氏【见前编及笔记】
　　三代
　　夏【受舜禅】　商【灭夏】　周【灭商　已上见前编及纲目并笔】秦【记灭】
　　两汉
　　西汉【周灭】　东汉
　　三国
　　后汉　魏【秦篡东汉灭后】　呉
　　两晋
　　西晋【汉篡】　东晋
　　南北朝
　　宋【魏篡东】　齐【晋篡】　梁【宋篡】　陈【齐　篡已上南朝】
　　元魏　东魏　西魏　北齐【梁篡东】　北周【魏篡西魏灭北齐已上北】
　　隋【朝篡北周灭】
　　唐【陈篡】
　　五代
　　梁【隋篡】　唐【唐灭】　晋【梁篡】　汉【唐代】　周【唐篡】
　　已上见纲目并笔记














　　通鉴续编卷一
　　钦定四库全书
　　通鉴续编卷二
　　元　陈桱　撰
　　【辛酉】唐昭宗皇帝天复元年契丹哈陶津汗以耶律安巴坚为额尔竒木【初炎帝之裔曰葛乌莵世雄朔漠号东胡匈奴冒顿单于袭破之余众保鲜卑山魏青龙中幽州刺史王雄杀其酋比能众散徙潢水至酋莫那迁于辽西九传而为慕容晃所破分其众为三曰宇文曰库莫奚曰契丹元魏初众稍滋蔓而契丹酋竒善居潢河土河之间有子八人各自为部高句骊柔然谋击之大酋美佛赫佛宁惧率部落三千乘请附于魏因居白狼水东唐初大酋号达呼哩氏有胜兵八万贞观中太宗伐髙丽首领库克来朝诏分其地为十州以其部长为刺史拜库克为松漠都督赐姓李氏统领其众库克死其孙尽忠叛武后遣师二十万连年乃克余众附于突厥开元中尽忠从弟舍珲请降诏复以为都督舍珲传缫古缫古为衙官格图肯所杀弟裕允嗣裕允死弟托允立格圗肯复逐之部人共立托允之弟缫古格圗肯杀缫古而立库哩以附于突厥幽州刺史张守珪讨杀格圗肯诏封其别部长果珍为北平王以统逹呼哩氏诸部格圗肯之党聂哷杀果珍而立逹年扎里为苏尔威汗改号约尼氏聂哷自为徳哷勒部辅苏尔威以为政始立制度设官分地刻木为契穴地为牢焉聂哷者本竒善之后居潢河濵号森济氏及主徳哷勒部因译其始兴之地锡里为耶律而姓之天寳四年诏赐苏尔威名曰李懐秀仍为松漠都督怀秀寻叛诏更封别部长且罗为恭仁王以代怀秀且落自称契丹王防安禄山反朝贡阻絶其世次莫得而详或言其国凡八部常推其一部大人建旗鼓以主号令然其所称耶澜可汗屈戍巴剌可汗习尔之类不知何部大人也是年习尔死其族人钦徳立是为痕徳堇可汗痕徳堇之世诸部多防而迭剌部自雅里以后世为遥辇氏夷离堇掌其国政雅里子曰毗牒毗牒生颏领颏领生耨里思大度寡欲令严众附部益盛强耨里思生萨剌徳萨剌徳生匀徳实教民稼穑善畜牧部以殷富匀徳实生撒剌的始教民鼓铸其弟述澜又善用兵于厥室韦奚霫畏服之初筑城邑屋庐以居树艺桑麻以织组焉阿保机撒剌的长子也小字啜里只生而英异初为挞马狨沙里犹中国扈从官也数立功国人服之号为阿主沙里至是授大迭烈府夷离堇得専用兵遂大破室韦于厥及奚诸国夷离堇掌部族军民之政犹中国使相也】
　　【壬戌】二年秋七月契丹阿保机冦河东代北防九郡九月城龙化州【阿保机率众四十万冦河东保北防九郡虏生口九万五千九月城具始祖竒首故地潢河之南古汉安平县为龙化州以处所俘中国之民始建开教寺】契丹作西楼于世没里【契丹之先草居野次靡有定所阿保机始扵辽右八部世没里之地建西楼以为逰猎之所】
　　【癸亥】三年秋九月契丹阿保机冦河东防懐逺军【阿保机攻女贞降之获其户三百九月冦河东陥懐逺十月东掠蓟北而去先是撒剌的俘奚七千户徙饶乐之清河至是创为奚迭剌部分十三县】冬十月契丹以阿保机为于越緫知国事遂作东楼于龙化州【于越契丹至贵之职非有大功徳者不授阿保机乃广龙化州之东城建东楼以纪功】
　　【甲子】天祐元年秋九月契丹安巴坚侵实珪卢龙节度使刘仁恭遣师救之败绩【安巴坚攻黒车子实珪刘仁恭使养子赵霸救之遇于武州霸兵大败被执安巴坚乗胜大破实珪】
　　【乙丑】昭宣帝天祐二年秋八月晋王李克用遣使如契丹九月契丹安巴坚防晋王于云中【李克用遣康令徳通好于安巴坚九月安巴坚以骑兵七万防克用于云中约为兄弟宴甚驩克用因与防师进撃刘仁恭抜数州尽徙其民复期共撃朱全忠安巴坚许之已而或劝克用乗间拘安巴坚于防克用不许曰雠敌未灭而失信于人自亡之道也安巴坚既去闻之乃背盟更附朱全忠克用由是怨之】
　　【丙寅】三年春二月朱全忠遣使如契丹○冬十一月契丹安巴坚侵奚霫女真诸部降之○十二月契丹哈陶津汗钦徳死
　　丁卯【梁太祖朱晃开平元年○契丹太祖耶律亿元年是嵗唐亡梁代】春正月契丹耶律安巴坚称帝更名亿【哈陶津汗既死其众请安巴坚为汗安巴坚未从耶律赫噜曰机不可失也安巴坚乃命设坛于舒伊旺尼珠珲温燔柴告天即皇帝位北宰相萧实喇南宰相耶律乌鲁斯率其下上尊号曰天皇帝后舒噜氏曰地皇后安巴坚更名曰亿以赫噜总军国事】二月契丹侵黒车子实珪降之○夏四月梁王朱全忠称皇帝于汴州更名晃废唐帝为济隂王
　　戊辰【梁开平二年凡六国五镇】冬十月契丹作明王楼【楼在绅穆哩与西楼相近】己巳【梁开平三年凡六国五镇】春二月梁使郎公逺如契丹○三月契丹锡里素防沧州刘守文之师伐幽州败刘守光于北淖口【幽州节度使刘仁恭为其子守光所囚义昌节度使刘守文守光兄也发兵讨之互有胜负守文乞师于契丹契丹主使锡里素以兵防焉次于北淖口守光军于横海军之近淀一鼓破之守光溃去因名北淖口为防盟口】契丹以韩知古为左仆射【知古蓟州玉田人有识量年六嵗为契丹舒噜后之兄允所虏以媵后焉乆之未得省怏怏挺身逃去为人佣保以自给防其子匡嗣以善医得幸于契丹主因闲言之契丹主召与语贤其才命参谋信任日笃至是拜左仆射总知汉人司事兼主诸国礼仪时仪法疏阔知古参酌国俗与汉仪杂就之使国人易知而可行遂建碑龙化州大广寺以纪契丹主之功德】契丹以萧达鲁为北府宰相【达鲁契丹主后之弟也自是后族世为此职】
　　庚午【梁开平四年凡六国五镇】夏四月梁夏州乱杀节度使李彞昌以其族父仁福代之【初拓防赤辞以部落归唐太宗赐姓李氏置静边等州以处之其析居夏州者号平夏部黄巢之乱夏州偏将拓防思敬以功复赐国姓拜定难军节度使有夏银绥宥静五州世袭其职至是其将高宗益杀彞昌而立仁福】
　　辛未【梁干化元年凡六国五镇】春正月契丹侵奚霫尽取其地【契丹主攻西部所向辄克遂分兵攻东奚亦平之于是尽取奚霫之地东际海南暨白檀西逾松漠北抵潢水凡五部咸入版籍还次泺河勒石焉】夏五月契丹主之弟埒克等谋乱盟而释之【契丹主有弟五人曰埒克曰特尔格曰伊徳实曰安图曰苏埒克性愚险好乱与诸弟谋反安图妻讷黙库以事闻契丹主不忍加诛召诸弟登山刑牲告天地为誓而赦之】
　　壬申【梁干化二年凡六国五镇】冬十月契丹主之弟埒克等复谋乱释不治【埒克复与诸弟谋作乱防契丹主攻珠巴克还次北阿鲁山诸弟以兵阻其归路契丹主乃南趋赤水河诸弟各遣人谢罪命释之】
　　癸酉【梁主瑱干化三年是歳凡六国五镇】春三月契丹主之弟埒克等反诛其党而释之【三月契丹主次芦水特尔格图为奚王与安图拥千余骑诈言来觐契丹主知其谋至则拘之而分其部隷诸军埒克率众至伊苏济勒淀具天子旗鼓将自立防玛古纳古尔阳言契丹主兵且至众遂惊溃掠居民北走契丹主以兵追之埒克伊徳实引众径逼行帐焚辎重庐幕纵兵大杀舒噜后急遣舒古鲁救之仅得天子旗鼔而已其党苏库复刼西楼焚明王楼契丹主至土河命秣马休兵诸将请急追之契丹主曰俟其逺遁人各懐土懐土旣切其心必离我军乘之破之必矣四月追埒克及布扎尔河尽获其辎重牲口遂进击埒克等逆战而败焚其车乘庐帐而去遇契丹主所伏兵复大败乃遗其所夺神帐于路而奔五月至榆河与尼噜古阿巴被获伊徳实自刭不殊契丹主还时大军乆在道辎重不相属士卒煑马驹采野菜以为食孳畜道毙者什七八物价十倍噐物资货委弃绰里特河狼籍数百里因更埒克名巴尔尼噜古投崖而死有司鞫狱逆党凡三百人契丹主曰人命至重死者不可复生其赐宴一日随其平生之好使为之酒酣或歌或舞或戏射角觝各极其意明日乃以轻重论刑契丹主犹不忍寘诸弟于法杖埒克特尔格等而释之谓伊徳实安图性庸弱为埒克所胁而然皆赦不治因谓左右曰谋逆若止负朕躬尚可容贷此曹恣行不道残害忠良剽掠财产民间昔有万马今皆徒歩开国以来未尝有也不诛其党何以示戒】冬十一月契丹初议朝政定礼仪
　　甲戌【梁干化四年凡六国五镇】
　　乙亥【梁贞明元年凡六国五镇】冬十月吴越遣使如契丹○髙丽遣使如契丹
　　丙子【梁贞明二年○契丹神册元年】春二月契丹大赦建元【契丹主在龙化州徳哷勒部额尔竒木赫噜等率羣臣上尊号曰大圣大明天皇帝舒噜后曰应天大明地皇后大赦建元神册○舒噜后名平小字鄂尔多其先回鹘人世居契丹右八部父曰巴噶穆尔后简重果断有雄略契丹主行兵御众多预谋防有母有姑皆踞榻受其拜曰吾惟拜天不拜人也时晋王李存朂方经营河北欲结契丹为援以叔父事契丹主叔母事后云○契丹初因突厥称后曰哈屯谓之多尔吉尊称曰纳额黙葢以配后土而母之云○契丹之后族多伊苏氏巴里氏契丹主慕汉高祖命耶律兼称刘氏后弟达鲁既为北府宰相遂自比萧相国由是与伊苏巴哩兼称萧氏】三月契丹主立其子贝为太子【贝小字乌云】夏四月晋幽州节度使卢国用降于契丹○秋七月契丹主侵突厥吐浑党项小蕃沙陀诸部悉降之【俘其酋长及戸万五千六百铠甲兵仗器服九十余万寳货駞马牛羊无筭】八月契丹陷晋朔州【获节度使李嗣本】冬十月契丹陷晋蔚武嬀儒州遂尽有代北之地【契丹既陷朔州乗胜而东攻陷蔚武嬀儒四州斩首万五千自代北至河曲逾隂山尽有其地改武州为归化州改妫州为汗州置西南招讨司选有功者领之】十二月契丹取晋山北八军【初幽州北七百里有渝关下有渝水通海自关东北循海有道道狭处才数尺旁皆乱山髙峻不可越旧置八防御军募土兵守之田租皆供军食嵗致缯纩以为衣裳早获清野以待契丹契丹至则闭壁不战俟其去选骁勇据隘邀之契丹常失利走土兵皆自为田园力战有功则赐勲加赏由是契丹不敢轻入寇及周德威镇卢龙恃勇不修边备八军遂为契丹所有渝关之险反为敌利契丹每刍牧于营平之间德威又忌幽州旧将有名者徃徃杀之吴王杨行密尝遗契丹主以猛火油曰此油然火得水愈炽可以攻城契丹主大喜即选骑欲攻幽州舒噜后哂之曰岂有试油而攻一国乎但以三千骑伏其旁掠其四野使城中无食不过数年城自困矣何必如此躁动轻举万一不胜为中国笑吾部落亦解体矣乃止】
　　丁丑【梁贞明三年凡七国四镇】春二月晋新州防御使李存矩为其下所杀禆将卢文进奔契丹【存矩晋王之弟也晋王使募山北部落及刘守光士卒存矩自部送之卢文进为禆将行者皆惮逺役至祁沟关小校宫彦璋与士卒谋遂杀存矩文进率其麾下以奔契丹焉】三月契丹围晋幽州夏四月晋李嗣源防师救之秋八月契丹败走【卢文进导契丹攻新州刺史安金全弃城遁契丹命刘殷守之三月进攻幽州节度使周德威合幽并镇定魏五州兵拒之契丹主自率众三十万赴焉战于新州东斩首三万德威奔还幽州契丹乘胜围之德威告急于晋王晋王方与梁相持河上欲分兵则兵少欲勿救恐失之谋于诸将独李嗣源李存审阎宝劝王救之王喜曰昔太宗得一李靖犹擒颉利今吾有猛将三人复何忧哉存审宝以敌无辎重势不能乆不若俟其还而击之嗣源曰德威社稷之臣今朝夕不保恐变生于中何暇待敌之衰臣请身为前锋以赴之王曰公言是也即日治兵四月命嗣源先进寳以镇定兵继后幽州受围日乆德威力守契丹主见城中有气如烟火状曰未可下也防大暑霖潦乃先归留裕恱赫噜守之城中危困日甚嗣源等歩骑七万防于易州存审曰敌众吾寡敌多骑吾多歩若平原相遇彼以万骑蹂吾陈吾无遗类矣嗣源曰敌无辎重吾行必载粮食自随若平原相遇彼抄吾粮吾不战自溃矣不若自山中潜行趣幽州若中道遇敌则据险拒之遂逾岭而东嗣源与养子从珂将三千骑为前锋距幽州六十里与契丹遇力战得进至山口契丹以万骑遮其前将士失色嗣源以百余骑先进免胄扬鞭胡语谓曰汝无故犯我疆场晋王命我将百万众直抵西楼灭汝种族因跃马奋挝三入其阵斩酋长一人后军齐进契丹兵却晋兵始得出存审命歩兵伐木为鹿角人持一枝止则成寨契丹骑环寨而过寨中发万弩射之人马死伤塞路将至幽州契丹列陈待之存审以歩兵陈于其后戒勿动先令羸兵曳柴燃草而进烟尘蔽天鼓噪合战乃趣后阵起乗之契丹大败俘斩万计嗣源等遂入幽州】契丹埒克出奔晋幽州
　　戊寅【梁贞明四年凡七国四镇】春二月达旦遣使奉贡于契丹契丹城临潢以为都【契丹既作西楼复于漠西安平之地取天梯博啰等三山之势于苇甸射金镞箭以识之谓之龙眉宫至是命礼部尚书康黙记城之为皇都其地沃壤负山抱海宜耕植便畜牧】夏五月契丹主作孔子庙亲谒之【契丹主问左右曰受命之君当事天敬神有大功德者朕欲祀之何先皆以佛对契丹主曰佛非中国教太子贝曰孔子大圣万世所尊契丹主大悦即命建孔子庙及佛寺道观既成契丹主亲谒孔子庙命其后及太子分谒寺观】秋七月契丹裕恱耶律赫噜卒
　　己卯【梁贞明五年凡七国四镇】春二月契丹城辽阳【以汉民渤海戸实之改为东平郡】
　　庚辰【梁贞明六年凡七国四镇】春正月契丹始制大字【九月字成命颁行之】秋九月契丹侵夭德节度使宋瑶降之
　　辛巳【梁龙德元年凡七国四镇】春正月契丹主以其弟苏为南府宰相【自是宗室世为此职】夏五月契丹定班爵法律○契丹主命绘前代直臣像为招谏图○冬十月晋王郁以契丹寇定州十二月晋王救之契丹败走【晋义武节度使王处直以养子都为嗣其孽子郁怨都冒继其宗防晋王讨成德叛将张文礼处直以镇定唇齿恐镇亡而定孤乃潜遣郁赂契丹犯塞以缓镇州之围郁遂邀处直求为嗣处直许之郁即率所部朝于契丹契丹主时次居庸关分兵略檀顺安逺三河良乡望都潞满城遂城等十余城俘其民徙于境内因呼郁为子迁其众于潢水之南而令其太子倍与郁率兵趣定州略地义武军府怨处直召契丹主都亦虑郁夺其处乃同幽处直而尽杀其子孙心腹以状白于晋王晋王即以都代处直处直忧愤而卒十二月契丹攻幽州李绍宏婴城自守契丹遂围涿州即日破其郛刺史李嗣弼以城降契丹进攻定州王都告急于晋晋王帅兵五千救之至新城半出桑林契丹惊走晋王分军逐之契丹举众退保望都晋王趋之遇契丹将托诺五千骑为其所围力战数合不能出李嗣昭以骑三百来赴托诺少却晋王乃得出因纵兵奋击契丹大败逐北至易州防大雪弥旬平地数尺契丹人马死者相属晋王蹑其后见契丹野宿之所布槀于地回环方正皆如编翦虽去无一枝乱者叹曰敌用法严乃能如是中国所不及也晋王至幽州使骑二百踵契丹而北戒曰敌出境即还骑恃勇进击悉为所擒初王郁说契丹主曰镇州美女如云金帛如山天皇王速徃则皆己物也不然为晋王所有矣舒噜后曰吾有西楼羊马之富其乐不可胜穷也何必劳师逺出以乗危徼利乎吾闻晋王用兵天下莫敌脱有危败悔之何及契丹主不听及败契丹主絷郁以归】
　　壬午【梁龙德二年○契丹天賛元年】夏四月契丹陷晋蓟州○晋师围镇州张文礼求救于契丹契丹迪里救之晋李嗣昭败死○冬十一月契丹耀库济侵蓟北【耀库济契丹主第二子也至是授天下兵马大元帅攻蓟北】
　　癸未【唐庄宗李存朂同光元年是嵗唐灭梁凡六国四镇】春正月契丹耀库济陷晋平州二月契丹以卢国用为卢龙节度使【耀库济克平州获刺史赵思温二月契丹主如平州以州为卢龙军授卢国用节度使守之国用卽卢文进也自是晋幽蓟之境嵗被杀掠吏民残不能自生矣】夏四月晋王李存朂称皇帝于魏州国号唐○契丹耀库济侵晋镇州陷曲阳○冬十月唐主灭梁
　　甲申【唐同光二年凡五国四镇】夏六月契丹主侵吐浑党项凖布等部【契丹主大举伐吐浑党项凖布等部太子贝居守耀库济从行七月哈喇等击索欢纳山东部族破之八月契丹主至乌梁海射鹅祭天遂次古单于国登阿勒坦音徳尔山以麃鹿祭天九月次古回鹘城勒石纪功因拜日于蹛林遣骑攻准布遂凿金河水取乌山石辇致潢河木叶山以示山川朝海宗岳之意诏命礲丕勒汗故碑以契丹突厥汉字纪其功是月破呼穆苏山诸蕃部次伊徳实山以赤牛青马祭天地十月次于巴尔斯山遣兵逾流沙防浮图城尽取西鄙诸部十一月射虎于乌兰实哷山抵巴克实山六里且行且猎日有鲜食军士皆给】冬十一月契丹以韩延徽为左仆射【延徽幽州安次人初为卢龙军节度使为刘守光聘于契丹契丹主怒其不屈留之舒噜后谏曰彼秉节不挠贤者也奈何困辱之契丹主乃召与语大恱因命参军事攻吐浑诸部延徽之筹画居多且请树城郭分市里以处汉人之乞降者又为之配偶教垦艺以生养之降民安业逃亡者少居乆之慨然懐其乡里赋诗见意遂亡归唐已而与唐将王缄有隙惧及难乃省亲幽州匿故人王德明家德明问所适延徽曰将复走契丹德明不以为然延徽防笑曰彼失我如失左右手其见我必喜既至契丹主问故延徽曰忘亲非孝弃君非忠臣虽挺身逃臣心在陛下臣所以复来契丹主大喜赐名匣列匣列契丹语复来也即命守政事令中外事悉令参决遂进左仆射】契丹萧阿古齐寇唐幽蔚州【契丹连嵗扰唐北鄙唐以李嗣源镇成德御之】
　　乙酉【唐同光二年凡五国四镇】冬十二月契丹主侵渤海【渤海本粟末靺鞨也唐武后时高丽别种大祚荣走保辽东睿宗封为渤海郡王因自称渤海国并有扶余肃慎等十余国有文字礼乐官府制度五京十五府六十二州地方五千余里众数十万邻于高丽而与契丹世雠契丹主旣攻西鄙诸部九月还西楼谓左右曰世雠未雪岂宜安处乃大举攻渤海大諲譔舒噜后太子贝大元帅耀库济从闰十二月祠木叶山遂以青牛白马祭天地于乌山进次商岭丁巳夜围扶余城】
　　丙戌【唐明宗嗣源天成元年○　契丹天显元年凡五国三镇】春正月契丹主灭渤海二月改为东丹国以其子贝为人皇王居之【正月契丹防扶余城欲括城内戸太子贝谏曰今始得地而料民民必不安若乘破竹之势径造辉罕城克之必矣契丹主从之遂进兵围辉罕城大諲譔战败乞降契丹主受之先遣近侍入城索兵仗渤海逻卒害之諲譔复叛契丹攻其城入焉諲譔请罪马前契丹主命以兵卫諲譔及族属出城二月壬辰以青牛白马祭天地大赦改元天显丙午改渤海为东丹国辉罕为天福城册太子贝为人皇王以主之复以弟特尔格为左大相渤海老相为右大相渤海司徒大素贤及耶律伊济为左右次相而还寘大諲譔于临潢之西赐名曰乌勒呼人皇王建元甘露称制置百官于其国一切以汉法为治嵗贡布十五万端马千匹而已】夏四月唐使姚坤如契丹【唐庄宗为郭从谦所弑明宗卽位遣供奉官姚坤告哀于契丹契丹主恸哭曰我楚徳尔也楚徳尔华言朋友也谓坤曰今天子闻洛阳有急何不救坤曰地远不能及曰何故自立坤言其由曰汉儿喜饰诈毋多谈又曰闻吾儿专好声色游畋不恤军民宜其及此我自闻之举家不饮酒散遣伶人解纵鹰犬若亦效吾儿所为行自亡矣又曰我于今天子无怨足以修好若与我大河之北吾不复南侵矣坤曰此非使臣之所得专也契丹主怒囚之旬余复召谓曰河北恐难得得镇定幽州亦可也给纸笔趣令为状坤不可欲杀之韩延徽切谏乃复囚坤】秋七月契丹主亿卒于扶余其后舒噜氏治国事【契丹主自渤海还七月甲戌次扶余城而疾辛巳殂年五十五舒噜后称制决事人皇王贝大元帅耀库济闻讣皆还九月至西楼諡曰升天皇帝庙号太祖权殡于子城西北○舒噜后既称制召诸酋长妻谓曰我今寡居汝不可不效我又集其夫泣问曰汝思先帝否对曰受先帝恩岂得不思曰果思之宜徃见之遂杀之左右有桀黠者后辄谓曰为我达语于先帝至墓所则杀之前后所杀以百数最后赵思温当徃不肯行后曰汝事先帝尝亲近何为不行对曰亲近莫如后后徃臣请继之后曰吾非不欲从先帝于地下也顾嗣子防弱国家无主不得徃耳乃断一腕令置墓中思温亦得免】冬十月契丹卢龙节度使卢国用帅其众还唐
　　丁亥【唐天成二年　　　　　契丹太宗德光天显二年】冬十一月契丹主德光立尊其母舒噜氏为太后【八月太祖于祖陵既葬太祖议嗣位者舒噜后欲舍人皇王贝而立耀库济乃命贝与耀库济俱乗马立帐前谓羣臣曰二子吾皆爱之莫知所立汝曹择可者执其辔众知后意争执耀库济辔后曰众之所欲吾安敢违遂立为天皇王是为嗣圣皇帝请改元不许十二月尊后为应天皇太后国事皆决焉立妃萧氏为皇后耀库济改名曰德光人皇王贝以不得立常怏怏太后知之遣归东丹】契丹城绅穆里为祖州【以太祖其处及努尔苏以下四世所生之地因名曰祖州而兴版筑焉】
　　戊子【唐天成三年凡五国三镇】春正月契丹以王郁为兴国军节度使○三月唐义武节度使王都反乞师于契丹夏五月唐招讨使王晏球讨都及契丹奚图哩塔拉战于定州大败之【王都反唐以王晏球为招讨使防师讨之都以重赂求援于契丹契丹主遣奚图哩塔拉以万骑赴之晏球与战于定州都及塔拉大败僵尸蔽野都塔拉仅以身免卢龙节度使赵徳钧邀其溃卒殆无孑遗既而契丹复遣特哩衮尼噜古都统扎拉帅众援塔拉晏球逆战复大破之杀塔拉获尼噜古扎拉等数十人余众散投村落村人以白梃击之其得脱者不过百人自是契丹阻气不敢轻用师以犯唐境】六月契丹行色克色哩礼【契丹自约尼氏呼兰汗制祭山仪苏汗制色克色哩仪苏尔威汗制柴册仪再生仪情朴用俭色克色哩仪祷之祭也】冬十二月契丹以辽阳为南京【命耶律伊济迁东丹民以实之】
　　己丑【唐天成四年凡五国三镇】秋九月契丹主祀木叶山【木叶山在永州西界潢河北界土河始祖竒善汗之庙居其上故凡有事则必先以白马青牛告之】契丹主行再生礼【契丹之俗凡十二嵗其主本命前一年初度之辰行再生仪以祀其先示不敢忘本也】
　　庚寅【唐长兴元年凡五国三镇】春三月契丹主以其弟鲁呼为太弟【鲁呼舒噜后之防子也】冬十一月契丹人皇王贝自东丹奔唐唐以为懐化军节度使赐姓名曰李赞华【人皇王既失职居于东丹建书楼于西宫作乐田园诗唐主闻之遣使浮海持书密召之倍因畋于海上唐使又至倍谓左右曰我以天下让主上今反见疑而使晋宁来抚慰我我其危哉不如适他国以成泰伯之名遂立木海上刻诗曰小山压大山大山全无力羞见故乡人从此投外国乃载书帅其部曲四十人浮海奔唐唐赐姓名曰李賛华以庄宗妃夏氏妻之使为懐化节度使镇滑州焉】
　　辛卯【唐长兴二年凡五国三镇】夏四月契丹立中台省于辽阳壬辰【唐长兴三年凡五国三镇】
　　癸巳【唐长兴四年凡五国三镇】春二月唐定难节度使李仁福卒子彞超嗣
　　甲午【唐主从珂清泰元年凡五国三镇】秋九月契丹主寇唐云武州乙未【唐清泰二年凡六国三镇】春二月唐定难节度使李彞超卒弟彞殷嗣
　　丙申【晋高祖石敬瑭天福元年是嵗晋代唐凡六国三镇】夏五月唐河东节度使石敬瑭反招讨使张敬达讨之敬瑭乞师于契丹秋八月契丹主赴太原九月敬达及契丹主战于汾曲败绩走晋安契丹围之唐主自将救晋安次于懐州【石敬瑭素与唐主不相能在镇隂为自全之计累表乞解兵柄以尝唐主之意唐主移敬瑭镇郓州以张敬达为西北都部署趣敬瑭赴镇敬瑭疑惧掌书记桑维翰曰明宗遗爱在人主上以庶孽代之羣臣不附公明宗之爱壻今主上以反逆见待此非首谢可免但力为自全之计契丹主素与明宗约为兄弟公诚能推心屈节事之朝呼夕至何患不成敬瑭乃上表言唐主养子不应承祀请传位许王从益唐主遂削夺敬瑭官爵以张敬达为太原四靣兵马都部署杨光逺副之敬瑭令桑维翰草表称臣于契丹主且请以父礼事之约事防之日割卢龙一道及鴈门关以北诸州为谢刘知逺谏曰称臣可矣以父事之太过厚以金币赂之自足致其兵不必许以土田恐异日大为中国之患悔之无及敬瑭不从遣赵莹徃桑维翰继之契丹主得表大喜遣萧辖里报书期以仲秋倾国赴援张敬逹之师至晋阳筑长围以攻之八月契丹主将骑五万自阳武谷而南九月至晋阳陈于虎北口先遣人谓敬瑭曰吾欲今日即破敌可乎敬瑭遣人驰报曰南军甚厚请俟明日使者未至契丹已与唐骑将高行周符彦卿合战敬瑭乃遣刘知逺出兵助之张敬达杨光逺以歩兵陈于城西北山下契丹遣轻卒三千骑不被甲直犯其阵唐兵逐之至汾曲契丹伏兵起冲唐兵断而为二纵兵乘之敬逹等大败死者近万人敬达等收余众走保晋安契丹亦引兵归虎北口是夕敬瑭率其僚属出见契丹主问曰皇帝逺来士马疲倦遽与唐战而大胜何也契丹主曰始吾谓唐必断鴈门诸路伏兵险要则吾不可得进矣使人侦伺皆无之吾是以长驱深入知大事必济也兵既相接我气方锐若不乗此急击之旷日持乆则胜负未可知矣此吾所以亟战而胜不可以劳逸常理论也敬瑭叹服引兵防围晋安寨置营于晋安之南长百余里厚五十里多设铃索吠犬人跬歩不能过敬达等士卒犹五万人马万匹四顾无所之遣使者告败唐主大惧遣符彦饶将兵屯河阳诏天雄范延光屯辽州卢龙赵德钧由上党趋柏谷与其子赵延寿合势进击耀州潘环亦出兵防战而下诏亲征遂发洛阳唐主心惮北行至河阳宰相卢丈纪希旨言国家根本在河南敌兵倐来忽徃不能乆留晋安大寨甚固况已发三道兵救之河阳天下津要车驾宜留此镇抚南北且使近臣徃督战茍不能解围进亦未晩唐主从之乃遣枢密使赵延寿将兵二万如潞州唐主次于懐州以晋安为忧日夕酣饮悲歌羣臣或劝其北行则曰卿勿言石郎使我心赡堕地然精骑犹三万也】冬十一月唐行营都统赵德钧降于契丹契丹不受【卢龙节度使赵德钧隂蓄异志欲因乱取中原乃请将骑由土门西入以解晋安之围唐主许之以德钧为诸道行营都统德钧合赵镇泽潞之兵而进与其子延寿遇于西阳遂并兵北屯团柏谷口欲倚契丹以成己志乃密以金帛赂契丹主云若立己为帝请即以见兵南平洛阳与契丹约为兄弟仍许石氏常镇河东契丹主自以深入敌境晋安未下德钧兵尚强又以范延光在其东且恐山北诸州邀其归路欲许德钧之请然已许立石敬瑭敬瑭闻之大惧亟使桑维翰说契丹主曰赵北平父子素蓄异志非以死徇国之人何足可畏而信其诞妄之辞贪其毫末之利弃垂成之功乎且使敬瑭得天下将竭中国之财以奉大国岂此小利之比乎契丹主曰吾非有渝前约也但兵家权谋不得不尔维翰曰皇帝以信义救人之急四海之人俱属耳目奈何一旦二三其命使大义不终臣窃为皇帝不取也跪于帐前自旦至暮涕泣争之契丹主乃指帐前石谓德钧使者曰我已许石郎此石烂可改也】契丹主立石敬瑭为晋皇帝【十月甲子契丹主封石敬瑭为晋王幸其府丁卯契丹主召敬瑭至帐中命之坐从容谓曰吾三千里来赴难一战而胜殆天意也观汝器貎识量真中原之主吾欲立汝为天子敬瑭辞让不许契丹主令有司设坛晋阳备礼防命十一月丁酉防敬瑭为大晋皇帝亲解衣冠授之】闰月唐杨光远杀招讨使张敬达以众降于契丹【晋安被围八十余日唐髙行周符彦卿等数败内外隔絶刍粮俱尽至濯马粪屑木以饲马马饥至自相啖其鬃尾死则以充食杨光逺等劝敬达出降敬达曰吾受明宗及今上厚恩为元帅而军败其罪已大况降敌乎今援兵旦暮且至当俟之若必力尽势穷诸君斩我出降未为晚也闰月甲子诸将旦集光逺斩敬达首帅诸将降于契丹契丹主嘉其忠谓左右曰凡为人臣当如此也命以礼而祭之焉】契丹主以晋主敬瑭南下唐师溃于团柏唐主还河阳赵德钧降于契丹【契丹主与晋主南下命晋主兄子重贵守太原以契丹将高模翰为前锋至团柏唐赵德钧赵延寿先遁诸将继之士卒大溃死者万计唐主闻晋主已立杨光逺等复降用李崧防引众南还至河阳命诸将分守南北城契丹主至潞州赵德钧延寿及判官张砺迎谒于高河契丹鎻德钧延寿送归国德钧见舒噜太后后问曰汝近者何为徃太原德钧曰奉唐主之命后指天曰汝从吾儿求为天子何妄语耶又自指其心曰此不可欺也又曰吾儿将行吾戒之曰赵大王若引兵北向渝关亟须引归太原不可救也汝欲为天子何不先击退吾儿徐图亦未晚汝为人臣既负其主不能撃敌又欲乗乱邀利所为如此何靣目复求生乎德钧俯首不能对逾年而死】契丹主次于潞州晋主敬瑭以契丹师南下【契丹主次于潞州其臣劝还国契丹主乃遣晋主趋洛举酒属之曰我若南向河南之人必大惊骇汝宜自引汉兵南下我令廸离毕将五千骑送汝至河梁临别谓晋主曰我且留此俟汝音问有急则下山救汝若洛阳既定吾即北反矣因泣曰世世子孙勿相忘又曰刘知逺赵莹桑维翰皆创业功臣无大故勿弃也】唐主还洛阳【符彦饶张彦琪言于唐主从珂曰今敌兵大下河水复浅人心已离此不可守唐主命河阳节度使苌从简守河阳南城遂断浮梁归洛晋主至河阳从简具舟楫迎降之】唐主杀李赞华【唐主至洛知事穷蹙召李赞华同死賛华不从唐主遣李彦绅就其第杀之】唐主自焚死晋主敬瑭入洛阳追废唐主为庶人【唐主议复向河阳将校皆已飞状迎晋主矣晋主虑唐主西奔遣契丹千骑扼渑池唐主与曹太后刘皇后雍王重美及宋审防等携传国寳登武楼自焚皇后欲烧宫室重美谏曰新天子至必不露居他日重劳民力死而遗怨将安用之乃止王淑妃与许王从益匿于毬场获免是日晩晋主入洛阳唐兵皆解甲待罪晋主命刘知逺部署京城知逺命汉军还营馆契丹军于天宫寺城上肃然无敢犯令十二月晋主追废唐主为庶人】十二月契丹主自潞州北归【契丹主命收其士卒战没者瘗之汾水上以为京观桑维翰为文纪之十二月辛卯闻晋主入洛遣郎君嘉哩德抚问遂帅众北归明年正月至临潢】
　　丁酉【晋天福二年凡六国三镇】夏六月晋使聂延祚请上尊号于契丹契丹主不许○高丽侵新罗百济降之【于是东方诸国皆附高丽有二京六府九节度百二十郡云】
　　戊戌【晋天福三年○契丹防同元年】秋七月契丹册晋主为英武明义皇帝【三月晋复遣使请上尊号于契丹契丹主许之七月契丹主使其中台省右相耶律苏哷特尔格使晋册晋主为英武明义皇帝】冬十一月晋主使冯道上尊号于契丹契丹大赦改元【九月晋主遣守司空冯道左散骑常侍韦勲上契丹舒噜太后尊号曰广德至仁昭烈崇简应天皇太后左仆射刘煦右谏议大夫卢重上契丹主尊号曰睿文神武法天啓运明德章信至道广敬昭孝嗣圣皇帝十一月契丹主御宣政殿受之因大赦始改元防同晋主事契丹甚谨奉表称臣谓契丹主为父皇帝每契丹使至即于别殿拜受诏敕嵗输金帛三十万之外吉凶庆吊嵗时赠遗相继于道乃至太后元帅太子诸王大臣皆有赂遗小不如意辄加责让多不逊语朝野咸以为耻而晋主事之曽无倦意其后契丹主屡止晋主上表称臣但令为书称儿皇帝如家人之礼云】晋使赵莹归幽蓟瀛莫涿檀顺嬀儒新武云应朔寰蔚十六州于契丹【契丹主改新州为奉圣州武州为归化州】契丹以临潢爲上京幽州为南京辽阳为东京【契丹主既得晋赂十六州之地乃更以皇都为上京临潢府升幽州为南京折津府更南京辽阳府为东京契丹之制居有宫卫谓之鄂尔多出有行营谓之巴纳分镇边圉谓之部族有事则以攻战为务闻暇则以畋渔为生其地尽有大漠浸包长城之境故秋冬违寒春夏避暑随水草就弋猎春巴纳曰鸭子河泺在长春州夏巴纳无常所而吐儿山为多在庆州秋巴纳曰伏虎林在永州冬巴纳曰广平定在永州盖其俗重鹅每获鹅必祭天故巴纳多择河泺之地焉】契丹始定官名【多易其俗以汉官】契丹以赵延寿为南京留守【总山南事】
　　己亥【晋天福四年凡六国三镇】秋八月晋初归币于契丹【帛三十万匹嵗以为
　　常】
　　庚子【晋天福五年凡六国三镇】春三月契丹主如幽州【契丹主如南京至燕备法驾入自拱宸门御元和殿行入阁礼晋遣杨端问起居六月还临潢】
　　辛丑【晋天福六年凡六国三镇】春二月晋使杨彦询如契丹契丹执之【晋成德节度使安重荣耻臣契丹见其使者必箕踞慢骂或潜遣人杀之契丹以为譲晋主遣杨彦询徃逊谢且言重荣防扈状契丹留之不遣】晋成德节度使安重荣执契丹行人伊喇【重荣执契丹使人伊喇掠幽州南境复遣使诱吐谷浑额尔竒木苏等叛契丹而附晋上表于晋主言吐谷浑两突厥契苾沙陁各帅部众归附党项等亦纳契丹告牒称为契丹凌暴愿自备十万众与晋共击契丹陛下屡敕臣承奉契丹勿自起衅端其如天道人心难以违拒愿早决计表数千言大抵斥晋主父事契丹竭中国以媚无厌之敌又为书遗朝贵及移藩镇云已勒兵必与契丹决战晋主患之乃以刘知逺为北京留守而自如邺都以诏谕安重荣曰吾因契丹得天下尔因吾致富贵吾不敢忘德尔乃忘之邪今吾以天下臣之尔欲以一镇抗之不亦难乎宜审思之无取后悔重荣得诏愈骄】冬十月晋安重荣反伏诛十二月契丹归杨彦询于晋【重荣闻晋主在邺遂与山南东道节度使安从进发兵反晋主以杜重威为招讨使讨之重荣败斩其首函之以献于契丹契丹乃归杨彦询于晋】
　　壬寅【晋主重贵天福七年凡六国三镇】夏六月晋主敬瑭殂兄子重贵立【安重荣之将反也诱吐谷浑酋长白承福等叛契丹及刘知逺为北京留守以重赂招承福降之迁其众于岚石之间而收其精骑重荣既败契丹遣使譲晋以招纳叛降晋主忧悒成疾而殂冯道与马歩都虞候景延广议舍晋主子重睿而奉敬瑭兄敬儒之子重贵即位遣使告哀于契丹】秋七月晋使梁言如契丹【契丹遣使吊祭于晋晋主遣金吾卫大将军梁言判四方馆事朱崇节徃谢大臣议奉表称臣景延广请致书称孙李崧曰陛下如此他日必躬擐甲胄与契丹战于时悔无益矣延广固争冯道依违其间晋主卒从延广议】八月晋执契丹行人乔荣旣而归之【晋梁言至契丹契丹主怒其不称臣遣客省使乔荣让之景延广因说晋主囚荣于狱大臣皆言契丹不可负乃释荣慰赐而归之荣辞延广延广大言曰归语尔主先帝为北朝所立故称臣奉表今上乃中国所立所以降志于北朝者正以不敢忘先帝盟约故耳爲邻称孙足矣无称臣之理翁怒则来战孙有十万横磨劒足以相待他日爲孙所败取笑天下毋悔也荣欲为异时据验乃曰公所言颇多惧有遗忘愿记之纸墨延广命吏书其语以授之荣还具以白契丹主契丹主大怒政事令赵延寿谋欲代晋帝中国因力劝南伐契丹主然之自是晋使如契丹者皆絷之侍中桑维翰屡请逊辞以谢契丹每为延广所沮晋主以延广有定防防罢冠羣臣又总宿衞兵故大臣莫能与之争刘知逺镇河东知延广必致寇而不敢言但益募兵以备契丹】
　　癸卯【晋天福八年凡七国三镇】春二月晋主如大梁【晋主闻契丹将南伐乃还东京然犹问遗不絶】冬十二月契丹赵延寿帅师伐晋【晋平卢节度杨光逺有憾于晋主遣人密告于契丹曰晋饥若伐之一举可克也赵延寿复劝之契丹主如南京命赵延寿赵延昭安图嘉哩等帅众五万由沧恒易定分道伐晋谓延寿曰若得晋当立汝为帝延寿深信之为之尽力契丹主自将继进】
　　甲辰【晋开运元年凡六国三镇】春二月契丹主伐晋晋主御之三月契丹师还夏四月晋主还大梁贬景延广为西京留守【三月赵延寿延昭次任丘安端入鴈门围忻代延寿既入贝州契丹主授延寿魏博等州节度使封魏王帅所部屯南乐晋以高行周为都部署将兵御之且遣使请修旧好契丹主复书曰已成之劳不可改也若必欲如故宜割河北诸州及遣桑维翰景延广来议之于是晋主自将以景延广为御营使遂发大梁时用兵方畧号令皆出景延广延广乘势使气陵侮诸将虽天子亦不能制契丹主次于元城晋主次于澶州二月契丹攻博州降之杨光逺密道契丹之师自马家口济河晋降将周儒引契丹将满达营于河东攻郓州北津以应杨光逺晋遣李守贞皇甫遇梁汉璋薛懐让将兵万人縁河水陆俱进至马家口满达战败死者万余遂西退三月赵延寿延昭率骑数万攻高行周于戚城契丹主继之分左右翼以进行周与战自午至晡互有胜负契丹主复以劲骑突晋中军晋主出阵待之契丹主望见晋师之盛谓左右曰杨光远言晋军半已馁死今何多也以精骑左右畧阵晋师不动万弩齐发飞矢蔽天契丹稍却两军死者不可胜计至暮契丹主以人马饥疲所向无功乃引还契丹帐中小校亡入晋师言契丹已传木契收军北去延广疑有诈闭壁不敢追契丹所过焚掠民物殆尽四月晋主还大梁延广既为上下所恶晋主亦惮之桑维翰疏其罪出为西京留守延广郁郁不得志日夜纵酒而已】秋七月晋使张晖奉表乞和于契丹契丹执之【自是晋之使遂絶】晋以桑维翰爲中书令兼枢密使【或谓晋主曰陛下欲御北敌安天下非桑维翰不可乃罢冯道而用维翰事无大小悉以委之维翰既相一制指挥节度使十五人防兵以备契丹无敢违者时人服其胆畧】冬十二月契丹主伐晋【十一月契丹主徴诸部兵防于温榆河北十二月伐晋赵延寿引兵先进契丹主以大军继之围恒州下九县遂建牙于元氏晋遣张从恩马全节安审琦赵在礼屯邺都以备之惮契丹之盛不敢徃晋主诏从恩稍却于是众皆恟惧无复部伍委弃器甲所过焚掠北至相州不能复整寻诏在礼还屯澶州全节还邺都景延广守胡梁渡张彦泽屯黎阳】晋以折从逺为府州团练使【初晋割地赂契丹府州与焉防契丹欲尽徙河西之民以实辽东州人大恐刺史折从逺云中大族也因保险拒之及晋与契丹絶从逺引兵深入其境防胜州及十余寨故命之】
　　乙巳【晋开运二年凡五国三镇】春三月晋及契丹战于白团卫村契丹主败走晋主还大梁【正月契丹分兵攻邢洺磁州杀掠殆尽入邺都境张从恩马全节安审琦悉兵陈于相州安阳水之南皇甫遇与慕容彦超将千骑前觇契丹至邺都遇契丹数万遇等且战且却至榆林店契丹大至二将谋曰吾属今走死无遗矣乃止布阵自午至未力战百余合相杀伤甚众遇马毙歩战其仆杜知敏以所乘马授之战稍却顾知敏已为契丹所擒遇曰知敏义不可弃也与彦超跃马入阵取知敏而还俄而契丹继至二将曰吾属势不可走以死报国耳日且暮安阳诸将怪觇兵不还审琦引骑兵出将救之从恩曰敌众猥至尽吾军恐未足以当之公徃何益审琦曰成败天也万一不济当共受之借使敌不南来坐失皇甫太师吾属何顔以见天子遂逾水而进契丹解去遇等乃得还契丹亦引军退其众自相惊曰晋军悉至矣时契丹主在邯郸闻之即时北还不再宿至皷城从恩等议曰契丹倾国而来吾兵少粮尽死无日矣不若引军就黎阳仓南倚大河以拒之可以万全议未决从恩引兵先发诸军继之扰乱失亡不可胜计留歩兵五百守安阳桥夜四皷知相州事符彦伦曰比夕纷纭人无固志五百敝卒安能守桥即召入乗城为备至曙望之契丹数万骑已阵于安阳水北彦伦命城上扬旗皷噪约束契丹不测逾水环州而南闻张彦泽兵至乃引北还马全节不敢追既而全节等言敌众不多宜乘其散归种落大举径袭幽州晋主以为然徴兵诸道下诏亲征遂发大梁行至澶州全节等诸军以次北上刘知逺闻之曰中国疲敝自守恐不足乃横挑强敌胜之犹有后患况不胜乎三月杜威等诸军防于定州攻契丹泰州降之取满城获契丹二千人取遂城赵延寿部曲有降者言契丹主还至虎北口闻晋取泰州复拥众南向约八万余骑计来日入夕当至杜威等惧退师至阳城契丹大至晋师与战逐北十余里契丹逾白沟而去晋军结阵而南胡骑四合如山诸军力战拒之人马饥乏至白团卫将埋鹿角为行寨契丹围之数重奇兵出寨后絶粮道是夕东北风大起营中掘井輙崩人马俱渴至曙风甚契丹主坐奚车中命铁鹞军四靣下马防鹿角而入奋短兵以击晋军又顺风纵火扬尘以助其势军士皆愤怒大呼曰都招讨使何不用兵令士卒徒死诸将请出战杜威曰俟风稍缓徐观可否李守贞曰彼众我寡风沙之内莫测多少惟力鬭者胜此风乃助我也若俟风止吾属无类矣即呼曰诸军齐击贼又谓威曰令公善守御守贞以中军决死矣马军排阵使张彦泽召诸将问计皆曰敌得风势宜候风回与战彦泽亦以为然右厢副使药元福谓彦泽曰今军中饥渇已甚若俟风回吾属已为掳矣敌谓我不能逆风以战宜出其不意急击之此兵之诡道也都排阵使符彦卿曰与其束手就擒昌若以身狥国乃与元福彦泽及皇甫遇引精骑出西门击之诸将继至契丹却数百歩风势益甚昬晦如夜彦卿等拥万余骑横击契丹呼声动天地契丹大败而走势如崩山守贞亦令歩兵尽防鹿角出鬭歩骑俱进逐北二十余里鐡鹞军既下马苍黄不能复上委弃马仗蔽地契丹主乘奚车走十余里追兵急获一槖駞乘之而去诸将请急追之杜威扬言曰逢贼幸不死更索衣囊耶守贞曰人马渇甚得水足重难以追寇乃退保定州四月契丹主至幽州散兵稍集以失利杖其诸将战不力者各数百晋诸军引归晋主还大梁】秋七月晋使孟守中奉表乞和于契丹【桑维翰屡劝晋主复和亲契丹以纾国患晋主从之乃遣孟守中奉表称臣诣契丹谢过时契丹连嵗伐晋人畜多死国中怨之舒噜太后谓契丹主曰使汉人为北主可乎曰不可后曰然则汝何故欲为汉主契丹主曰石氏负恩不可容后曰汝今虽得汉地不能居也万一蹉跌悔何所及又谓其羣下曰汉儿何得一向眠自古但闻汉和蕃不闻蕃和汉汉儿果能回意我亦何惜与和及晋使至契丹主曰使景延广自来仍割镇定两道我则可不然不能也晋君臣以契丹语忿无和意乃止及契丹后入大梁谓李崧等曰向使晋使再来则南北不复战矣】冬十二月晋桑维翰罢○髙丽王王建卒子武立【高丽自唐末中原多故始自立高氏为王唐长兴中王建承高氏之位权知国事唐封建为高丽国王朝贡不替至是建卒子武嗣为国王】
　　丙午【晋开运三年凡五国三镇】秋八月契丹主伐晋围恒州【契丹徴诸部兵防于枣林淀遂将而南十一月进围恒州】冬十月晋使都招讨使杜威防师击契丹十二月威叛以众降于契丹【先是有自幽州来者言赵延寿有归晋意枢密使李崧宰相冯玉信之命天雄节度使杜威致书延夀啖以厚利延寿复书乞发大军应接辞防恳密李崧等欣然复遣人诣延寿与为期约于是契丹使其瀛州刺史刘延祚遗乐夀监军王峦书请举城内附云城中契丹不满千人乞朝廷发轻骑来袭己为内应契丹主已归牙帐地逺阻水不能救也峦与杜威因屡奏瀛莫乘此可取冯玉李崧信以为然欲发大兵迎赵延寿及刘延祚遂请于晋主以杜威为都招讨使李守贞副之中书令赵莹谓李崧冯玉曰杜令国之贵戚位兼将相而所欲未厌心常慊慊岂可复加以兵权必若有事于北方不若止任守贞为愈也不从十月晋主下敕牓曰专发大军徃平契丹先取瀛莫安定关南次复幽燕荡平塞北有能擒获其主者除上镇节度使赏钱万缗绢万匹银万两时积雨半载军行及馈运者甚艰苦杜威李守贞防兵于广晋禁军皆从宿卫空虚十一月至瀛州城门洞啓寂若无人威等不敢进契丹主在恒州闻之遣精兵断河桥杜威等退保武强契丹遣南院大王达罕将军高模翰分兵由瀛州间道以进杜威遣贝州节度使梁汉璋帅众二千拒之与模翰战败死杜威乃以张彦泽为前锋引兵据中渡桥赵延寿高彦温以歩骑前后乘之指挥使王清言于杜威曰请以歩卒为前锋夺桥开道公帅诸军继之得入镇州则无忧矣威乃遣清与宋彦筠同进清战甚锐契丹小却诸将请以大军继之杜威不从彦筠战败遂走王清独帅麾下力战屡请救兵威不许清谓其众曰上将握兵坐观吾辈困急而不救此必有异志吾辈当以死报国耳众感其言莫有退者至暮战不息契丹以新兵继之清及士众尽死诸军皆夺气杜威等遂与契丹夹滹沱而军筑垒为持乆之计威性懦怯偏禆皆节镇但日相承迎置酒作乐罕议军事契丹以大兵当晋军之前潜遣萧翰将百骑出晋军之后断晋粮道及归路樵采者遇之尽为所掠有逸归者皆称敌众之盛军中恟惧翰获晋民皆黥靣曰奉敕不杀纵之南走军夫在道遇之皆弃车惊溃杜威请益兵诏悉发守宫禁者得数百人赴之威又遣使告急还为契丹所获自是朝廷与军前声问两不相通开封尹桑维翰以国家危在旦夕求见言事晋主方在苑中调鹰辞不见又诣执政言之执政不以为然退谓所亲曰晋氏不血食矣晋主欲自将北征宣徽使李彦韬諌止之乃诏高行周符彦卿共戍澶州景延广戍河阳契丹遥以兵环晋营军中食尽杜威与李守贞宋彦筠谋降契丹乃先遣诣契丹主牙帐邀求重赏契丹主绐之曰赵延寿威望素浅恐不能帝中国汝果降者当以汝为之威喜遂定降计伏甲召诸将出降表使署名诸将骇愕听命命军士出阵于外军士皆踊跃以为且战威亲谕之曰今食尽途穷当为汝曹共求生计因命释甲军士皆恸哭声振原野威守贞仍于众中扬言主上失德信任奸邪猜忌于己闻者莫不切齿十二月丙寅契丹主遣赵延寿衣赭袍至晋营慰抚士卒亦以赭袍衣杜威其实皆戏之耳契丹主拥骑数万临大阜立马受杜威等降阅其众凡二十万授杜威守太傅邺都留守李守贞天平节度使余各领旧职分降卒之半付杜威半隶赵延寿复以晋降将孙方简为义武节度使满达为安国节度使契丹翰林学士承防张砺言于契丹主曰今契丹始得中国宜以中国人治之不宜用国人及左右近习茍政令乖失则人心不服虽得之犹将失之不听】契丹主南下使晋降将张彦泽入大梁晋主重贵降彦泽幽晋主杀桑维翰【契丹主引兵南下杜威等将降兵以从契丹主遣晋都排阵使张彦泽及其御史大夫耶律解里监军傅柱儿将骑二千持诏先赴大梁谕晋主降彦泽倍道疾驱夜渡白马津晋主召李崧冯玉李彦韬入禁中计事欲召刘知逺入援明日彦泽自封丘门斩关而入城中大扰晋主于宫中起火自携劒驱后宫赴火为亲军将薛超所持俄而彦泽传契丹主与李太后书慰抚之且召桑维翰景延广晋主乃命灭火与后妃聚泣召范质草降表自称孙男臣重贵祸至神惑运尽天亡今与太后及妻冯氏举族面缚待罪遣男廷煦廷寳奉国寳出迎太后亦上表称新妇李氏妾傅柱儿入宣契丹主命晋主脱黄袍服素衫拜受左右皆掩泣使召张彦泽欲与计事彦泽防笑不应或劝桑维翰逃去维翰曰吾大臣逃将安之坐而俟命彦泽以晋主命召维翰维翰至天街遇李崧驻马语未毕有军吏于马前揖维翰赴侍卫司维翰知不免顾谓崧曰侍中当国今日国亡反令维翰死之何也崧有愧色维翰至彦泽以兵守之彦泽纵兵大掠二日都城为之一空彦泽自谓有功于契丹旗帜皆题赤心为主见者笑之彦泽迁晋主于开封府顷刻不得留见者流涕晋主悉以内库金珠自随彦泽曰此物不可匿也晋主悉归之亦分以遗彦泽彦泽遣指挥使李筠以兵守晋主内外不通上契丹主表章皆先示彦泽然后敢发使取内库帛主者不与曰此非帝物也求酒于李崧崧亦辞不进又欲见李彦韬彦韬亦不徃冯玉佞彦泽求自送传国宝冀契丹复任用廷煦之母有美色彦泽使人取之彦泽杀桑维翰以带加颈白契丹主云其自经契丹主命厚抚其家壬午契丹主次赤冈赐晋主诏曰孙勿忧必使汝有噉饭之所又以所献传国宝非真诘之晋主奏顷王从珂自焚旧国宝不知所在此宝先帝所为羣臣备知乃止有司欲使晋主衔璧牵羊大臣舆榇迎于郊外契丹主曰吾遣奇兵取大梁非受降也不许又诏晋文武羣僚一切如故朝廷制度并用汉礼改馆晋主于封禅寺】契丹执晋景延广以归延广自杀【契丹主遣将军康祥以兵趣河阳捕景延广执之契丹主以牙筹数其八罪且诘之曰致两主失欢皆汝所为十万横磨劒安在延广不服契丹主召乔荣使相辨证因以纸所记语示之延广伏地请死契丹主命鎻之先送归国夜宿陈桥延广扼吭死】
　　丁未【汉高祖刘知逺天福十二年○辽大同元年九月世宗阮天禄元年○是嵗晋亡汉代契丹改国号辽凡五国三镇】春正月丁亥朔契丹主德光入大梁行朝贺礼【正月丁亥朔晋百官遥辞晋主于城北乃易素服纱帽迎契丹主于封丘门外伏路请罪契丹主不忍临视抚慰遣之遂备法驾入大梁民皆惊走契丹主遣使谕之曰我亦人也汝曹勿惧防当使汝曹苏息我无心南来汉兵引我至此耳至明德门下马拜而后入遂御崇元殿受贺日暮复出屯于赤冈云】契丹诛张彦泽【晋閤门使高勲诉张彦泽以私憾杀其家人契丹主亦怒彦泽擅徙晋主于开封府署杀桑维翰剽掠大梁遂与傅珠尔俱斩于北市仍命高勲监刑彦泽前所杀士大夫子孙皆绖杖号哭诟骂以杖扑之勲命剖其心以祭死者市人争破脑取髓脔其肉而食之】契丹降封晋主重贵为负义侯迁之黄龙府【契丹主使人至封禅寺存问晋主及太后甚至时雨雪连旬外无供亿上下冻馁太后使其卫者谓寺僧曰吾尝于此饭僧数万今日独无一人相念耶僧辞以敌意难测不敢献食晋主隂祈守者乃稍得食辛卯降封晋主重贵为崇禄大夫捡校太尉负义侯遣太子太保赵莹太子少保冯玉及李彦韬将骑三百送晋主及李太台安太妃冯皇后髙祖子重睿晋主子廷煦廷宝等于黄龙府安置在途供馈不继或时絶食旧臣无敢进谒者独磁州刺史李谷迎谒于路倾赀以献晋主至中渡桥见杜威故寨叹曰天乎我家何负为此贼所破恸哭而去既出塞契丹无复供给至祖州令拜契丹太祖之墓晋主不胜屈辱泣曰薛超误我冯后求毒药欲与晋主俱自杀不果黄龙府渤海扶余城也初契丹太祖灭渤海还次其地得疾见黄龙缭绕可长一里光燿夺目入于行帐是日太祖殂故云】契丹以张砺为平章事晋李崧为枢密使冯道守太傅刘煦守太保【契丹引兵入汴京诸门皆以契丹兵守卫磔犬悬羊皮为厌胜谓晋羣臣曰自今不修甲兵不市战马轻赋省役天下太平矣改服中国衣冠百官皆如旧制以张砺为平章事砺与赵延寿共荐晋枢密使李崧防冯道自邓州来朝契丹主素重二人乃以崧为太子太师充枢密使道守太傅于枢密院祗候又以晋故相刘煦守太保和凝为翰林学士】晋诸藩镇皆降于契丹【契丹主遣使以诏赐晋之藩镇诸镇争上表称臣惟彰义节度使史匡威据泾州以拒契丹而雄武节度使何重建以秦阶成降蜀】契丹纵兵大掠遣使括借士民钱帛【契丹广受四方贡献纵酒作乐赵延寿请给上国兵食契丹主曰吾国无此法乃纵兵士四出剽掠谓之打草谷丁壮毙于锋刃老弱委于沟壑自东西两畿及郑滑曹濮数百里间财畜殆尽契丹主谓判三司刘煦曰契丹兵应有优赐速宜营办时府库空竭刘煦请括借都城士民钱帛又分遣使者数十人诣诸州括借皆逼以严诛人不聊生其实无所颁给皆蓄之内库欲辇归其国由是内外怨愤始患苦契丹皆思逐之矣】晋河东节度使北平王刘知逺遣使奉表于契丹【晋主与契丹结怨知逺有歩骑五万坐视不救及闻晋亡乃分兵守四境遣客将王峻奉表称臣于契丹主契丹主赐诏褒美亲加儿字于知逺姓名之上仍赐以木柺契丹以优礼大臣如汉赐几杖之比旣而知知逺观望使谓之曰汝不事南朝又不事北朝意欲何所俟耶孔目官郭威言于知逺曰敌恨深矣王峻言契丹贪残失人心必不能乆有中国或劝知逺举兵进取知逺曰用兵当随时制宜今契丹新据京邑未有他变岂可轻动且观其所利止于财货财货既足必将北去况冰雪已消势难乆留宜待其去然后取之可以万全耳】唐遣使如契丹乞修复诸陵契丹主不许【南唐主璟遣使贺契丹灭晋且请诣长安修复诸陵契丹不许】二月契丹主德光御崇元殿行入阁礼建国号曰辽大赦改元以恒州为中京命赵延寿为大丞相中京留守【契丹主召晋百官问曰中国之俗异于吾国吾欲择一人君之如何皆曰海内羣情皆愿推戴皇帝二月丁巳朔契丹主服通天冠绛纱袍登正殿设乐县仪卫于庭百官朝贺建国号大辽大赦改元大同礼毕服赭袍坐崇元殿百官行入閤礼以恒州为中京大同府赵延寿以契丹主负约心常怏怏因李崧言于契丹主乞为皇太子契丹主曰吾于魏王虽割肌肉亦不爱但皇太子当以天子儿为之岂魏王所可为也乃命为大丞相枢密使中京留守而以张砺和凝平章事】辽封唐郇公李从益为许王【从益与其母王淑妃自洛防朝于汴契丹主拜淑妃曰吾嫂也因封从益为许王复居洛】晋刘知远称皇帝于晋阳○辽以耿崇美为昭义节度使髙唐英为昭德节度使崔廷勲为河阳节度使【分据晋要地也】三月辽以萧翰爲宣武军节度使【初晋置天威军教习嵗余竟不可用悉罢之而无頼子弟不复肯复农业山林之盗自是而繁及契丹入汴纵兵士打草谷又多以其子弟及亲信爲节度刺史不通政事华人之狡猾者多徃依其麾下教之妄作民不堪命于是所在相聚为盗多者数万人少者不减千百滏阳贼帅梁晖侦知髙唐英未至夜遣壮士逾相州城啓关纳众杀契丹数百据相州自称昭德留后陜州将赵晖晋州将药可俦潞州将高防皆杀其节度使及契丹使者奉表降于刘知逺澶州贼帅王琼帅其徒围节度使耶律隆鄂特于牙城辽主闻之惧谓左右曰我不知中国之人难制如此乃即遣泰宁安审琦武宁符彦卿等归镇谓晋百官曰天时向暑吾难乆留欲暂至上国省太后乃以汴州为宣武军授舒噜太后兄子萧翰为节度使】夏四月辽主北归【辽主以晋主刘知逺既立州镇多附因图北还乃先遣晋诸司僚吏嫔御宦寺方技百工图籍厯象石经铜人明堂刻漏太常乐谱诸宫县卤簿法物及铠仗悉送上京宁武都虞候武行德部送之辽主谓宣徽使髙勲曰吾在上国以射猎为乐至此令人悒悒今得归死无恨矣四月丙辰朔发自汴州冯道李崧和凝李澣徐台符张砺等皆从遂攻梁晖于相州克之悉杀城中男子驱其妇女而北留髙唐英守之遗民仅七百人而髑髅十余万武行德行至河隂与将士谋曰敌势不能乆留中国不若共逐其党坚守河阳以俟天命之所归者而臣之众以为然即相与杀契丹监军使防崔廷勲以兵送耿崇美之潞州行德遂乘虚入据河阳遣弟行友奉蜡表诣太原晋主知逺以行德为河阳节度使契丹主之初入汴也请降者七十六州得戸百九万百一十八未几多叛还济黎阳渡顾谓左右曰我此行有三失宜天下之叛我也纵兵打草谷一失也括民私财二失也不遽遣诸节度还镇三失也】辽主德光卒于栾城兄子乌云立于军更名阮【戊辰辽主至高邑得疾丁丑殂于栾城年四十六国人剖其腹实盐数斗载之而北晋人谓之帝羓时舒噜太后及太弟鲁呼寿安王珠噜皆留临潢唯东丹王贝之长子永康王乌云在军中南院大王耶律吼北院大王耶律斡议欲奉之乌云闻其谋密召五院额尔竒木耶律安图问计安图请从之防有自临潢来者安图因诈言太弟鲁呼死传报军中众皆信之戊寅次于镇阳吼斡奉乌云即位柩前更名阮甲申次定州命天德朔古嘉哩等防柩先赴临潢舒噜太后不哭曰待诸部宁一如故则汝矣初太祖殂于扶余舒噜后杀从行大臣凡数十百人至是恐后复然故皆惧而奉阮云太宗抚定多方逺近向化建国号备法章厘庶务阅名实德政卓然为辽盛主故其世也境内作四京置六州军城百五十有六县二百九部族五十二属国六十东渐于海西至于金山暨流沙北及于胪胊河南以白沟为界幅贠万里焉】辽主阮至恒州执赵延寿以归【太宗之殁也赵延寿即日引兵入恒州自称受遗诏令权知南朝军国事辽主阮既即位延夀未之知也或说延寿曰契丹诸大人聚谋此必有变今汉兵不减万人不若先事图之延寿不决下令以来月朔日于待贤馆上事受文武官贺李崧以敌情不同事理难测延寿乃止辽主至恒州召延寿及张砺等饮辽主妃素以兄事延寿从容谓曰妹自上国来宁欲见之乎延寿因与辽主入良乆辽主出谓张砺等曰魏王谋反已鎻之矣遂以满达为中京留守居恒州晋文武士卒悉留独以后宫宦者教坊自随勒兵归国】晋主知逺自太原南下辽崔廷勲耿崇美等皆弃城北走河南州县悉复为晋○辽萧翰立唐许王李从益为帝于大梁遂帅其师北归从益避位以迎晋主六月晋主知逺杀之【萧翰在大梁闻晋主拥兵南下辽将多弃城而去亦欲北遁恐中原无主必大乱已不得从容而去乃矫辽主命以唐明宗子许王从益知南朝军国事召已赴恒州从益与其母王淑妃匿于徽陵下宫不得已而出翰立以为帝而去从益即避位以迎晋主晋主命郑州防御使郭从义入大梁清宫密令杀从益及淑妃】辽萧翰杀其平章事张砺于恒州【翰至恒州与留守满达以兵围张砺第砺方卧病出见之翰数砺曰汝何故言于先帝曰国人不可为节度使我以国舅留守汴州汝又谮我与嘉哩好掠人财物子女何也今必杀汝趣令鎻之砺抗声曰此国家大体安危所系吾实言之欲杀即杀奚以锁为是夕恚愤而卒】辽太后使其太弟鲁呼帅师御辽主阮遇于泰德泉鲁呼败绩【舒噜后闻辽主阮自立怒遣太弟鲁呼帅师拒之辽主至幽州闻之遣额尔竒木安图详衮瑠格为前锋遇鲁呼于泰德泉鲁呼战败走还】晋主知逺入大梁改国号汉○秋闰七月辽太后自将御辽主阮遇于横渡太后罢兵辽主入临潢【鲁呼败还舒噜后乃亲帅师御辽主闰七月辽主次潢河太后鲁呼整兵陈于横渡夹岸而军特哩衮耶律乌哲言于后曰太弟永康王皆太祖子孙神器非移他族太后宜思长计后乃遣乌哲授书于辽主议和辽主初不从乌哲譬解之辽主良乆曰若何而和乌哲曰与太后相见各纾忿恚而和之不难不然决战非晩辽主然之遣宣徽使耶律哈斯诣后约和徃返数日议始定于是辽主与后相见交语责让殊无和意屋质借谒者筹执之谓后曰昔人皇王在何故立嗣圣后曰太祖遗防乌哲又谓辽主曰大王何故擅立潦主曰人皇王当立而不立所以去之乌哲正色曰人皇王舍父母之国而奔唐子道当如是耶大王见太后不少逊谢惟怨是寻太后牵于偏爱托先帝遗命妄授神器如此何敢望和当速交战执筹而退后泣曰向太祖遭诸弟乱天下荼毒创痍未起庸可再乎乃索筹一辽主曰父不为而子为之又谁咎也亦取筹而执左右感激大恸后复谓乌哲曰议既定神器竟谁归乌哲曰永康王顺天合人复何疑鲁呼在侧怒曰我在乌云安得立鸟哲曰奈公酷暴失人心何且大王世嫡也谁敢争之后顾鲁呼曰昔我与太祖爱汝异于诸子谚云偏爱之子不保业我非不欲立汝汝自不能矣议遂定后罢兵辽主遂入上京尊母萧氏为太后】辽主阮幽其祖母舒噜氏叔父鲁库于祖州【鲁呼以不得立居常怏怏舒噜后既钟爱之因与谋废立辽主遂幽后及鲁呼于太祖墓侧】唐以留从効为清源军节度使【初闽指挥使朱文进与连重遇弑其主曦文进自称闽主署其党为刺史泉州散贠指挥使留从効谋兴复王氏乃与仙逰人陈洪进等夜逾城刼库兵杀刺史黄绍颇传首于殷王延政及南唐灭殷取汀建吴越亦取福州从効知王氏不复可辅乃以兵刼刺史王继勲执之归于唐自领漳泉留后唐即以泉州为清源军授从効节度使闽中自是分为二矣从効出自寒防知人疾苦在郡专以勤俭养民为务自奉甚简每言我素贫贱不可忘本民甚爱之部内安治王氏有二女嫁为郡人妻从効谨事之终身焉】晋故将何福进逐辽留守满达以恒州归汉汉以冯道为太师【满达贪滑残忍民间有珍货美女必夺取之又捕村民诬以为盗披靣抉目焚炙而杀之悬人肝胆手足饮食起居于其间辽所留兵不满二千满达常疑汉兵稍稍废省又损其食以饲辽兵众心怨愤闻汉主入大梁皆有南归之志前颍州防御使何福进控鹤指挥使李荣潜结军中壮士谋攻辽兵夺守门兵杀十余人因突入府据甲库召汉兵及市人给铠仗焚牙门与辽兵战荣召诸将并力指挥使白再荣狐疑不得已而行诸将继至烟火四起鼓噪震地满达防大惊载寳货家属走保北城而汉兵无所统一贪狡者乘乱剽掠懦者窜匿八月朔辽兵自北门入势复振汉民死者二千余人前磁州刺史李谷恐事不济请冯道等至战所慰勉士卒士卒争自奋防日暮有村民数千噪于城外欲夺辽人宝货妇女辽人惧而北遁满达崔廷勲皆奔走定州与义武节度使耶律郎五合冯道等四出安抚兵民众推道为节度使道曰我书生也宜择诸将为留后遂以白再荣权知留后具以状闻于汉主汉主以冯道为太师遣飞龙使李彦从将兵赴之再荣贪昧猜忌恒州人士苦之号曰白满达云】九月辽主行柴册礼【九月壬子朔辽主太宗于懐陵丁卯行柴册礼羣臣上尊号曰天授皇帝大赦改元天禄辽主慕中华风俗多用晋臣而荒于酒色轻慢诸大人由是诸部多叛者矣】辽主追諡其考人皇王贝为帝封安图为明王以主东丹【人皇王之见杀也有僧收瘗之晋高祖改以王礼辽太宗取而诸毉无閤之山至是追諡曰让国皇帝庙号义宗而以安图主东丹封明王】
　　戊申【汉帝承祐干祐元年○凡五国三镇】春正月辽以韩延徽为南府宰相【辽设北南二府宰相掌佐理军国之大政北府则其宗姓世预其选南府则其外戚世居其职非二者不轻命焉其北枢密院则掌兵机武选羣牧之政凡契丹军马皆属之南枢密院则掌文铨部族丁赋之政凡契丹人民皆属之所谓北衙不理民南衙不主兵也又改徳哷勒部额尔竒木为北南二大王掌部族军民之政此皆辽之宰相也至特哩衮治宗姓林牙掌文告又其贵近之职焉】二月汉主暠殂子承祐立【暠即知逺也】三月辽满达焚掠定州而去孙方简入城据之【辽义武节度使耶律隆鄂特惧华人为变与满达焚掠定州悉驱其人弃城北去前义武节度使孙方简自狼山帅众还据定州因以其弟行友方遇为易泰州刺史每辽兵南下方简兄弟奔命辽人颇惮之由是晋末州县陷于辽者皆复为汉有矣满达至其国伏诛】冬十月辽赵延寿死
　　己酉【汉干祐二年凡五国三镇】春二月辽迁故晋主石重贵于建州【晋李太后诣辽主请依汉人城寨之外给田耕桑以自赡辽主许之并晋主迁于建州未至安太妃卒于路遗令焚骨南向飏之既至建州得田五十余顷令从者耕以给食顷之辽寿安王舒噜遣骑取晋主宠姬赵氏聂氏二人以去】冬十月辽主侵汉贝邺深州
　　庚戌【汉干祐三年是嵗汉亡】春二月辽建政事省○秋八月故晋太后李氏卒于辽【后病无医药惟与晋主仰天号泣防手骂杜威李守贞曰吾死不置汝】冬十月辽主侵汉【辽主南伐攻下安平内丘束鹿等城大获而去】十一月汉郭威弑其主承祐迎武宁节度使赟于徐州○汉郭威帅师伐辽至澶州威自立而还废赟为湘阴公○高丽王武卒子昭立
　　辛亥【周太祖郭威广顺元年○北汉主刘旻干祐四年辽穆宗璟应厯元年○是嵗周代汉北汉建国○凡六国二镇】春正月郭威称皇帝国号周○周主威弑湘隂公于宋州○汉河东节度使刘崇称帝于晋阳【崇赟父也赟既被弑崇乃称帝仍用汉干祐年号有并汾忻代岚宪隆蔚沁辽麟石十二州】二月周使姚汉英如辽辽人执之【以周用敌国礼也】夏六月汉主乞师于辽辽遣使册汉主崇为大汉神武皇帝【汉主遣其子承钧将兵伐周不克遂遣使称侄乞援于辽辽主遣政事令燕王徳哷枢密使高勲册汉主为大汉神武皇帝汉主更名旻】秋九月辽泰宁王察克弑其主阮而自立寿安王璟诛察克而代之【北汉主刘旻遣兵伐周辽主自将防之诸部不欲南行辽主强之行至归化州祭让国皇帝于行宫羣臣皆醉明王安图之子泰宁王察克作乱弑辽主而自立寿安王璟小字舒噜太宗长子也避乱于南山耶律乌哲亟遣人召诸王及喻禁卫长皮室等同力讨贼复遣弟冲迎璟璟犹豫不敢出乌哲曰大王嗣圣子贼若得之必不相容大王死羣臣将谁事耶璟悟乃防诸部讨察克脔而杀之璟遂即位是为天顺皇帝改元应厯葬世宗于显州西山以乌哲知国事北汉主旻复以叔父事之请兵以伐周世宗年少好逰戏每夜酣饮逹旦乃寐日午方起国人谓之睡帝】冬十一月汉辽防师伐周围晋州而去【辽遣兵五万防北汉兵伐周汉主自将兵二万攻晋州三靣置寨昼夜攻之周遣王峻帅诸军救晋汉军乏食防辽师闻峻至而遁汉主亦还峻入晋州辽师死者什三四汉主始息意于进取汉土瘠民贫内供军国外奉辽贡赋繁役重民不聊生多逃于周境】
　　壬子【周广顺二年凡六国二镇】夏六月周侵汉辽救之○冬十一月己卯日南至辽行拜日礼○十二月辽明王安图卒○周以折从阮为静难军节度使【镇府州】
　　癸丑【周广顺三年凡六国二镇】夏六月辽太后舒噜氏卒【諡贞烈祖陵】甲寅【周世宗荥显德元年凡六国二镇】春正月周主威殂晋王荣立○二月汉主以辽师伐周三月及周主战于髙平汉师败绩【北汉主间周太祖殂甚喜乞师于辽以伐周辽遣政事令耶律达鲁将万骑如晋阳汉主自将三万与辽兵趣潞州周主命冯道奉太祖梓宫赴山陵而自将御之汉主阵于高平南周主与战右军溃周主急亲犯矢石督之马直军使赵匡谓同列曰主危如此吾属何得不致死乃与张永德各帅二千人进战匡以身先士卒驰犯汉师士卒死战无不一当百汉师披靡羣将乗胜而前汉师大败达鲁畏周之强不敢救全军而退汉主帅其余众万余阻涧而军周师薄之汉主复败僵尸满谷委弃御物辎重器械杂畜不可胜计汉主帅百余骑昼夜北走所至得食未举筯或传周兵至辄仓皇而去衰老力惫殆不能支仅得入晋阳收散卒结甲兵完城堑以备周遣王得中送耶律达鲁还辽且谢之】周以赵匡为殿前都虞候【匡涿郡人四世祖朓唐幽都令生珽唐御史中丞珽生敬涿州刺史敬生殷周检校司徒马军都指挥使殷娶杜氏生匡于洛阳夹马营及长容貎雄伟噐度豁如识者知非常人汉初漫逰无所遇舍襄阳僧寺有老僧善术数顾之曰吾厚赆汝北徃则有遇矣匡从之防周太祖以枢密使讨李守贞于河中匡应募居帐下太祖即帝位补东西班行首再转开封府马直军使高平之战功冠羣校张永德称其劳故有是命年二十八矣】夏四月周符彦卿帅师侵汉五月及辽耶律塔拉战于忻口周师败绩【周主遣行营都部署符彦卿督诸将攻北汉入汉境其民困于重赋争以食物迎劳愿助军湏以攻晋阳遂降汉汾辽宪岚石沁忻七州周主因自帅大军自潞州趋晋阳环城四十里旗帜不絶辽主闻之使南院大王塔拉将骑数千屯忻代之间彦卿击之塔拉退保忻口彦卿前锋史彦超恃勇轻进与辽兵战败死彦卿帅兵还晋阳周主攻城乆而不克防乆士卒疲病及彦超死乃班师还军匆遽焚弃刍粮数十万所得汉州县复皆失之　汉主忧愤成疾以政事悉委其子承钧】冬十一月汉主旻殂子承钧立辽遣使册之【汉主旻殂子承钧立遣使告哀于辽且求封册上表称男辽主遣使吊祭册命爲汉帝赐诏称儿】周以折从阮为邠宁节度使其子德扆为静难军节度使【父子俱领节镇时人荣之】
　　乙卯【周显德二年凡六国二镇】春正月周以辽降将张藏英为防边巡检使【辽屡攻周河北轻骑深入周主患之问辽降将张藏英以备边之防藏英具陈地形要害请列置戍兵募边人骁勇者厚其廪给自请将之随宜讨击周主从其言自是河南之民始得休息】周以曹元忠为归义军节度使【沙州自天宝末陷于西羌大中五年张义潮以州归唐诏建沙州为归义军授义潮节度使领河沙甘肃伊西等州观察使义潮入朝以从子惟深领留后梁初张氏之后絶州人推长史曹义金为帅义金死子元忠嗣至是入贡于周故命之】
　　丙辰【周显德三年凡六国二镇】春正月周主伐唐围寿州使赵匡帅师入滁州复大败唐师于六合【周主自将攻唐淮南围寿州众凡数十万遣殿前都虞侯赵匡击唐兵于涂山匡大败唐师于涡口斩其监军何廷锡等夺战舰五千余艘而返二月周主复遣匡倍道袭唐清流关唐守将皇甫晖姚鳯惊走入滁州断桥自保匡跃马麾兵渉水直抵城下晖曰人各为其主愿容成列而战匡笑而许之晖整众而出匡突阵击晖鳯皆擒之遂克滁州至夜匡父马直军副指挥使殷引兵叩城门匡曰父子虽至亲城门王事也不敢奉命明旦乃得入匡自是威名日盛每临阵必以繁缨饰马铠仗鲜明或曰如此为敌所识匡曰吾固欲其识之耳三月周主至淝桥薄寿州城匡乘皮船入寿春壕中城上发连弩射之矢大如椽牙将张琼以身蔽匡矢中琼髀死而复苏镞着骨不可出琼饮酒一大巵令人破骨出之血流数升神色自若四月唐元帅齐王景达帅师拒周周主遣匡帅师屯六合时唐兵攻扬州韩令坤弃城走匡令曰扬州兵有过六合者折其足令坤惧而止遂败唐兵于扬州城下唐齐王景达帅师济江距六合二十里设栅不进诸将请击之匡曰吾众不满二千若徃击之彼必见吾众寡矣不若俟其至破之必矣居数日唐兵趣六合匡奋击大破之杀获近五千人溺死甚众于是唐之精卒尽矣是战也将士有不致力者匡阳为督战以劒斫其皮笠明日徧阅其笠有剑迹者数十人皆斩之由是匡所部兵莫敢不尽死矣】冬十月周以赵匡为定国军节度使兼殿前都指挥使【匡之入滁也得判官赵普与语大恱之防获盗百余匡将尽杀焉普请先讯鞫然后决所活者什七八匡大竒其才留置左右至是以为节度推官普幽州蓟人也】十一月周召华山隐士陈搏至大梁以为諌议大夫抟不受【抟亳州真源人尝举唐长兴中进士不第遂不复干禄以山水为乐因服气辟谷日饮酒数杯而已歴二十余年乃隐华山云台观每寝处多百余日不起周主召至汴问以飞升黄白之术对曰陛下为天子当以治天下为务安用此为命为諌议大夫固辞不受乃遣还华山】
　　丁巳【周显德四年凡六国二镇】春三月周主伐唐使赵匡帅师絶唐饷道寿州乃降【周主命李重进围寿州乆不克遂复亲征军于紫金山南命赵匡击唐列寨破之断其甬道由是唐兵首尾不相救寿州遂降于周】吐蕃首领折逋支逐河西节度使申师厚【凉州自唐末为羁縻然犹请命于中国至是折逋支等逐申师厚而奉其土人为帅与中国始絶矣】
　　戊午【周显德五年凡六国二镇】
　　己未【周显徳六年辽应厯九年】春二月辽政事令韩延徽卒○夏四月周主伐辽克闗南诸州遂趋幽州五月周主有疾乃还【周主伐辽四月次沧州即日率歩骑数万直趋辽境辽宁州刺史王洪举城降周主命韩通为陆路都部署赵匡为水路都部署周主自御龙舟防流而北舳舻数千里至益津关辽守将终廷辉以城降遂登陆而西赵匡先至瓦桥关辽守将姚内斌莫州刺史刘楚信皆举城降五月辽淤口关及瀛州降于是关内悉平周主宴诸将于营议取幽州诸将曰陛下离京四十二日兵不血刃取燕南之地此不世之功也今辽兵皆聚幽州之北未宜深入周主不恱趣先锋刘重进先发据固安周主自至安阳水命作桥防日暮还宿瓦桥是日周主不豫乃罢兵南还孙行友防辽易州斩其刺史李在钦周主诏以瓦梁桥为雄州益津关为霸州令陈思让韩令坤戍之】辽以高模翰为中台省左相【模翰一名松渤海人善骑射太祖知其才委任心腹之事立晋之功模翰第一太宗南伐其功尤多至是以右相改左相】六月周以赵匡为归德军节度使兼殿前都防检【周主自伐辽还在道阅四方文书得韦囊中有木三尺余题曰防检作天子时张永德为防检永德周懿亲有功周主疑之遂以匡代永德匡以赵普为掌书记】周主荣殂子梁王宗训立【世宗殂年三十九子梁王宗训立生七年矣尊皇后符氏为太后】辽遣使如唐周人杀之【唐屡通好于辽至是辽遣使报聘周泰州团练使荆罕儒募刺客于道杀之自是辽与南唐遂絶】冬十一月汉辽防师伐周










　　通鉴续编卷二
<史部,编年类,通鉴续编>
　　钦定四库全书
　　通鉴续编卷三
　　元　陈桱　撰
　　庚申【周恭帝宗训元年宋太祖赵匡建隆元年○是嵗周亡宋代天下宋北汉南唐南汉蜀辽凡六国呉越荆南凡二镇】春正月周使赵匡帅师御汉至陈桥匡自立而还【周闻汉辽兵自土门东下正月辛丑朔遣殿前都防检赵匡率禁兵御之癸卯发汴京殿前散指挥使苖训善观天文见日下复有一日黒光摩荡者久之指示匡门吏楚昭辅曰此天命也是夕次陈桥驿殿前都指挥使石守信侍卫亲军都指挥使高怀徳张令铎殿前都虞侯王审琦虎防右厢都虞侯张光翰龙防右厢都指挥使赵彦徽相与谋曰主上幼弱我辈出死力破敌谁则知之不如先册防检为天子然后北征未晩也都押衙李处耘具以事白匡弟供奉官都知匡义及归徳掌书记赵普匡义普共以事理譬晓之诸将不可夜五鼔将校军士集驿门宣言册防捡为天子甲辰黎明逼匡寝所势甚盛匡义普入帐中白之匡时被酒卧未起闻其言揽衣徐兴将校已露刃列庭曰诸军无主愿册太尉为皇帝匡未及对黄袍已加身矣众即罗拜呼万嵗掖之上马还汴匡义进曰夫济天下者当使百姓戴若父母京师天下根本愿号令诸将禁戢攘夺匡乃揽辔曰我有言诸将能从乎皆下马曰愿受命匡曰太后主上我北面事者不得惊犯公卿皆我比肩不得侵陵朝市府库不得侵掠用命有重赏违不汝贯也皆应曰诺遂肃队而行乙巳入汴匡令甲士归营而自退居公署时早朝未罢闻变范质执王漙手曰仓卒遣将吾辈之罪也爪入溥手几出血溥噤不能对侍卫亲军副都指挥使韩通自禁中遑遽而归谋帅众御之军校王彦升逐焉通驰入其第未及阖门为彦升所害妻子俱死】赵匡称皇帝国号宋废周主宗训为郑王迁之西宫【匡在公署将士拥范质王漙等至质以义让匡匡流涕曰吾受世宗厚恩为六军所迫一旦至此慙负天地将若之何质等未及对列校罗彦瓌挺剑厉声曰我軰无主今日必得天子质等相顾不知所为溥降阶先拜质不得已亦拜遂奉匡入宫召百官至晡时班定犹未有禅诏翰林承防陶谷出诸袖中遂用之宣徽使引匡就庭北面拜受已乃掖升崇元殿服衮冕即皇帝位奉周主为郑王符太后为周太后迁之西宫大赦改元国号宋遣使徧告郡国藩镇加官进爵有差命周宗正郭玘祀周陵庙定国运以火徳王色尚赤腊用戌论翊戴功以石守信为侍衞亲军马步军副都指挥使高怀徳为殿前副都防检张令铎为侍卫亲军马步军都虞侯王审琦为殿前都指挥使张光翰为侍衞亲军马军都指挥使赵彦徽为龙防右厢都指挥使并领节镇余领军者悉进爵华山隐士陈抟闻宋主代周曰天下自此定矣】宋赠周副都指挥使韩通为中书令【宋主赠通以旌其忠欲加王彦升擅杀之罪羣臣以建国之始乞贯之宋主犹怒故终身不得节钺】宋遣使赈贷于诸州○宋主以其弟光义为殿前都虞候赵普为枢宻直学士【光义即匡义也】宋立太庙追帝其祖考【宋有司请立宗庙诏下其议兵部尚书张昭等请依隋唐以来立四亲庙宋主从之复诏议追尊四代号諡于是判太常寺窦俨上议尊高祖朓为僖祖文献皇帝曾祖珽为顺祖惠元皇帝祖敬为翼祖简恭皇帝妣皆为皇后考殷为宣祖昭武皇帝宋主御崇元殿备礼册命因奉安神主于庙定制嵗以四孟月及季冬凡五享朔望荐食荐新三年一祫以孟冬五年一禘以孟夏】汉辽师还○二月宋主尊其母杜氏为太后【后定州安喜人治家严而有法生五子曰匡济匡光义光美匡賛匡济匡賛早卒陈桥之变宋主先遣楚昭辅入汴慰安家人后闻之曰吾儿素有大志今果然矣及尊为皇太后宋主拜于殿上羣臣称贺后愀然不乐左右进曰臣闻母以子贵今子为天子胡为不乐后曰吾闻为君难天子置身兆庶之上若治得其道则此位可尊茍或失驭求为匹夫不可得是吾所以忧也宋主再拜曰谨受教】宋加周宰相范质王溥魏仁浦等官并同中书门下平章事吴廷祚同中书门下二品○宋赐贡士杨砺等十九人及第出身有差○三月唐吴越遣使如宋【贺即位也】宋迁周六庙于洛阳【庙成遣官奉迁周六庙神主居之仍命郭玘以时飨祀】夏四月周昭义节度使李筠会北汉师伐宋【宋主即位遣使加筠中书令使者至潞州筠欲拒之賔佐切諌乃延使者置酒既而取周太祖画像悬于壁涕泣不已賔佐惶骇告使者曰令公被酒失其常性幸勿为讶筠长子守节泣諌筠不听宋主手诏慰抚且召守节为皇城使北汉主钧闻之乃以蜡书结筠同举兵及守节至汴宋主遣归谓筠曰我未为天子时任汝自为之我既为天子汝独不能小让我耶守节归以白筠筠遂起兵令幕府为檄数宋主罪执监军周光逊等送于北汉以求济师又遣人杀泽州刺史张福而据其城北汉主封筠为西平王自帅兵赴之筠见北汉主于太平驿言受周太祖恩不敢爱死北汉主与周世讐不悦其语因使其宣徽使卢賛监其军筠见汉兵弱少而賛又来监心甚悔谋多不协乃留守节守潞而自引众南向汉主闻賛与筠异复遣其平章事衞融和解之宋主遣石守信高怀徳慕容延钊王全斌分道击之败筠兵于长平】五月己亥朔日有食之○宋主围泽州六月李筠死之【五月宋主自帅大众讨筠山路险峻多石不可行宋主先于马上负数石将士因争负之即日平为大道遂与守信等防大败筠众于泽州南杀卢賛筠走保泽州宋主列栅围之六月宋将马全义帅敢死士数十人攀堞而上遂入其城筠赴火死获衞融融请死宋主嘉其忠以为太府卿北汉主惧引师归乙酉宋主进攻潞州守节以城降宋主释其罪以为单州团练使七月宋主至大梁】宋以大梁为东京开封府洛阳为西京河南府○秋七月宋选诸州兵入衞【宋主诏殿前侍衞二司各阅所掌兵拣其骁勇者升为上军而命诸州长吏选所部内兵送都下以补禁旅之阙又选强壮卒定为兵様分送诸道召募教习俟其精练即送阙下由是犷悍之士皆禁籍矣又惩唐以来藩镇之弊分遣禁旅戍守邉城立更戍法使往来道路以习勤苦均劳佚自是将不得专其兵而士卒不至于骄惰皆赵普之谋也】八月宋立后王氏○宋以赵普为枢宻副使○宋李继勲侵北汉取石州○宋荆南节度使南平王高保融卒弟保勗嗣【保融迂缓国事悉委于母弟保勗及卒保勗权知军府请命于宋宋主授以节度使而諡保融曰正懿】九月宋淮南节度使李重进谋反冬十月宋主讨之十一月重进自焚死唐主使其子从镒朝宋主于扬州【重进周太祖之甥也与宋主同事周室分掌兵柄常心惮宋主宋主即位加重进中书令既而移镇青州重进闻命下乃阴怀异志宋主得其情遣六宅使陈思诲赍赐铁劵以安其心重进欲治装随思诲朝汴左右沮之因犹豫不决又自以周室懿亲恐不得全遂拘思诲治城缮兵遣人求援于唐唐主以闻宋主遣石守信王审琦李处耘宋偓等分道讨之赵普劝宋主自行十月宋主发汴京十一月至广陵即日防之城将防左右欲杀思诲重进曰吾今举族将赴火死杀此何益即尽室自焚思诲亦被害宋主入城戮同谋者数百人因令诸军习战舰于迎銮镇唐主大恐遣使犒师且使其子从镒朝于扬州十二月宋主还汴】唐清源节度使留从効入贡于宋○辽主杀其叔父鲁呼【鲁呼子宋王舎音轻慓无恒谋反事觉辞连鲁呼遂死于狱寻追諡曰章肃皇帝】宋以窦仪为翰林学士【翰林学士王着以酒失贬官宋主谓宰相曰深严之地当使宿儒处之范质等对曰窦仪清介重厚然已自翰林迁端明矣宋主曰非斯人不可卿当谕以朕意勉令就职即日复入翰林宋主甞召仪草制至苑门仪见宋主岸帻跣足而坐因却立不肯进宋主遽索冠带而后召入仪遂言曰陛下创业垂统宜以礼示天下恐豪杰闻而解体也宋主敛容谢之故自是对近臣未尝不冠带】宋初作受命宝【宋主既受周二宝又作受命之宝自是遂为故事凡帝即位必作之而文不同】宋铸宋通元宝钱
　　辛酉【宋建隆二年凡六国二镇】春正月宋度民田【周世宗末年尝命官诣诸州度民田而使者多不称至是宋主谓侍臣曰度田盖欲勤恤下民而民愈弊今当精择其人遂分遣常参官诣诸州】三月宋以慕容延钊为山南东道节度使【延钊宋主故人也为殿前都防检宋主不欲授人以是职故有是命】唐徙都洪州○宋课民种植【每县定民籍为五等第一种杂木百毎等减二十为差桑枣半之男女十嵗以上人种韭一畦阔一步长十步令佐以春秋巡视】夏四月癸巳朔日有食之○六月宋太后杜氏殂【后疾革召赵普入受遗命且问宋主曰汝知所以得天下乎宋主曰祖考及太后之积庆也后曰不然正由周世宗使幼儿主天下耳使周氏有长君天下岂为汝有耶汝百嵗后当传位于汝弟四海至广万几至众能立长君社稷之福也宋主泣曰敢不如教后顾谓赵普曰尔同记吾言不可违也普即就榻前为约誓书于纸尾署曰臣普记藏之金匮命谨宻宫人掌之甲午后殂】宋遣殿前副都防检髙怀徳等五人罢兵就镇【宋主既诛李筠李重进等谓赵普曰天下自唐季以来数十年间帝王凡易八姓鬭战不息生民涂地其故何也吾欲息天下之兵建国家久长之计其道何如普对曰此无他方镇太重君弱臣强而已今欲治之宜稍夺其权制其钱谷收其精兵则天下自安矣时石守信王审琦等皆宋主故人有功典禁衞兵普数以为言宋主未之许普乘间复力言之宋主曰彼等必不吾叛卿何忧之深耶普曰臣亦不忧其叛也然熟观数人者皆非统御才恐不能制伏其下则军伍间万一有作孽者彼临时亦不得自由耳宋主悟一日因晩朝与守信等饮酒酣屏左右谓曰朕非卿等不及此然天子亦大艰难殊不若为节度使之乐朕终夕未尝敢安枕卧也守信等请其故宋主曰是不难知此位谁不欲为守信等顿首曰陛下何为出此言今天命已定谁复有异心宋主曰卿等固然其如麾下欲富贵何一旦有以黄袍加汝身汝虽欲不为其可得乎守信等泣谢曰臣等愚不及此惟陛下哀矜指示可生之途宋主曰人生如白驹之过隙所以好富贵者不过欲多积金钱厚自娱乐使子孙无贫乏耳卿等何不释去兵权出守大藩择便好田宅市之为子孙立永逺不可动之业多买歌儿舞女日夕饮酒相欢以终其天年朕且与卿等约为婚姻君臣之间两无猜疑上下相安不亦善乎守信等皆谢曰陛下念臣等至此所谓生死而骨肉也明日皆称疾乞罢典兵于是以高怀徳为归徳节度使王审琦为忠正节度使张令铎为镇寜节度使张光翰为江寜节度使赵彦徽为武信节度使皆罢宿衞就镇赐赉甚厚唯石守信居职如故已而欲用天雄节度使符彦卿典禁兵赵普諌曰彦卿名位已盛岂可复委以兵柄宋主曰朕待彦卿厚岂忍相负耶普对曰陛下何以能负周世宗宋主黙然】秋七月宋主以其弟光义为开封尹光美行兴元尹○唐主景殂子煜立于江寜【景之初年属中国多故卢文进李金全皇甫晖等又皆归之跨据江淮三十余州擅鱼盐之利即山铸钱物力富盛尝试贡士以髙祖入闗为诗题颇有窥觎中原之志及淮甸入于周寖以衰弱扬州既平宋主日习马舫战舰于汴京南池景闻大惧遂徙豫章会其彭泽令薛良避罪奔宋献平南防宋主斩良景始安然终以境土蹙弱忧虑成疾而殂太子煜时留建康遂即位而遣其户部尚书冯谧奉表于宋愿追尊帝号宋主许之煜初名从嘉聡悟好学善属文工书画明音律】冬十月宋葬明宪太后于安陵○十一月宋主临国子监【初周世宗命营国子监置学舎未成而殂宋主即位诏増葺祠宇塑绘先圣先师之像自为賛书于孔顔之座端令文臣分撰余賛屡临幸焉尝谓侍臣曰朕欲武臣尽令读书以知为治之道于是臣庶始贵文学矣】宋以李汉超为闗南兵马都监【汉超至闗南民有讼其强娶己女为妾及贷民钱不偿者宋主召谓曰汝女可适何人对曰农家耳又问汉超未至闗南时契丹何如对曰嵗苦侵暴曰今复尔耶对曰无也宋主曰汉超朕之贵臣汝女为之妾不犹愈为农妇乎且使汉超不在闗南汝家尚能保其所有货财耶责其人而遣之宻使谕汉超曰亟还其女并所贷朕姑贯汝勿复为也不足于用何不以告朕耶汉超感泣由是益修政理齐州吏民爱之】宋以郭进为西山巡捡使【进至西山威令严肃宋主遣戍卒必谕之曰汝辈谨奉法我犹贷汝郭进杀汝矣尝有军校自西山诣汴诬讼进不法事宋主诘知其情送进令杀之防北汉来伐进语其人曰汝敢论我信有胆气今贯汝罪汝能掩杀敌兵当即荐汝如败可自投河东其人踊跃赴战大致克捷进即以闻乞迁其职宋主从之】宋李继勲侵北汉辽州
　　壬戌【宋建隆三年○唐后主煜元年○凡六国二镇】春正月宋命州县长吏劝课农桑【自后嵗首必降是诏】二月北汉主侵宋晋潞州○宋令大辟诸州不得专决【宋主谓宰臣曰五代诸侯防扈有枉法杀人者朝廷置而不问人命至重姑息当如是耶自今诸州决大辟录案闻奏付刑部覆视之】夏四月宋太常博士聂崇义上三礼图【自唐以来礼文多缺崇义善礼学朝廷凢有大事多从其议周世宗尝命参定郊庙祭器崇义因取隋开皇中礼官所撰三礼图重加考正至是上之宋主诏太子詹事尹拙集儒学之士参议于是翰林学士窦俨详阅定为十五卷以闻诏颁行焉且图于国子监讲堂之壁】唐清源节度使晋江王留从効卒子绍镃嗣其将陈洪进执绍镃归之于江寜以副使张汉思为留后【从効卒子绍镃典留务月余统军使陈洪进诬绍镃将召越人以叛执送建康推副使张汉思为留后而自为副使汉思老而醇谨不能治军务事皆决于洪进】六月宋吴廷祚罢○冬十月宋以赵普为枢宻使○宋主匡迁其故主郑王宗训于房州○宋广东京城【宋主既广汴城命有司画洛阳宫殿按图脩之始壮丽矣】宋武平节度使周行逢卒子保权嗣【行逢卒宋授其子保权节度使而追封行逢汝南郡王保权年十一矣】十一月宋初班厯于唐○荆南节度使髙保勗卒兄子继冲嗣【继冲保融子也】十二月宋衡州刺史张文表叛袭潭州入之【初周行逢病且死召将校属其子保权曰吾部内凶狠者诛之畧尽唯张文表在耳我死文表必乱诸君善佐吾儿无失土宇必不得已当举族归朝无令陷于虎口及保权嗣位文表闻之怒曰我与行逢俱起微贱立功名今日安能北面事小儿乎会保权遣兵代永州戍道出衡阳文表遂驱之以袭潭州知留后廖简素易文表不设备而燕饮文表兵至径入府中简醉被杀将趋朗以防周氏保权遣杨师璠击之且求援于宋】宋以姚内斌为庆州刺史【内斌至郡西戎畏服莫敢犯其境】髙丽入贡于宋
　　癸亥【宋干徳元年○是嵗荆南亡凡六国一镇】春正月宋慕容延钊帅师讨张文表二月周保权执文表诛之【宋以慕容延钊为都部署率十州兵讨文表枢宻副使李处耘为都监末至杨师璠已破文表于平津亭执文表脔而食之枭首朗陵市】宋慕容延钊入江陵髙继冲以荆南地归之【初宋主遣内酒坊副使卢怀忠使荆南谓之曰江陵人情去就山川向背我欲尽知之怀忠还言于宋主曰高继冲甲兵虽整而控不过三万年谷虽登而民困于暴敛南迩长沙东距建康西廹巴蜀北奉朝廷其势日不暇给取之易也及慕容延钊行宋主谓范质等曰江陵四分五裂之国今假道出师因而下之蔑不济矣乃命延钊假道江陵以讨文表李处耘至襄州遣丁徳裕谕继冲以假道之意孙光宪因言于继冲曰中国自周世宗时已有混一天下之志今宋主规模宏逺不若早以疆土归之则可免祸而公亦不失富贵矣继冲乃遣其叔父保寅奉牛酒犒师于荆门且觇强弱处耘待之有加继冲闻之以为无虞是夕保寅宴于延钊帐中处耘密遣轻骑数千倍道前进继冲但俟保寅还遽闻宋师奄至即惶怖出迎遇处耘于江陵北十五里处耘揖继冲令待延钊自率亲军先入城比继冲还则宋师已分据之矣荆人束手听命即发江陵卒万余同趋湖南继冲因尽籍其境内三州十七县户一十四万二千二百遣客将王昭济奉表纳之于宋宋主受之以王仁赡为荆南都巡捡使而授继冲马步军都指挥使荆南节度使如故髙氏亲属僚佐拜官有差以孙光宪为黄州刺史】宋慕容延钊克潭州及周保权战于澧江败之三月遂入朗执保权以归【延钊进克潭州将趍朗周保权牙校张从富等以为文表已诛而宋师继进不止惧为所袭相与拒守延钊至不得入宋主遣使谕之从富等不听命以兵逆战于澧江宋师败之李处耘择所俘体肥者数十人令左右分防而黥其少健者令先入朗黥者入城言被擒者为所防闻者皆恐遂溃延钊因长驱而进遂克其城执从富杀之其大将汪端刼保权及家属亡匿江南岸僧寺中处耘遣田守琦师师渡江获之以归宋主释其罪以为右千牛衞上将军汪端犹拥众冦掠宋师击杀之湘湖悉平得州十四监一县六十六户九万七千三百八十八】宋初定折杖法【流刑四曰加役流杖三十配役三年流三千里杖二十二千五百里杖十八二千里杖十七并配役一年徒刑五曰徒三年杖二十二年半杖十八二年杖十七一年半杖十五一年杖十二杖刑五曰杖一百为杖二十九十为十八八十为十七七十为十五六十为十三杖皆背受笞刑五曰笞五十为十下四十三十为八下二十十为七下笞皆臀受】夏四月宋行应天厯【王朴钦天厯推验稍疎司天少监王处讷制新厯上之赐名应天颁行焉】宋置义仓于州县【五季之乱义仓多废宋主诏曰多事之后义仓废寝嵗或小歉失于豫备宜令诸州于所属县各置义仓自今官所收二税石别税一斗贮之以备凶歉给贷】唐清源将陈洪进幽其留后张汉思而代之【汉思患洪进专因设燕伏甲将杀之酒数行地忽大震栋宇欲坏坐立者不自持同谋者惧因以告洪进洪进亟走出甲士皆散洪进怨之一日洪进袖大鎻安步入府中叱直兵退汉思方坐内斋洪进即合其户而鎻之使人叩户言曰郡中军吏请副使知军务众情不可违幸授之印汉思皇惧不知所为即自门间出印与之洪进遽召将吏曰留后授吾印以莅事众皆贺即日迁汉思别墅以兵守之遣使请命于唐唐以为节度使】宋以张晖为凤州团练使【初宋主既平泽潞欲事河东问计于晖晖曰泽潞疮痍未瘳军旅荐兴恐不堪命不若戢兵育民俟富庻而图之宋主以为然至是欲谋蜀乃以晖镇凤州晖尽得蜀虚实险易以闻】宋以大理正奚屿知馆陶县【以朝官知县革藩镇之也】秋七月宋主幸武成王庙【宋主幸武成王庙歴观图壁指白起曰起杀已降不武之甚岂宜受享命去之】宋判大理寺窦俨上重定刑统【凡三十卷时称详允】八月宋王全斌侵北汉克乐平县以为平晋军辽人救汉不及而还○冬十月宋以髙继冲为武寜节度使【镇徐州】十一月宋主有事于南郊赦○十二月宋后王氏殂【諡曰孝明祔葬安陵】陈洪进入贡于宋【洪进以宋日强大而惧遣牙将魏仁济间道奉表自补清源军节度副使入贡于宋且请制命焉】宋初置诸州通判【宋主惩五季藩镇之专颇用文臣知州以分节度刺史之权赵普请设通判于诸州凡军民之政皆统治之事得专达与长吏均礼大州或置二员又令节镇所领支郡皆直京师得自奏事不属诸藩于是节度使之权始轻矣】溪州蛮彭允林附于宋
　　甲子【宋干徳二年凡六国一镇】春正月宋范质魏仁浦王溥罢【质等自以周朝旧臣稍存形迹屡求避位至是从之自唐以来宰相入见议大政事必命坐面论从容赐茶而退质等惮宋主英武毎事辄具劄子进呈且言曰如此庶尽禀承之方免妄庸之失宋主从之由是坐论之礼始废】宋以赵普为门下侍郎同中书门下平章事李崇矩为枢宻使【普既相以天下为己任宋主倚任之事无大小悉咨决焉宋主数微行过功臣家普毎退朝不敢去衣冠一日大雪向夜普意宋主不出久之闻叩门声普亟出宋主立风雪中普皇恐拜迎宋主曰已约光义矣已而光义至设重裀地坐堂中炽炭烧肉普妻行酒宋主以嫂呼之因与普计下太原普曰太原当西北二面太原既下则我独当之不如姑俟削平诸国则弹丸黒子之地将安逃乎宋主曰吾意正如此特试卿耳宋主又尝以幽燕地图示普问进取之防普曰图必出曹翰宋主曰然因曰翰可取否普曰翰可取孰可守宋主曰以翰守之普曰翰死孰可代宋主黙然良久曰卿可谓深虑矣普尝荐某人为某官宋主不许明日普复奏其人亦不许明日普又以其人奏宋主大怒裂碎奏牍掷地普顔色不变跪而拾之以归他日补缀旧牍复奏如初宋主乃悟卒用其人又有羣臣当迁官宋主素恶其人不与普坚以为请宋主怒曰朕固不为迁卿若之何普曰刑以惩恶赏以酬功古今通道也且刑赏天下之刑赏陛下岂得以喜怒专之宋主怒甚起普亦随之宋主入宫普立宫门久之不去竟得俞允其刚毅果断类如此然从宋主久得志屡以微时所不足于宋主及已者为言宋主曰若尘埃中可识天子宰相则人皆物色之矣自是不复敢言】二月宋李继勲侵北汉辽州克之○宋折徳扆侵北汉衞州执其刺史杨璘以归○宋以陈洪进为平海军节度使【洪进事宋甚谨宋改清源为平海军授之以其长子文显为副使】夏四月宋以薛居正吕余庆参知政事【宋主以赵普独相欲置副而难其名称问翰林承防陶谷曰下宰相一等有何官对曰唐有参知政事乃以枢宻直学士薛居正兵部侍郎吕余庆并以本官参知政事不押班宣制知印不预奏事不升政事堂止令就宣徽使防上事殿廷别设砖位敕尾署衔降宰相月奉杂给半之未欲与普齐也】宋以秦再雄为辰州刺史【自隋以黔中地置辰州唐分为锦溪巫叙四郡唐末蛮部分据之各保险阻以自固时出寇钞宋既平湖南思得通蛮情习地势沈勇智谋者以镇抚之辰州猺人秦再雄武健有奇畧蛮党畏服宋主召至汴察其可任擢为刺史使自辟吏予以租赋再雄感恩誓以死报至州日训土兵得三千人皆能被甲渡水歴山飞堑捷如猨猱又选亲校二十人分使诸蛮以传朝廷怀徕之意莫不从风而靡各得降表以闻自是荆湘无复邉患】六月宋主加其弟光义中书令光美同平章事子徳昭贵州团练使【徳昭宋主长子也】冬十一月宋永安节度使折徳扆卒以其子御勲知府州事【徳扆镇府州甚得蕃情契丹畏之】宋王全斌刘光义帅师分道伐蜀【蜀王曰事奢纵以王昭逺伊审徴韩保正赵崇韬分掌机要总统军政太后李氏尝谓蜀主曰吾见庄宗及尔父灭梁定蜀当时主兵者非有功不授故士卒畏服今昭逺乃汝给事左右之人保正又世禄之子素不习兵一旦有警此辈何所用之蜀主不听及宋下荆湖蜀主欲通使昭逺等固止之宋主诏蜀之邸吏将卒先在江陵者悉放还而蜀主遣赵彦韬孙遇为谍入汴觇强弱彦韬潜以蜀主与北汉约同举兵济河蜡书献之宋主久欲伐蜀而无词及得书喜曰吾用师有名矣令彦韬等指画江山曲折之状及兵砦戍守之处道里逺近俾画工图之十一月以王全斌刘光义为西川行营前军兵马都部署崔彦进王仁赡刘廷让曹彬副之将步骑六万分道伐蜀且命为蜀主治第于汴水之涯凡五百余间供帐什物备具召全斌以图授之且谓曰凡克城寨止籍其器甲刍粮悉以财帛分给将士吾所欲得者其土地耳全斌等由凤州光义等由归州进】十二月宋刘光义克蜀防州【初防州有鏁江为浮梁上设敌棚三重夹江列礟具光义将行宋主示以地图指鏁江曰我军至此泝流而上慎勿以舟师争胜当先以步骑陆行出其不意击之俟其势却即以战櫂夹攻取之必矣及师至防距鏁江三十里舎舟步进先夺浮梁复牵舟而上破州城蜀守将髙彦俦自焚死悉如宋主计】宋王全斌克蜀兴州遂及蜀韩保正战于三泉获之【全斌克万仞燕子二砦遂下兴州防二十余砦所向克捷获粮储不赀蜀主遣韩保正李进等御之全斌先锋将史进徳与战于三泉砦禽保正及进等获粮二十万】宋命判太常寺和岘定雅乐【宋主以雅乐声高近于哀思不合中和诏岘改定岘以王朴律凖较洛阳司天台影表石尺制律吕乐始和畅焉】
　　乙丑【宋干徳三年○是嵗宋防蜀凡五国一镇】春正月宋王全斌克蜀劒门获其枢宻使王昭逺蜀主孟昶降全斌等次于成都【王全斌等乘胜而前蜀主遣王昭逺赵崇韬等帅兵御之将行蜀主命左仆射李昊饯于郊昭逺酒酣攘臂言曰是行也非止克敌当领此二三万雕面恶少儿取中原如反掌耳及行执铁如意指麾军中自方诸葛亮宋师至罗川蜀师依江列阵以待崔彦进遣张万友等夺其桥蜀人退保大漫天砦彦进万友与康延泽分三道击之蜀人悉其精鋭逆战大败而溃王昭逺等复引兵迎敌三战皆败昭逺渡桔柏江焚梁退保劒门宋师进次于益光全斌会诸将议曰劒门天险诸君宜各陈进取之防军校向韬曰降卒牟进言益光江东越大山数重有狭径名来苏蜀人于江西置砦对岸有渡自此出劒闗南二十里至清强与大路合可于此进兵即劒门不足恃也全斌即欲卷甲赴之康延泽曰来苏细径不须主帅亲往且蜀人屡败并兵退守劒门莫若诸帅协力进攻命一偏将趍来苏若达清强北击剑阁与大军夹攻破之必矣全斌乃令史进徳趍来苏而自帅大众前进进徳至来苏造浮梁于江蜀人见梁成弃砦而遁遂进次清强王昭逺闻之留其偏将守劒门自引众退屯汉源坡以待全斌未至汉源进徳已克劒门昭逺股栗失次甲戌全斌至赵崇韬布阵将战昭逺据胡床皇惧不能起全斌进击大破之斩首万余级昭逺走投东川匿仓舍下悲嗟流涕目尽肿惟诵罗隐诗云运去英雄不自由俄而宋追者至与崇韬俱被执蜀主闻昭逺败大惧出金帛募兵令太子喆统之李廷珪张惠安等为之副趍劒门以御宋师喆素不习武廷珪又皆庸懦无识喆离成都但携姬妾乐器及伶人数十辈晨夜嬉戏不恤军政至緜州闻已失劒门遂遁还东川所过焚庐舍仓廪而去壬午全斌克利州得其粮八十余万斛蜀主皇骇问计于左右有老将石斌对曰宋师逺来势不能久请聚兵固守以老之蜀主曰吾父子以丰衣美食养士四十年及遇敌不能为我东向发一矢今若固垒何人为我效命甲申全斌进次魏城蜀主命李昊草表请降全斌受之遣康延泽以百骑先入成都谕以恩信留三日尽封府库而还全斌等乃入城时刘光义克万施开忠遂五州闻蜀主已降乃引师会全斌于成都宋师自发汴至受降凡六十六日得州四十五县百九十八户五十三万四千三十九初全斌之伐蜀也属汴京大雪宋主设氊帷于讲武殿衣紫貂裘帽以视事忽谓左右曰我被服如此体尚觉寒念西征将士冲冐霜雪何以堪处即解裘帽遣中使驰赐全斌仍谕诸将曰不能徧及也全斌拜赐感泣故所向有功】二月壬寅朔日当食不亏○三月宋两川兵起王全斌等平之【王全斌等在蜀昼夜宴饮不恤军士部下渔夺无厌蜀人苦之曹彬屡请旋师全斌等不从既而宋主诏发蜀兵赴汴州人给钱十千未行者加两月廪食全斌等不即奉命蜀兵愤怨思乱两路随军使臣常数十百人全斌崔彦进王仁赡等各保芘之不令部送蜀兵但分遣诸州牙校三月蜀兵行至緜州遂作乱刼属邑众至十余万自号兴国军获蜀文州刺史全师雄推以为帅全斌遣米光绪往招抚之光绪尽防师雄之族纳其爱女私其槖装师雄闻之遂无归志率众攻彭州据之自称兴蜀大王开幕府署节帅二十余人分据要害两川民争应之崔彦进高彦晖田钦祚等分道攻讨为师雄所败彦晖战死全斌又遣张廷翰张煦击之复不利退保成都师雄势益张遣兵分守緜汉间断阁道缘江置砦声言欲攻成都于是卭蜀眉雅果遂渝合资简昌普嘉戍荣陵十六州及成都属县皆起兵应师雄全斌等大惧时成都城中降兵未遣者尚二万七千全斌虑其应贼与诸将谋诱致夹城中尽杀之久之曹彬刘廷让力战大破师雄于新繁师雄走保郫县全斌仁赡等复攻之师雄走死于金堂余党复推谢行本为主康延泽丁徳裕等分道招辑蜀人始定】宋置封桩库【宋既平荆湖西蜀储积充羡乃于讲武殿后置内库以贮金帛为军旅饥馑之备名曰封桩】夏六月宋封孟昶为秦国公寻卒【二月宋以吕余庆权知成都府三月蜀主昶举族与官属由峡江而下五月乙亥至汴率子弟素服待罪阙下丙戌宋主御崇元殿备礼见之赐赉甚厚六月甲辰拜昶开府仪同三司检校大师兼中书令秦国公子喆为泰寜军节度使从臣亲属授官有差庚戌昶卒宋主废朝五日御正衙备礼册命为尚书令追封楚王諡恭孝昶母李氏本唐庄宗宫妾也至汴宋主命肩舆入宫谓之曰国母善自爱无戚戚怀乡土异日当送母归李氏曰妾本太原人倘得归老并上妾之愿也时宋主有志于汉闻之甚喜及昶卒不肯哭以酒酹地曰汝不死社稷贪生以至今日吾所以忍死者以汝在耳今汝既死吾何用生为不食数日亦死宋主闻而伤之初宋主将改元谕宰相曰年号须择前代所未有者及蜀平蜀宫人入内宋主见其镜背有识干徳四年铸者召翰林学士窦仪问之仪对曰此必蜀物蜀主尝有此号宋主大悦曰作相须用读书人由是益重儒者宋主尝见昶宝装溺器命撞碎之曰汝以七宝饰此当以何器贮食所为如是不亡何待也】秋七月宋初置诸路转运使【自唐开元天宝以来藩镇屯重兵租税所入皆以自瞻名曰留使留州其上供者甚少五代以降藩镇益强率令部曲主场务厚敛以入已而输贡有数宋主素知其弊赵普乞命诸州度支经费外凡金帛悉送汴都无得占留毎藩镇帅缺即令文臣权知所在塲务凡一路之财置转运使掌之虽节度防御团练观察诸使及刺史皆不预签书金谷之籍于是财利尽归于上矣】冬十二月囬鹘于阗入贡于宋
　　丙寅【宋干徳四年凡五国一镇】春正月宋以孔宜为曲阜主簿奉孔子祀【宜孔子四十四代孙而文宣公仁玉之子也五季以来袭封废絶至是命宜主祀事】夏五月宋主策贤良方正之士于紫云楼【宋主承唐制置贤良方正能直言极諌经学优深可为师法详闲吏理达于教化三科以待天下之才杰不限前资见任职官黄衣草泽悉许应诏对防三千言词理俱优者则中选谓之制举是年宋主亲试制科人姜涉等于紫云楼下】占城入贡于宋○宋除进羡余赏令【时三司令诸场院主吏有羡余粟及万石刍五万束以上者赏宋主曰茍非倍取民租私减军食何以致之自今勿复施行】秋七月西南夷董暠附于宋
　　丁卯【宋干徳五年凡五国一镇】春正月宋召王全斌等还贬官有差以曹彬为宣徽南院使【宋主自闻蜀兵乱凡使者至各令陈王全斌等不法事遂尽得其状乃皆徴还以其初立功不欲属吏但令中书问状全斌等具伏黩货杀降之罪命责授全斌崇义节度留后崔彦进昭化节度留后王仁赡为右衞大将军以刘光义刘廷让防谨并进爵秩复吕余庆叅知政事曹彬自蜀还槖中唯图书衣裳又能戢下秋毫无犯宋主深嘉之以为宣徽南院使彬辞曰征西将士俱得罪臣何敢独受赏宋主曰卿有茂功又不矜伐惩劝国之常典又何辞焉】二月宋以沈义伦为枢宻副使【义伦为西川转运使随军入蜀独居佛寺蔬食及归箧中唯书卷而已故有是命】三月五星聚于奎○夏六月戊午朔日有食之○宋殿前都指挥使韩重赟免【或譛重赟私取亲兵为腹心者宋主怒欲诛之谋于赵普普曰陛下必不自将亲兵须择人付之若重赟以谗诛即人人惧罪谁敢为陛下将者宋主然之乃出重赟为彰徳节度使而止】秋九月宋定难节度使西平王李彞兴卒子克睿嗣【彞兴即彞殷也】
　　戊辰【宋开宝元年○北汉主继元广运元年○凡五国一镇】春二月宋立后宋氏【上将军偓之女也】三月宋初覆试贡士【是嵗进士合格者十人陶谷子邴名在第六宋主谓左右曰闻谷不能训子邴安得登第自今举人凡闗食禄之家委中书覆试】宋以董遵诲为通逺军使【遵诲父宗本仕汉为随州刺史宋主微时客游至汉东依宗本遵诲凭藉父势尝侮之一日谓宋主曰毎见城上有紫云如盖又夣登高台遇黒蛇约长百尺余俄化龙飞腾东北去雷霆随之是何祥也宋主皆不对他日论兵遵诲理屈拂衣起宋主乃辞宗本去自是紫云渐散宋主即位召遵诲谕之曰卿尚记曩日紫云黒龙之事乎遵诲皇恐请死宋主曰朕方赦过赏功岂念旧怨耶乃自骁武指挥使拜马军都军头至是以夏州近邉授通逺军使遵诲至镇召诸族酋长谕以朝廷威徳刲羊酾酒宴犒甚至众皆感悦数月复来扰边遵诲率兵深入其境俘斩甚众获牛马数万夷落以定自是各谨封界秋毫不敢犯】秋七月北汉主钧殂养子继恩立【北汉自潞州之败日惧宋师至以赵文度为相召抱腹山人郭无为及五台山僧继颙叅预国事既又杀其枢宻使叚常而以郭无为为相机务悉以委之辽主遣使责之曰尔不禀我命擅改年号助李筠杀段常其罪有三汉主遣使谢曰父为子隐愿赦之辽主不报而拘留其使汉主益忧愤成疾殂初防圣营卒薛钊娶世祖女生继恩及世祖镇太原爵位通显钊以微贱罕得见其妻居常怏怏一日乘醉求见即引佩刀刺之妻奋衣得脱钊乃自刭继恩时幼世祖以汉主钧无子命养之薛钊妻乃改适何氏生继元汉主又养为子至是继恩即位諡钧曰孝和皇帝初宋主尝因谍者谓汉主曰君家与周世讐宜于不屈今我与尔无所间何为困此一方人也若有志中国宜下太行以决胜负汉主遣谍者报曰河东土地甲兵不足以当中国然我家世非叛者区区守此盖惧汉氏之不血食也宋主哀之谓谍者曰为我语钧开尔一生路故终钧世不加兵焉】八月宋李继勲帅师侵北汉九月汉侯覇荣弑其主继恩【宋主遣昭化节度使李继勲帅党进曹彬何继筠康延沼赵賛司超李谦溥等以禁军伐汉九月庚子继勲败汉兵于洞涡河初侯覇荣尝以散指挥使戍乐平及宋克乐平覇荣以众降之未几自宋走还太原汉主钧复用为供奉官及宋师大入覇荣谋持继恩首以献宋乃乘无备白昼挺刃入汉主丧室反扄其门时汉主独处见之绕屛环走覇荣揕胷弑之】北汉相郭无为诛侯覇荣汉主继元立【郭无为闻汉主被弑遣卒登梯入室杀覇荣而立继元】辽师救北汉【汉主继元告即位于辽且乞师辽主大发兵遣兵马总管塔拉将而赴之】冬十一月宋主有事于太庙【宋主享太庙见其所陈笾豆簠簋问曰此何物也左右以礼器对宋主曰吾祖宗寜识此亟命撤去进常膳如平生既而曰古礼不可废也命复设之遂遵唐故事毎室加常食一牙盘云】大食入贡于宋
　　己巳【宋开宝二年○辽景宗贤保寜元年○凡五国一镇】春二月辽人弑其主璟于怀州【辽主荒酖于酒好畋嗜杀刑政紊乱尝以虞人实喇卜丹侦鹅失期加炮烙铁梳之刑以死又以获鸭除鹰坊刺面腰斩之法国人怨之至是田于怀州获熊而饮甚驩夜分近侍霄格盥人华格庖人锡衮等弑之】辽主贤立【贤小字明扆世宗第二子也闻辽主被弑帅甲骑千人驰赴怀州即位羣臣尊曰天賛皇帝加耶律屋质于越知国事】宋主侵北汉三月围太原【宋主命李继勲等进薄太原复命韩重赟为北面都部署防契丹以光义为上都留守遂发汴三月乙未继勲败汉兵于太原城下戊戌宋主至筑长连城围之汉史昭文以宪州赵文度以岚州降乙巳壅汾水以灌城中遂立砦于城四面继勲军于南赵賛军于西曹彬军于北党进军于东城中大惧然犹恃辽为援四月己未何继筠逆辽师于阳曲败之斩首数千宋主命以所获辽俘示于城下城中由是丧气五月韩重赟复败辽师】夏五月宋初命诸州狱吏恤系囚【宋主以暑盛诏狱吏三日一检视洒扫狱户洗涤杻械贫者给食病者给药小罪即时决遣自是嵗以为常】闰月宋师还太原围解【太原围久辽援不能进宋主诏继元降许以青州节度使且许郭无为邢州节度使无为得诏色动一日因燕羣臣无为恸哭于庭曰今日以孤城抗宋大众计将安出引佩刀欲自刺冀动众心汉主遽降阶持其手引升坐而止及南城为汾水所陷水注城中无为请自将夜击欲自抜降宋值天阴晦不克汉主知其意遂杀无为城中纷櫌俄而出兵欲战又为宋所败死者万计至夜半忽传呼汉主出降宋主将开壁门匠作使赵璲曰受降如受敌讵可中夜轻出已而果谍者时宋师顿于甘草地会暑军士多疾太常博士李光賛言曰蕞尔晋阳岂须亲讨重劳飞挽取怨黔黎岂若囘銮复都屯兵上党使夏取其麦秋取其禾既寛力役之征便是荡平之策宋主从之乃命赵普谕诸将解围而还】秋九月宋初令民典卖田宅者输钱印契
　　庚午【宋开宝三年凡五国一镇】春三月宋赐举人久不第者出身【宋主阅进士诸科得十五举以上司马浦等百六人心怜之并赐本科出身特进名科自此始】宋征处士王昭素为国子博士【昭素有学行宋主召见便殿年已七十余矣问以治世养身之术对曰治世莫若爱民养身莫若寡欲宋主爱其言书于屛几】夏四月辛卯朔日有食之○五月宋置便钱务【宋取唐飞钱故事许民入钱于左藏库以诸州钱给之至是始置务汴京令入钱者即日辇致而受劵付诸州给之】秋九月宋诏脩前朝诸陵被盗发者【诏洛阳凤翔雍耀等州周文成康王秦始皇汉高文景武元成哀后魏孝文西魏文帝后周太祖唐高祖太宗中宗肃宗代徳武宣懿僖昭诸帝凡二十七陵尝被盗发者有司备法服常服各一袭具棺椁重葬所在长吏致祭】宋潘美帅师伐南汉冬十二月克韶州【南汉主委政宦者龚澄枢尤贵幸用事作烧煑剥剔刀山劒树之刑赋敛烦重邕民入城者人输一钱琼州米斗税四五钱置媚川都定其课令入海采珠所居宫殿以珠玳瑁饰之内官陈延受作诸淫巧日费数万金宫城左右离宫数十鋹游幸无度以豪民为课户供宴犒之费宋主闻之叹曰吾当救此一方民乃令南唐主为书谕鋹使称臣归所侵湖南诸州鋹囚唐使而驿书答唐主言甚不逊唐主上其言宋主乃以潘美为桂州道行营都部署尹从珂为副以伐之时汉旧将多以谗搆诛死宗室剪灭殆尽掌兵者惟宦官数辈自汉主晟以来眈于游宴城壁濠隍往往饰为宫馆池沼楼舰皆毁兵器又腐及闻有宋师内外震恐乃遣龚澄枢往贺州郭崇岳往桂州李托往韶州画守御之策九月宋师至富州克之斩其将伍彦柔澄枢遁还十月宋师克贺州十一月进攻昭桂下之十二月克连州大败汉兵斩首万余乘胜遂下韶州韶汉之北门也鋹闻韶破穷蹙不知为计始令堑广州东壕遣郭崇岳屯马迳以御宋崇岳无谋勇唯日祷于鬼神而已】
　　辛未【宋开宝四年○是嵗宋灭南汉凡四国一镇】春二月宋潘美灭南汉执汉主刘鋹以归【正月潘美克英雄州汉都统潘崇彻以其众降宋师进次泷头汉主遣王珪请和且求缓师美不许进兵马迳去广城十里砦于双女山下汉主闻之取舶船十余载金宝妃嫔欲入海未及发宦者乐范与卫兵千余盗舶船走宋师将薄城汉主惧遣其左仆射萧漼奉表诣军门乞降美谕以宋主意以为能战则战不能战则守不能守则降不能降则死不能死则亡此五者唯所行之他不敢闻也乃令殿直冉彦衮送萧漼赴汴而次师城外汉主欲遣其弟保兴率百官以迎宋师郭崇岳止之乃复为扞御之备美遂进攻保兴迎战而败崇岳为乱兵所杀城遂防龚澄枢等谋曰宋师利吾宝货耳乃尽焚其府库宫殿美入城擒汉主及保兴澄枢李托薛崇誉与其宗属文武九十七人部送汴京有宦者百余请见美曰是椓人多矣吾奉诏伐罪正为此等悉斩之凡得州六十县二百四十户一十七万二百六十二】夏六月宋封刘鋹为恩赦侯【五月乙未朔鋹至汴宋主遣吕余庆问鋹反覆及焚府库之罪鋹归罪于龚澄枢明日有司以帛系鋹及其官僚献于庙社宋主御明徳门遣刑部尚书卢多逊宣诏责鋹鋹对曰臣年十六僣伪位澄枢等皆先臣旧人毎事臣不得专在国时臣是臣下澄枢是国主因伏地待罪宋主命大理卿髙继申引澄枢李托薛崇誉斩于千秋门外释鋹罪赐袭衣冠带器币鞍马授金紫光禄大夫检校太保右千牛衞大将军封恩赦侯鋹体质丰硕眉目俱疎有口辩性絶巧尝以珠结鞍勒为戱龙之状极其精妙以献宋主谓左右曰鋹好工巧习以成性倘能以习巧之勤移于治国岂至灭亡哉一日从宋主幸讲武池从官未集鋹先至赐以巵酒鋹疑有毒捧杯泣曰臣承祖父基业违拒朝廷劳王师致讨罪固当诛陛下既待臣以不死愿为大梁布衣观太平之盛未敢饮此酒宋主笑谓之曰朕推赤心于人腹中安有此事耶命取鋹酒自饮而别酌以赐鋹鋹大慙谢】宋御史中丞刘温叟卒【温叟重厚清介好古执礼为中丞十二年屡求解职宋主难其代不许及卒有司请除中丞宋主曰必得纯厚如温叟者乃可命太子賔客邉光范兼判御史台事居半嵗始授中丞其不轻任人如此】冬十月癸亥朔日有食之○宋知英州董元吉有罪弃市【元吉守英月余受赃至七十余万宋主以岭表初平欲惩掊克之吏特诏弃市】十一月唐主使其弟从善朝于宋乞降号称名宋主许之【唐主事宋甚谨毎闻宋有嘉庆吉防之事必遣人贡献吊贺外示畏服内实脩备及南汉亡惧甚上表于宋乞去国号为江南国主且请赐诏呼名宋生许之唐主乃贬损制度下书称教改中书门下为左右内史府尚书省为司防府其余官称多所更定先是唐主以银五万两遗赵普普以白宋主宋主曰此不可不受但以书荅谢少赂其使者可也普辞宋主曰大国之体不可自为削弱当使之弗测及从善来朝常赐外宻赉白金如遗普之数唐君臣皆服宋主之伟度】
　　壬申【宋开宝五年凡四国一镇】春二月宋以刘熙古参知政事○夏五月大河决宋主放其宫女百人○秋九月丁巳朔日有食之○宋李崇矩罢【崇矩女为赵普子承宗妻三人相厚善宋主闻之不悦防崇矩客郑伸以崇矩待之薄上书告其阴事崇矩不能自明遂罢而普由是见疑】
　　癸酉【宋开宝六年凡四国一镇】春二月髙丽王昭卒子伷立○三月宋郑王郭宗训卒于房州諡曰周恭帝葬于顺陵【郑王殂宋主素服发哀辍朝十日諡曰周恭帝还葬庆陵之侧号曰顺陵焉】宋主覆试贡士于讲武殿【宋承唐制礼部贡举设进士九经五经开元礼三史三礼三传学究明经明法等科是年翰林学士李昉知贡举取宋准以下十一人而进士武济川三传刘睿材质最陋对问失次宋主黜之而济川乃昉乡人会有诉昉用情取舍宋主乃籍终场下第姓名得三百六十人皆召见择其一百九十三人并准以下亲御殿给纸笔别试命殿中侍御史李莹等为考官得进士诸科百二十五人皆赐及第且赐钱二十万以张宴防而责昉为太常少卿殿试遂为永制宋主语近臣曰昔者科名多为势家所取朕亲临试尽革其弊矣】夏四月宋命薛居正监脩五代史○五月宋刘熙古致仕○交州丁琏入贡于宋宋封琏为交阯郡王【梁末交州土豪曲承美乘中国之乱据有十二州之地南汉攻执之仍置交阯节度使干徳初驩州刺史丁公着之子部领攻节度使吴处玶而据其位自号大胜王以其子琏为节度使汉既亡琏入贡于宋宋授琏静海军节度使安南都防交阯郡王】辽裕恱耶律乌哲卒○宋武寜节度使髙继冲卒【继冲镇彭门几十年委任僚佐部内亦治】宋使钱文贽还吴越【吴越事宋极谨宋主命有司造大第于薰风门外连亘数坊栋宇宏丽储偫什物无不悉具因召吴越进奏使钱文贽谓之曰朕数年前命陶谷草诏比来城南建离宫今赐名礼贤宅以待李煜及汝主先来朝者居之以诏示文贽遣还谕防】秋八月宋赵普免【普独相十年为政颇专尝以私怨诬冯瓉李美李檝以赃论死廷臣多忌之宋主尝幸其第会吴越遣使致书于普及海物十瓶置于庑下未及发而宋主至仓卒不暇屛宋主顾问何物普以实对宋主曰海物必佳即命啓之皆子金也普皇恐谢曰臣未发书賔不知宋主曰第受之彼谓国家事皆由汝书生尔时官禁私贩秦陇大木普遣亲吏诣市屋材联巨筏至汴治第吏因之窃货大木冒称普市货粥都下三司使赵玭以闻宋主大怒即欲逐普王溥力为救解得止普又以隙地私易尚食蔬园以广其居多营邸店以规利翰林学士卢多逊方以文学得幸而与普不协数因入对短普宋主滋不悦初判大理寺雷徳骧以其官属与堂吏附防普擅増刑名见宋主言之宋主怒徳骧诬毁大臣黜为商州司户知州奚屿希普意奏徳骧怨望坐削籍流灵武其子有隣意普害之击登闻鼔讼普亲信堂吏胡賛李可度受赇骫法普复芘二人宋主怒杖賛可度而召徳骧为秘书丞擢有隣秘书正字普恩益替防诏参知政事与普更知印押班奏事以分其权普不自安求罢政遂出为河阳三城节度使普至河阳上表自诉曰外人谓臣轻议皇弟开封尹皇弟忠孝全徳岂有间然矧昭宪皇太后大渐之际臣实预闻顾命知臣者君愿赐昭鉴宋主手封其表藏诸宫中】九月宋吕余庆罢○宋主封其弟光义为晋王【兼侍中班宰相上】宋主加其子徳昭同平章事○宋以薛居正沈义伦平章事卢多逊参知政事【多逊博学善文敏给任数谋多竒中以翰林学士判史馆宋主好读书每取书馆中多逊预戒吏必令白已知所取因通夕阅览及召对宋主问书中事应荅无滞同列皆伏由是有宠】冬十二月宋行开宝通礼【宋主命李昉刘温叟本开元礼损益为书二百卷号通礼行之】
　　甲戌【宋开宝七年凡四国一镇】春二月庚辰朔日有食之○三月宋遣使如辽夏四月辽使耶律昌珠如宋【始通也】三佛齐入贡于宋○秋七月南丹州蛮莫洪燕附于宋○九月宋曹彬帅师侵唐【宋主欲伐唐而无名乃遣知制诰李穆使唐谕唐主入朝唐主辞以疾且言事大朝冀全济也今若此有死而已穆曰朝与否国主自处之然朝廷甲兵精鋭物力富雄恐不易当也宜熟思之无贻后悔唐主不从而遣使求封册宋主不许命梁逈复使讽之入朝唐主不荅逈还具言江南可取之状宋主与赵普定计伐之且曰王全斌平蜀多杀降人吾思之常耿耿不可用也普曰全斌杀降唯曹彬不从请用之防普免事已至是乃命曹彬为西南路行营都部署潘美为都监曹翰为先锋都指挥使将兵十万以伐唐将行宋主戒彬曰江南之事一以委卿切勿暴掠生民务广威信使自归顺不烦急击也又曰城防之日慎勿杀戮设若困鬭则李煜一门不可加害且以劒授彬曰副将而下不用命者斩之潘美等皆失色十月彬等发江陵水陆并进闰月克池州败唐兵于铜陵遂次采石矶初唐池州人樊若水以举进士下第因谋归宋乃渔钓于采石江上数月乘小舟载丝绳缘南岸疾棹抵北岸以度江之广狭因诣汴上书言江南可取状请造浮梁以济师宋主然之遣内侍石全振往荆湖造黄黒龙船数千艘又以大舰载巨竹絙自荆渚而下议者以为自古未有作浮梁渡江者宋主不听擢若水右賛善大夫及师南下以若水为乡导既克池即用为知州十一月若水请试舟于石牌口遂移置采石三日梁成不差尺寸宋师因以济江若履平地与唐师遇辄败之时唐主委兵柄于皇甫继勲机事于张洎张乔以徐元楀为传诏毎军书告急多不时通】冬十月宋五代史成【凡百五十卷宋主览之谓宰相曰梁太祖暴乱若此宜其贼虐于子也】十二月吴越王俶围唐常州【宋令也】宋命宰辅日录时政送史馆【从史馆脩撰扈之请也日厯自是脩矣】
　　乙亥【宋开宝八年　是嵗宋灭唐凡三国一镇】春正月宋曹彬围唐江寜【曹彬再败唐师于白鹭洲遂薄江寜围之】三月辽使克实克舒苏如宋【结成也】夏四月宋以衞徳仁为太乐署令【教坊使卫徳仁以老援同光故事求领郡宋主曰伶人为刺史唐庄宗之失也岂可效之宰相拟州司马宋主曰上佐乃士人所处不可但当于乐部迁转耳故有是命】吴越王俶克唐常州归之于宋○秋七月辛未朔日有食之○宋使郝崇信如辽【报使也】东印度酋长使其子穰结説啰朝于宋○八月辽使耶律覇徳如宋【致方物也】西南蕃顺化王入贡于宋○九月宋主狩于郊【宋主狩于近郊逐兎马蹶坠地因引佩刀刺马杀之既而悔曰吾为天下主轻事田猎又何罪马哉自是不复猎】宋师克唐润州○冬十月唐主使徐求成于宋宋主不许【曹彬屡败唐师于城下润州复降唐主危迫乃遣其吏部尚书徐等贡方物于宋手书上表以求缓师铉至言于宋主曰李煜无罪陛下兵出无名煜以小事大如子事父未有过失奈何见伐宋主曰尔谓父子为两家可乎不能对而还逾月唐主复遣乞缓师以全一邦之命铉见宋主反覆论辨不已宋主怒曰不须多言江南亦有何罪但天下一家卧榻之侧岂容人鼾睡耶乃辞归】宋诏察民孝弟力田竒材异行文武可用者以闻○十一月宋曹彬灭唐唐主李煜降【彬围唐日久唐主犹不知之一日登城见列栅于外旌旗遍野始大惧知为近习所蔽遂杀皇甫继勲召朱令赟于上江命连巨筏载甲士十五万顺流而下以断采石浮梁彬闻之遣战櫂都部署王明宻令人树长木于洲渚间若帆樯之状令赟望见逗挠不敢进明因移檄诸将掎角帅兵袭之令赟至皖口明合刘遇逆战大破之擒令赟众赴水者十五六唐人益惧求成不许彬顿师城下俟唐兵出则与之战未尝急攻而城中日迫彬遣人谓唐主曰事势如此所惜者一城生聚耳若能归命策之上也唐陈乔张洎等毎引符命谓象无变金汤之固未易取也北军旦夕当自引退茍一旦不虞即臣当先死唐主深倚洎乔故无降意及城将防彬忽称疾不视事诸将皆来问疾彬曰余之疾非药石所能愈惟须诸君诚心自誓以克城之日不妄杀一人则自愈矣诸将许诺共焚香为誓明日彬稍愈又明日城防陈乔径入白唐主曰今日国亡愿加显戮以谢国人唐主曰此乃厯数卿死无益也乔曰纵不杀臣臣何面目以见士人乎遂自经死唐主率臣僚诣军门请罪彬慰安之待以宾礼请煜入宫治装彬以数骑待宫门外左右宻谓彬曰煜入或不测奈何彬笑曰煜素愞无断既已降必不能自引决煜治装毕遂与其宰相汤悦等四十八人赴汴京彬自出师至凯旋士众畏服无敢轻肆者江南赖以安全凡得州十九军三县一百八十户六十五万五千六十五捷至羣臣称贺宋主泣曰宇县分割民受其祸攻城之际必有横罹锋刃者寔可哀也命出米十万赈防之】宋使宋准如辽十二月辽使耶律乌哲如宋【贺正旦也自是嵗以为常】宋进封刘鋹为彭城郡公
　　丙子【宋开宝九年十月以后太宗炅太平兴国元年○凡三国一镇】春正月宋封李煜为违命侯【正月辛未宋主御明徳门以唐主煜尝奉正朔命勿宣露布止令煜君臣白衣纱帽至楼下待罪宋主见而释之赐冠带器币鞍马有差授煜为光禄大夫检校太傅右千牛衞上将军封违命侯子姓从官皆录用之因赦天下宋主召徐责铉不早劝煜降对曰臣为江南大臣国灭当死不当问其他宋主曰忠臣也又责张洎曰汝教煜不降使至今日因出洎所草召上江援兵蜡丸书示之洎谢曰犬吠非其主此其一尔他尚多有今得死臣之分也辞色不变宋主奇之以为太子中允】二月宋以曹彬为枢宻使【初彬之总师伐唐也宋主谓曰俟克李煜当以卿为使相潘美预以为贺彬曰不然夫是行也仗天威遵庙谟乃能成事吾何功哉况使相极品乎美曰何谓也彬曰太原未平耳及还献俘宋主谓曰本授卿使相然刘继恩未下姑少待之美视彬微笑宋主诘之美以实对宋主亦大笑乃赐彬钱二十万彬退曰人生何必使相好官不过多得钱耳逾月拜彬枢宻使】吴越王俶朝于宋【俶闻唐亡而惧乃与妻孙氏子惟濬孙承祐入朝于宋宋主赐礼贤宅以居亲幸宴之赏赉甚厚三月赐俶劒履上殿书诏不名命与晋王叙昆弟之礼封孙氏为王妃留両月遣还】三月宋主以其子德芳为贵州团练使【徳芳宋主少子也】宋主如洛阳【宋主如西京遂拜安陵赐河南今年田租之半宋主生于洛阳乐其风土意欲留居之晋王光义言其非便宋主曰迁河南未已终当居长安耳光义问其故宋主曰长安据山河之胜且可去冗兵光义力请还汴宋主不得已从之因叹曰不出百年天下民力殚矣四月遂还汴】宋曹翰屠江州杀唐守将胡则【唐州郡皆降宋独江州指挥使胡则杀刺史谢彦实集众为唐固守宋曹翰阐之四月余则力屈被执翰杀之因纵兵悉取赀财而尽屠其民】夏五月宋使田守竒如辽【贺辽主生辰也自是嵗以为常】秋八月宋党进帅师侵汉九月败汉师于太原辽使耶律舒救汉【宋主命党进潘美杨光美牛思进米文义率兵分五道以攻太原又遣郭进郝崇信王政忠阎彦进齐超孙晏宣安守忠齐延琛穆彦璋等分攻忻代汾沁辽石等州诸将所向克捷进败汉兵于太原城北汉主急求救于辽辽主遣其相耶律舒救之】冬十月宋主有疾壬子召其弟晋王光义入侍是夕宋主匡殂甲寅宋主光义立赦【十月宋主不豫壬子夜召晋王入寝殿属以后事宦官宫婢皆不得近但遥见烛影下晋王离席若有逊避之状既而宋主引柱斧防地大声曰好为之俄而宋主殂年五十宋后见晋王遽呼曰吾母子之命皆托于王王泣曰共保富贵无忧也甲寅晋王即位号宋后为开宝皇后迁之西宫大赦天下宋主性孝友节俭质任自然不事矫饰即位之初颇好微行或諌其轻出宋主笑曰帝王之兴自有天命求之亦不可得拒之亦不能止周世宗见诸将方面大耳者皆杀之我终日侍侧不能害也我若应为天下主谁能图之不应为天下主虽深居闭门何益既而微行愈数有諌者辄语之曰有天命者任自为之不汝禁也一日罢朝坐便殿不乐者久之左右请其故曰尔谓天子容易为耶早作乘快误决一事故不乐耳汴京新宫成御正殿坐令洞开诸门谓左右曰此如我心少有邪曲人皆见之矣尝谓宰相薛居正等曰朕观为臣者比多不能有终岂忠孝薄而无以享厚福耶宫中苇帘縁用青布常服之衣澣濯至再永康公主尝衣贴绣铺翠襦宋主曰汝服此众必相俲禁之主一日劝宋主以黄金饰肩舆宋主曰我以四海之富宫殿饰以金银力亦可办但念我为天下守财耳岂可妄用又尝谓侍臣曰古之人君解能正身自致无过之地如唐太宗受人諌疏直诋其失曾不愧耻岂若不为之而使下无间言哉尤注意刑辟哀矜无辜尝读二典叹曰尧舜之时四凶止从投窜何近代法网之宻耶故自开宝以来犯大辟非情理深害者多得贷死惟赃吏弃市则未尝容贯也晋王尝病亟亲往视之自为灼艾晋王觉痛宋主亦取艾自炙毎对近臣言晋王龙行虎步他日必为太平天子福徳吾所不及也善于任使即位之初交广劒南太原荆湖江表辽夏皆敌国也因注意谋帅命李汉超屯闗南马仁瑀守瀛州韩令坤镇常州贺惟忠守易州何继筠领棣州郭进控西山武守琪戍晋州李谦溥守隰州李继勲镇昭义以御太原赵賛屯延州姚内斌守庆州董遵诲屯环州王彦升守原州冯继业镇灵武以备西夏其族属在汴京者抚之甚厚郡中筦之利悉以与之恣其贸易免其所过征税许其召募亡命以为爪牙凡军中事皆得便宜毎入朝必召对命坐厚为锡赉以遣之由是边臣富资能养死士使为间谍洞知敌情及其入侵设伏掩击多致克捷二十年间无西北之忧以至平蜀楚拓越吴所向遂志盖能推赤心以驭羣下之所致也元年有州百一十一县六百三十八户九十六万七千三百五十三末年有府州二百九十七县一千八十六户三百九万五百四云史臣曰太祖起介胄之中践九五之位原其得国视晋汉周亦岂甚相絶哉及其发号施令名藩大将俯首听命四方列国次第削平此岂人力也耶观其释藩镇兵权绳赃吏重法以塞祸乱之源州郡司牧下至令录幕职躬自引对务农兴学慎罚薄敛与世休息迄于丕平治定功成制礼作乐传之子孙世有典则遂使三代而降考论声明文物之治道徳仁义之风无让于汉唐规模可谓逺矣】宋主以其弟廷美为开封尹封齐王兄子徳昭为永兴军节度使兼侍中封武功郡王徳芳为山南西道节度使同平章事兴元尹【廷美即光美也初太祖以徳昭徳芳年幼欲其渐进故不加封爵宋主即位始封徳昭拜徳芳使相云寻遵杜太后遗教诏太祖廷美子女并称皇子皇女以示一体】宋以卢多逊平章事楚昭辅为枢宻使○宋进封李煜陇西郡公刘鋹卫国公○十一月宋封髙丽王伷为髙丽国王○宋使冯正如辽【告哀也】十二月宋大赦改元【宋主御乾元殿受朝乐县而不作大赦改元】宋始令诸道转运使察举部内官吏○辽使郎官旺禄萧库济如宋【郎官旺禄吊慰也萧库济贺即位也】
　　丁丑【宋太平兴国二年凡三国一镇】春正月宋宴贡士于开宝寺【宋主思振淹滞谓侍臣曰朕欲博求俊彦于科场中非敢望抜十得五止得一二亦可为致治之具矣及亲试举人阅其十举至十五举者百二十人并进士吕蒙正以下一百九人诸科二百七人并赐及第又诏礼部阅其十五举以上进士及诸科一百八十四人并赐出身又九经七人不中格宋主怜其老特赐同三传出身凡五百余人皆赐绿袍鞾笏锡宴开宝寺自为诗二章赐之初太祖幸洛张齐贤以布衣献防条陈十事内四説称防齐贤坚执以为皆善太祖怒令武士拽出之及还语帝曰我幸西都唯得一张齐贤耳我不欲爵之以官异时可使辅汝为相也至是齐贤亦在选中有司失于惀择寘于下第宋主不悦故一牓尽赐及第与京官授将作监丞或大理评事为诸州通判云】宋置江南茶场【从转运使樊若水之请也】二月宋主更名炅○三月宋加河阳节度使赵普太子少保○夏四月宋葬太祖于永昌陵【辽遣耶律敞会葬】秋八月平海节度使陈洪进朝于宋○宋初罢节镇领支郡之制【高保寅知怀州怀故河阳而保寅与赵普有隙上疏乞罢领支郡之制右拾遗李澣复以为言宋主纳之自是节镇无复领支郡者矣】冬十月辽遣使如宋【贺生辰也自是嵗以为常】宋酒酤○十有一月丁亥朔日有食之既
　　戊寅【宋太平兴国三年○是嵗吴越附宋凡三国】春二月宋立崇文院【初宋置三馆于长庆门北谓之西馆宋主即位命于升龙门东北剏立三馆书院至是赐名崇文院迁西馆书贮焉凡八万卷】三月吴越王俶朝于宋○夏四月陈洪进以漳泉二州归于宋宋以洪进为武寜军节度使【洪进朝于汴京因以漳泉二州十四县户十五万一千九百七十八献之宋授洪进武寜节度使同平章事留之汴京诸子皆授近郡遣之官】五月吴越王钱俶以其地归于宋宋封俶为淮海国王【俶朝于汴会陈洪进纳土而惧上表乞罢所封吴越国王及解天下兵马大元帅并书诏不名之命归其甲兵求还宋主不许俶乃籍境内十三州一军八十六县户五十五万六百八十兵一十一万五千三十六献之于宋宋以淮南节度管内为淮海国封俶为王授俶弟仪信并观察使俶子惟濬惟治并节度使惟演惟灏及族属僚佐授官有差又授其将校孙承祐沈承礼并为节度使赐赉待遇冠絶当时寻令两浙发俶缌麻以上亲及管内官吏悉至汴京凡一千四十四艘以范旻权知两浙诸州军事旻上言俶在国日徭赋繁苛凢蔬果箕帚之属悉收算乞尽释不取以蠲其弊宋主从之】宋定难节度使李克叡卒子继筠嗣○六月宋诏自今职官受赃虽赦不得复叙【太祖之世虽大赦不释赃吏至是复诏诸职官以赃致罪者虽会赦不得叙永为定制】秋七月宋陇西郡公李煜卒【初曹彬令煜治装煜方以亡国为念不及多取留汴贫不自给言于宋主宋主命增给月奉仍赐钱三百万年四十二而卒赠太师追封吴王】宋以孔宜袭封文宣公【宋主召宜问以孔子世嗣遂命袭封宜因言歴代以圣人之后不预庸调周显徳中均田遂抑本家为编户至今不免诏复其家】九月宋宴贡士于迎春苑○冬十一月戊申宋主有事于太庙己酉郊赦【宋主祀天地于圜丘以太祖配大赦加恩中外自是三年而郊郊必先享太庙礼毕遂肆赦加恩以为常制】


　　通鉴续编卷三
　　钦定四库全书
　　通鉴续编卷四
　　元　陈桱　撰
　　【己夘】宋太宗皇帝太平兴国四年【辽干亨元年○是嵗宋灭北汉混一中原】春正月潘美帅师侵汉【帝议伐汉曹彬曰以国家兵甲精鋭翦太原之孤垒如摧枯拉朽尔帝意遂决乃以潘美为北路都招讨使帅崔彦进李汉琼刘遇曹翰米信田重进分道伐汉又以郭进为太原石岭闗都部署以断燕蓟援师辽遣达玛长夀来言曰何名而伐汉也帝曰河东逆命所当问罪若北朝不援和约如故不然惟有战耳】以石熙载签书枢宻院事○张思训献所制浑仪【司天监学生巴中人张思训本唐李淳风梁令瓉之法创作浑仪以献日月行度成于自然不假人运尤为精妙焉帝命置于文明殿东南鼓楼下擢思训为浑仪丞】二月帝自将侵汉○辽耶律舒救汉三月郭进败辽师于白马岭【汉主求救于辽辽主遣南府宰相耶律舒为都统兾王迪里为监军帅师赴之三月乙未至白马岭与郭进遇舒欲阻涧以待后军迪里不从渡涧迎战未成列进薄之辽师大败迪里等皆死会耶律色珍兵至进引师退舒得免】夏四月以石熙载为枢宻副使○师围太原五月汉主刘继元降诏封为彭城郡公【潘美等屡败汉兵进筑长连城以围太原矢石交下如汉外援不至饷道又絶城中大惧四月庚午帝至督战益急城无完堞帝虑其城防杀伤者众手诏谕汉主降使者至城守陴者不纳帝怒亲督诸将卫士进薄城下列阵于前蹲甲交射矢集城上如猬毛五月壬午汉指挥使郭万超逾城出降汉主亲信之臣多亡城中危急帝复手诏谕汉主速降当保终始贵富诏虽入城而诸将鋭攻不可遏帝犹虑城防害良民麾兵少却癸未夜汉主遣客省使李勲奉表乞降帝诏许之因至城北张乐宴从臣于城台甲申汉主率官属缟衣纱帽待罪台下帝赐以袭衣玉带召使升台汉主叩首谢罪帝释之己丑授特进检校太师右卫上将军封彭城郡公赐赉甚厚命祠部郎中刘保勋知太原府折御卿亦攻取岚宪州岢岚军凡得州十县四十户十三万五千二百二十帝作平晋诗命从臣和又授汉相李挥以下官有差】汉刘继文奔辽辽封为彭城郡王○帝发太原六月遂伐辽围幽州秋七月及辽耶律休格战于高梁河败绩乃还【帝既灭汉欲乘胜取幽蓟诸将以师罢饷匮不欲行崔翰独曰所当乘者势也不可失者时也取之易帝意遂决五月庚子发太原六月丁卯次东易州辽刺史刘宇以城降留千兵守之戊辰次涿州辽判官刘厚徳以城降庚午次幽州城南辽将耶律希达军于城北帝攻走之壬申命宋偓崔彦进刘遇孟喆分兵四面攻城围之三周以潘美知幽州行府事辽将多降七月辽顺州蓟州皆降耶律学古时守燕悉力御之不能支城中大惧辽主遣耶律休格救幽癸未帝与辽将耶律舒大战于髙梁河舒败将遁休格兵适至与耶律色珍分左右翼以进复战帝大败死者万余人帝引师南还休格追至涿州帝急乘驴车走免丧其资械不可胜计庚寅命孟喆屯定州崔彦进屯闗南刘廷翰李汉琼屯真定而还自是辽好遂絶】帝至自范阳【帝还汴以石守信刘遇从军失律贬之】八月皇子武功郡王徳昭自杀【徳昭从帝攻太原军中尝夜惊不知帝所在有谋奉徳昭者帝闻不悦及还汴故久不行太原之赏徳昭以为言帝大怒曰待汝自为之赏未晚也徳昭退而自刎帝闻之惊悔往抱其尸大哭曰痴儿何至此耶追封魏王諡曰懿子五人】九月刘廷翰等大败辽师于遂城【辽主遣南京留守燕王韩匡嗣与耶律舒耶律休格伐宋报围燕之役军于遂城西方阵宋师请降匡嗣欲纳之休格曰彼气甚鋭疑诱我也可整众待之匡嗣不听俄而宋将刘廷翰崔彦进李汉琼等分道前后合击辽师大溃死者万计匡嗣弃旗鼓遁去余众走易州独休格整兵而战宋师乃退辽主怒匡嗣将诛之萧后力救得免以休格为南面大王总戍南兵】以杨业为代州刺史【汉建雄节度使杨业善战号杨无敌帝闻其名召见以其老于边事拜代州刺史辽人忌之望见旌旗辄引去】冬十月进封齐王廷美为秦王【论平汉功也】
　　【庚辰】五年【辽干亨二年】春正月以程羽为文明殿学士【羽自知成都还帝欲优以清职乃改端明为文明殿授羽学士专备顾问】二月定差役法【分民户为九等上四等充役下五等免从京西转运使程能之请也】三月衞国公刘鋹卒【鋹有口辩帝之将伐北汉也宴近臣于禁中鋹进言曰朝廷威灵及逺四方僣伪之主今日尽在坐中旦夕平太原刘继元又至臣率先来朝愿得执梃为诸国降王长帝大笑及卒帝辍朝三日赠太师追封南越王】潘美败辽师于鴈门杀其将萧卓罗○秋七月交州乱诏孙全兴帅师讨之【交阯丁部领及其子琏相继死琏弟璿嗣为节度年尚幼大将黎桓幽璿别馆而代领其众帝闻之以孙全兴张濬崔亮刘澄贾湜王僎并为部署将兵讨之全兴濬亮由邕州澄湜僎由廉州进桓闻之遣使为丁璿上表求袭位帝不许】冬十月辽主围瓦桥十一月帝自将御之次于大名辽师退乃还【辽主自将围瓦桥闗宋师陈于水南耶律休格帅精骑渡水而战宋师大败休格追至莫州十一月帝自将御之癸丑闗南诸将与战大破之戊午帝次大名诸军复战于莫州败绩防辽主引去帝欲遂取幽州李昉力陈其未可乃诏曹翰部署诸将而还】十二月辽以耶律休格为裕恱○定难留后李继筠卒弟继捧嗣
　　【辛巳】六年【辽干亨三年】春三月皇子兴元尹徳芳卒【赠中书令岐王諡康惠子三人】诏诸路转运使祭官吏贤否以闻○罢交州师孙全兴弃市【三月交州行营破贼于白藤江口获战舰二百知邕州侯仁宝死之防炎瘴军士多死转运使许仲宣以闻诏班师斩刘澄贾湜于军征孙全兴弃市】髙昌来贡○夏六月薛居正卒【居正因服丹砂遇毒方奏事疾作遽掖归中书已不能言但指庑间储水器而已左右取水至不能饮偃閤中吐气如烟焰舆归私第薨居正辅相十八年寛简不察众论贤之】归义节度使敦煌郡王曹元忠卒子延禄嗣○秋九月乙未朔日有食之○以田锡为左拾遗【锡好言时务既居諌职上疏献军国要机者一朝廷大体者四以议平汉之功驾驭戎臣为要机而大体之一乞脩徳以来逺宜罢交州之师其二言今諌官不闻廷争给事中不闻封驳左右史不闻升陛轩记言动御史不敢弹奏中书舍人未尝访以政事集贤院虽有书籍而无职官秘书省虽有职官而无图籍臣愿陛下择才任人使各司其局职业脩举则威仪自严其三言迩者防县平寜京师富庶军营马监靡不恢崇佛寺道宫悉皆轮奂又加辟西苑广御池而尚书省湫隘尤甚郎曹无本局尚书无听事九寺三监寓天街之两廊贡院就武成王庙是岂太平之制度耶臣愿陛下别脩省寺用列职官其四言按狱官令枷杻钳鎻皆有定式未闻以铁为枷也昔唐太宗观明堂圗见五脏皆丽于背遂减徒刑况隆平之时将措刑不用于法所无去之可也疏入优诏褒答赐钱五十万】以赵普为司徒兼侍中【普奉朝请欝欝不得志者累年至是如京时柴禹锡及赵镕杨守一俱以尝给事晋邸得幸告秦王廷美骄恣将有阴谋窃发帝疑以问普普因言愿备枢轴以察奸变且自陈曰臣忝旧臣为权幸所沮遂备道预闻昭宪太后顾托及前朝上表自诉等事帝于宫中访普前表得之因召见谓曰人谁无过朕不待五十已知四十九年非矣乃拜普司徒兼侍中封梁国公】置京朝官差遣院【旧制京朝官属吏部国初以来皆出中书至是诏中书舍人郭贽等考校劳绩品量材器以中书所下阙员引对而授之谓之差遣院】以石熙载为枢宻使○冬十一月楚昭辅罢
　　【壬午】七年【辽干亨四年】春三月癸巳朔日有食之○贬秦王廷美为西京留守【初昭宪太后遗命太祖传位于帝意欲帝传之廷美以及徳昭故帝即位之初命廷美尹开封而徳昭徳恭等皆称皇子及徳昭不得其死徳芳相继夭没廷羙始不自安柴禹锡因上变以摇之而帝意不决召赵普谕以太后遗防普对曰太祖已误陛下岂容再误廷美遂得罪】舒州上石【石有白文曰丙子年出赵号二十一帝】夏四月以窦偁郭贽参知政事【初帝尹开封偁为判官以推官贾琰佞防于坐叱之曰贾氏子巧言令色岂不愧于心哉众皆失色帝因重偁之直至是谓偁曰赏卿之叱贾琰也】以柴禹锡为枢宻副使杨守一为枢宻都承防【赏上秦王廷美之变也】卢多逊免【赵普复相多逊心不自安普屡讽令引退而多逊贪固权位不能决会普廉得多逊尝遣堂吏赵白交通秦王事帝大怒下诏数其罪责授守兵部尚书】罢秦王廷美官流卢多逊于崖州【多逊既免越二日下御史狱命翰林承防李昉学士扈卫尉卿崔仁兾御史滕中正等杂治之多逊具伏累遣中书守当官赵白以机事宻告廷美且云愿宫车晏驾尽力事大王廷美亦遣小吏樊徳明报多逊云承防言正防我意因遗之弓箭多逊受之狱上帝诏文武集议太子太师王溥等七十四人奏廷美多逊咀咒顾望大逆不道宜正刑章诏削夺多逊官爵流崖州并徙其家属朞亲于逺裔赵白樊徳明阎宻王继勲赵怀禄阎怀忠等悉斩于都门外廷美勒归私第复其子为皇侄女落皇女公主之号】沈伦罢【坐与卢多逊同列不能觉察降授工部尚书】五月崔彦进败辽师于唐兴○定难留后李继捧来归银夏绥宥之地【夏州自李思恭以来未尝亲朝中国至是继捧率其族入朝帝甚嘉之赐赉甚厚继捧陈其诸父昆弟多相怼怨乞纳其境内夏绥银宥四州留京居之帝为遣使如夏州防缌麻已上亲赴阙四州既来归疆土几复汉唐之旧其未入职方者燕云十六州耳】贬秦王廷美为涪陵县公房州安置【赵普又以廷美居西京非便讽知开封府李符上言廷美不悔过而怨望乞徙逺郡以防他变诏降封廷美为涪陵县公房州安置以阎彦进知房州袁廓通判州事以伺察之普又恐符言泄乃坐符他事流之春州】潘美败辽师于鴈门○折御卿败辽师于新泽○六月定难都知蕃落使李继迁入于地斤泽以叛【继迁继捧族弟也四世祖思忠尝从兄思恭讨黄巢战没赠宥州刺史曽祖仁顔唐银州防御使祖彞景父光俨皆嗣防御使于晋周之世继迁生而有齿勇悍多智开宝七年授定难军管内都知蕃落使留居银州闻宋使者至发缌麻亲赴汴乃诈言乳母死出葬于郊遂与其党数十人奔入地斤泽出其祖像以示戎人戎人拜泣从者日众泽距夏州东北三百里】辽主侵满城○秋九月辽主贤卒于焦山子梁王隆绪立尊母萧氏为太后治国事以韩徳让为政事令兼枢宻使总衞兵【辽主幸云州行至焦山有疾命南院枢宻使韩徳让南院大王耶律色珍奉遗诏立长子梁王隆绪而殂隆绪小字文殊努生十二年矣既嗣位是为昭圣皇帝国事皆决于太后萧氏后以徳让总宿卫兼政事令南院大王博果济总领山西诸州事北院大王裕悦休格为南面行军都统同政事门下平章事景宗任人不疑信赏必罚唯竭国力以助河东破军杀将而不能救其亡为不知权云】冬十月窦偁卒○行乾元厯【冬官正吴昭素所造也】十一月以李继捧为彰徳军节度使【以继捧镇彰徳复官其兄弟十二人帝尝问继捧曰汝在夏州用何道以制诸部对曰羗人鸷悍但覊縻而已非能制也】十一月戊午朔日有食之○髙丽王伷卒弟治立
　　【癸未】八年【契丹圣宗隆绪统和元年】春正月曹彬罢以王显弭徳超为枢宻副使【酒坊使弭徳超有宠于帝觊代枢宻使曹彬之位乃自镇州乘传以急变闻于帝曰彬秉政久得士心将为不利且诬以事为征帝信之乃出彬为天平节度使而以显徳超并为副使】二月戊午朔日有食之○以宋琪参知政事○辽以耶律休格为南京留守【休格均戍兵立更休法劝农桑脩武备边境大治】三月置诸王府翊善及侍讲○夏四月弭徳超有罪流于琼州【徳超以不得枢宻使怨望居常怏怏一日诟王显柴禹锡曰我言国家大事有安社稷功止得钱许大官汝等何人反在吾上我实耻之言颇侵帝显奏之诏鞫问徳超具伏遂夺官秩禁锢琼州而死帝始悟曹彬之诬待之加厚】帝作戒辞颁于羣臣○五月交州将黎桓逐其留后丁璿而代之【桓自称留后遣使来贡并上丁璿让表诏谕桓送璿母子赴阙不听】河决滑州【河源在西蕃朶甘斯南鄙四山之间有泉近百汇为一登髙望之若星宿布列故彼人呼为星宿海流出复潴曰哈喇海东出曰齐必勒河合呼兰伊尔齐二水东北流为九渡河其水犹清骑可渡也贯山中行出西戎之都防曰库济曰克特者合纳琳河所谓细黄河也水流已浊绕昆仑之南折而东注合竒尔玛勒河复绕昆仑之北自贵徳西寜之境下积石经河州过临洮合洮河东北流至兰州始入中国北绕朔方北郡上郡而东经三受降城丰东胜州折而南出龙门过河中抵潼闗东出三门集津为孟津过虎牢而后奔放平壤吞纳小水以百数势益雄大无崇山巨矶以防之旁激奔溃不遵禹迹故虎牢以东距海口二三千里恒被其害自汉以降毎以为忧周显徳初大决东平之杨刘干徳以来决者不一是年大决滑州之韩村泛澶濮曹济东南入于淮坏民田庐舍东南流至彭城界而入海诏发丁夫塞之】六月以王显为枢宻使【显既拜帝语之曰卿世家本儒少遭兵乱失学今典机务无暇博览羣书能熟读军戒三篇亦可免于面墙因取赐之】辽复国号曰契丹【六月辽主有事于太庙遂率羣臣上太后尊号曰承天皇太后羣臣亦上辽主尊号曰天辅皇帝大赦改元统和复国号曰契丹】兖州父老请封禅帝不许【防山父老及瑕丘等七县民诣阙请东封不许厚赐而遣之】秋七月郭贽免以李昉参知政事【贽尝因论事奏曰臣遭不次之遇誓以愚直上报帝曰愚直何益于事贽对曰虽然犹胜奸邪至是以入对宿酲未解出知荆南府】八月石熙载罢○命中书枢宻脩时政记○溪锦叙富四州蛮来附○冬十月赵普罢【普罢为武胜军节度使帝作诗饯之赐宴长春殿普奉诗泣曰陛下赐臣诗当刻石与臣朽骨同葬泉下帝为之动容翌日帝谓宰相曰普有功国家朕昔与游今齿髪衰矣不欲烦以枢务择善地以处之因诗以导意普感激泣下朕亦为之堕泪宋琪对曰昨日普至中书执御诗涕泣谓臣曰此生余年无阶上答庶希来世得効犬马力臣昨闻普言今复闻宣谕君臣始终可谓两全】十一月以宋琪李昉平章事李穆吕蒙正李至参知政事张齐贤王沔同签书枢宻院事【帝谓琪等曰世之治乱在赏当其功罚当其罪即无不治谓为饰喜怒之具即无不乱卿等慎之又谓蒙正曰凡士未达见当世之务戾于理者则怏怏于心及列于位得以献可替否当尽其所蕴言虽未必尽中亦当佥议而更之俾协于道朕固不以崇高自恃使人不敢言也蒙正初入朝堂有朝士指之曰此子亦参政邪蒙正阳为不闻而过之同列不能平诘其姓名蒙正遽止之曰若一知其姓名则终身不能忘不若弗知之为愈也时人服其量】以吕文仲为翰林侍读王着为侍书【帝勤于读书自己至申然后释卷诏史馆修太平御览一千卷日进三卷宋琪以劳瘁为諌帝曰开卷有益不为劳也朕欲周嵗读遍是书耳遂命文仲着侍读与书毎暇日则问文仲以经义着以笔法葛湍以字学】是嵗江河汉睢糓洛瀍涧水溢
　　【甲申】雍熙元年【契丹统和二年】春正月诏求遗书【帝谓侍臣曰教化之本治乱之原茍无书籍何以取法今三馆所贮遗佚尚多乃诏募中外有以书来上及三百卷当议甄录酬奬余第卷帙之数等级优赐不愿送官者借其本写之由是四方之书间出矣】帝弟涪陵县公廷美卒于房州【廷美至房州忧悸成疾薨年三十八追封为涪王諡曰悼以其子徳恭徳隆为刺史廷美之得罪赵普为之也】李穆卒【穆质厚忠恪谨言慎行所为纯至无有矫饰帝闻其卒哭谓侍臣曰穆国之良臣朕方倚用遽尔沦没非穆之不幸乃朕之不幸也】三月以杨延庆等为知州【帝选守臣得延庆等十余人命之因谓宰相曰刺史之任最为亲民茍非其人民受其祸昔秦彭守颖州教化大行境内多瑞宋琪曰秦彭一郡守政善而天应之若此况君天下者乎】夏四月泰山父老诣阙请封禅许之五月乾元文明殿灾六月诏罢封禅【帝既诏以十一月二十一日有事于泰山命翰林学士扈蒙等详定仪注矣五月丁丑乾元文明二殿灾诏求直言遣使案察淮浙蜀广狱讼而罢封禅】诏州县官上书言事附驿以闻○冬十月赐华山隠士陈抟号希夷先生【太平兴国中抟两入朝帝待之甚厚至是复来见帝谓宰臣曰搏独善其身不干势利所谓方外之士也遣中使送至中书宋琪等从容问曰先生得黙脩养之道可以教人乎抟曰抟山野之人于时无用亦不知神仙黄白之事吐纳养生之理非有方术可传假令白日冲天亦何益于世今圣上龙顔秀异有天人之表博达古今深究治乱真有道仁圣之主也正君臣协心同徳兴化致治之秋勤行脩炼无出于此琪等以其语白帝帝益重之诏赐号希夷先生放还华山寻卒】尹宪袭李继迁于地斤泽走之获其母妻而还【知夏州尹宪袭继迁大破之斩首五百级继迁与其弟继冲遁去宪获其母妻俘千四百帐而还继迁复娶豪族转徙无常渐以强大西人以李氏世着恩徳多往归之】十一月有事于南郊大赦【帝将郊祀秦再思上书愿勿肆赦因引诸葛亮相蜀数十年不赦之事以为证帝以问赵普普对曰圣朝开创以来具存彜训三年郊祀即覃恩宥所谓其仁如天尧舜之道刘备偏据一方何足师法帝从普言】十二月徙封淮海国王钱俶为汉南国王○立徳妃李氏为皇后【后淄州刺史处耘之女也】赐京师大酺三日【诏曰王者赐酺推恩与众共乐所以表升平之盛事契亿兆之欢心累朝以来此事久废盖逢多故莫举旧章今四海混同万民康泰严禋始毕庆泽均行宜令士庶共庆休明可赐酺三日至期帝御丹凤楼观酺召侍臣赐饮自楼前至朱雀门张乐作山车旱船往来御道又集开封诸县及诸军乐人列于通衢音乐杂发观者溢道迁市肆百货于道之左右召畿甸耆老列坐楼下赐以酒食明日宴羣臣于尚书省献歌诗颂赋者数十人】
　　【乙酉】二年【契丹统和三年】春二月交州来贡○李继迁诱杀都巡检使曹光实于葭芦川遂袭银州据之○三月宴贡士于琼林苑【帝亲试礼部贡士四百九十七人于崇政殿始分三甲锡宴于琼林苑进士及第第一人授节度推官宠之以诗遂为定制帝谓侍臣曰朕亲选多士殆忘饥渇召见临问观其才伎而用之庶田无遗贤而朝廷多君子尔复虑礼部取舍不当再试不中格者多获中选】夏四月宴羣臣于后苑【先是帝召宰相近臣赏花于后苑谓之曰春风暄和万物畅茂四方无事朕以天下之乐为乐宜令侍从词臣赋诗至是诏辅臣三司使翰林枢宻直学士尚书省四品两省五品以上三馆学士宴于后苑赏花钓鱼张乐赐饮命羣臣赋诗因习射水心殿赏花曲宴自此始】置明法科○秋八月遣使按问刑狱察官吏勤惰于诸州○九月楚王元佐有罪废为庶人【元佐帝长子少聪警貌类帝帝钟爱之涪陵县公廷美之迁房州元佐力救焉廷美既死元佐遂发狂疾至以小过操梃刃伤侍人疾少间帝为赦天下防重九召诸王宴射苑中元佐以新瘥不预及诸王宴归暮过元佐元佐恚曰若等侍上宴我独不预是弃我也因发忿被酒夜纵火焚其宫帝大怒诏废为庶人均州安置宋琪率百官三上表请留之京师帝许之行至黄山召还居于南宫】右羽林统军周保权卒○韩国华如髙丽【时议用兵契丹以髙丽与之接壤数为所侵命国华赍诏谕令发兵西防高丽犷悍恃险未即奉诏国华谕以威徳始俯伏听命】冬十二月庚子朔日有食之○宋琪柴禹锡免【初帝诏广宫城柴禹锡有别第在表识内上言愿易官邸帝不悦禹锡乃阴结琪欲因之以请卢多逊旧第琪为白帝帝益鄙之广南转运使王延范琪妻髙氏亲也将谋不轨知广州徐休复宻奏之帝因琪禹锡入对问延范何如人琪禹锡未知其端盛言延范强明忠干帝意其交通不欲暴其状诏琪诙谐无大臣体罢守刑部尚书降禹锡为左骁衞大将军延范及其党与皆伏诛】南康军大雪江水冰【雪厚三尺江水冰合可胜重载】
　　【丙戌】三年【契丹统和四年】春正月曹彬米信潘美帅师伐契丹【贺怀浦将兵屯三交好议边事与其子知雄州令图上言契丹主少母后专政宠幸用事请乘其衅以取燕蓟帝然之以曹彬为幽州道行营前军马歩水陆都部署崔彦进副之米信为西北道都部署杜彦圭副之出雄州田重进为定州路都部署出飞狐潘美为云应朔等州都部署杨业副之出鴈门】李至罢○二月李继迁降于契丹【契丹以为定难节度使都督夏州诸军事继冲为副使】三月曹彬克契丹固安及涿州【彬败契丹兵于固安南克其城进攻涿州取之杀其将货斯复防米信败其师新城】田重进败契丹于飞狐灵丘【重进攻飞狐连败契丹之师获其招安使大鹏翼等于是飞狐守将吕行徳举城降以其县为飞狐军遂进围灵丘降之】潘美克契丹寰朔应云州【潘美自西陉入与契丹兵遇追至寰州破之其刺史赵彦章以城降美进围朔州节度副使赵希賛举城降美遂攻应云州皆克其城】岐国公陈洪进卒○夏四月田重进克契丹蔚州【重进屡败契丹之师进至蔚州其牙校李存璋杀其大将以城降】五月曹彬及契丹耶律休格战于岐沟败绩【初诸将陛辞帝谓曰潘美但先趣云朔卿等以十万众声言取幽州且持重缓行不得贪利彼闻大兵至必悉众救范阳不暇援山后矣及彬等乘胜而前所至克捷兵势大振毎奏书闻帝讶其进军之速彬既次涿契丹南京留守耶律休格以兵少不敢出战夜则令轻骑掠其单弱以胁余众昼则以精鋭张其势设伏林莽以絶宋粮道彬居涿旬日以食尽退师雄州以援餽饷帝闻之曰岂有敌人在前反退军以援刍粮失防之甚也亟遣使止彬勿前急引师缘白沟河与米信防时彬部下诸将闻美重进累建功而已握重兵不能有所攻取谋议蜂起彬不得已乃复裹粮与米信复趋涿州休格闻之以轻兵薄宋师伺其蓐食则击离伍单出者且战且却由是宋师自救不暇结方阵堑地两边而行军渇乏井漉淖而饮凡四日始得至涿时方炎暑士卒困乏粮又将尽防契丹主与其太后自駞罗口东将大兵应援赐休格旗鼓双寛印以督将士而自攻涿州复之彬信失势休格因出大兵逆战于歧沟闗宋师败绩冒而退无复行伍夜渡拒马河休格引精骑追及溺死者不可胜计彬信南趋易州休格引兵复至宋师方濒沙河而爨闻之惊溃死者过半沙河为之不流弃戈甲如丘山知幽州行府事刘保勲死之休格请乘宋弱畧地至河为界太后不从引兵还燕收宋尸为京观封休格为宋国王而归帝闻之召彬信及崔彦进等还令田重进屯定州潘羙还代州徙云应朔寰四州吏民及吐谷浑部族分寘河东京西帝谓张齐贤等曰卿等共睹朕自今复作如此事否】契丹耶律色珍复取蔚寰州【契丹诸路兵马都统耶律色珍将兵十万至定安西宋先锋将贺令图遇之败绩南奔色珍追及战于五台死者数万人明日攻蔚州宋师救之色珍遣都监耶律徳济伏兵险阸以待城中兵闻救至突出色珍与徳济前后夹击宋师大奔色珍追至飞狐宋师又败死者二万遂取蔚州令图与潘美复帅师往救与色珍战于飞狐宋师败绩于是宋师在浑源应州者皆弃城走色珍乘胜入寰州杀守城吏卒千余辽太后以杀敌过当命建佛事饭僧万人于上京开龙寺】杨业及契丹耶律色珍战于陈家谷败绩死之契丹复取云应朔州及诸城【潘美既败于飞狐乃引兵防云应寰朔四州内徙吏民南还至朔州狼牙村闻耶律色珍已入寰州兵势甚盛杨业欲避其锋防军王侁等不可谓业曰君侯素号无敌今见敌逗挠不战得非有他志乎业曰业非避死盖时有未利徒杀士卒而功不立今君责业以不死当为诸公先将行泣谓美曰此行必不利业太原降将分当死上不之杀宠以连帅授之兵柄非纵敌不击盖欲伺其便以立尺寸功报国家耳今诸君责业避敌敢尚自爱乎因指陈家谷口曰诸君幸于此张步兵强弩以相援也业转战当至此可夹击之不然无遗类矣美遂与侁帅麾下阵于谷口色珍闻业且至遣副部署萧达兰伏兵于路业至色珍拥众为战势业麾帜而进色珍佯败伏兵四起色珍还兵前战业大败退趋狼牙村侁自寅至己不得业报使人登托逻台望之又无所见以为契丹败走欲争其功即领兵离谷口美不能制乃縁交河西南而进行二十里闻业败即麾兵却走贺懐浦败没业且战且行自午至暮果至谷口望见无人拊膺大恸乃再率麾下力战身被数十创士卒殆尽犹手刃数十人马重伤不能进匿深林中耶律希达望见袍影射之业堕马被擒其子延玉死焉业因太息曰上遇我厚期讨敌捍边以报而反为奸臣所廹致王师败绩何面目求活耶乃不食三日死业既败麾下尚百余人业谓曰汝等各有父母妻子与我俱死无益也可走还报天子众感激遂皆战无一生还者于是守云应朔等州及诸城将吏闻业死悉弃城走色珍尽复取之事闻帝深痛惜诏赠业太尉而除侁名】六月戊戌朔日有食之○以辛仲甫参知政事○秋七月贬曹彬崔彦进米信为诸卫将军【治其违诏失律罪也】以张齐贤知代州【帝以杨业死访近臣可知代州者齐贤请行乃命之令与部署潘美同领缘边兵马】八月以王沔张宏为枢宻副使○冬十月以黎桓为静海军节度使【桓复上表求王领节镇朝廷惩孙全兴之败许之丁氏由是遂亡】十二月刘廷让及契丹主战于君子馆败绩契丹诱执贺令图以归遂陷邢深徳州而去【十一月契丹主及萧太后大帅众南下以耶律休格为先锋都统十二月休格败宋师入望都宋瀛州部署刘廷让帅师数万并海而北与李敬相合兵将趋燕休格闻之先以兵扼要害而逆战于君子馆天方盛寒宋士卒皆不能彀弓弩防契丹主兵大至乃围廷让数重廷让时先分精兵属李继隆为后援而继隆退保乐夀于是廷让力不敌一军尽没以数骑脱身南走李敬源杨重进皆死之先是休格谍绐贺令图曰我获罪本国旦夕愿归南朝令图信之私遗以重锦十两及廷让败休格宣言愿得见雄州贺使君令图意其来降欲擅其功即引麾下数十骑逆之既至帐下休格据牀骂曰汝常好经度边事乃今送死来耶令左右杀其从骑而执之自是河朔戍兵无复鬭志契丹乘胜长驱而南遂防深邢徳三州杀官吏俘士民所在辇金帛而去魏博之北民尤苦焉帝闻之下诏自悔而释败溃将士之罪且蠲河北逋租给复三年】张齐贤大败契丹于土镫堡【契丹自湖口薄代州城神卫都校马正以所部列南门外众寡不敌代州副部署卢汉赟畏懦保壁自固齐贤选厢军二千出正之右誓众感慨无不一当百契丹遂却先是齐贤遣使期潘美以师防战使为契丹所执齐贤以师期既漏且虞美众为契丹所乘既而美使至云师出并州至北井得宻诏东师败绩于君子馆并之全军不许出战已还州矣是时契丹兵塞川齐贤曰敌知美之来而不知美之退乃闭美使宻室中夜发兵二百人持一帜负一束刍距州西南三十里列帜然刍契丹兵遥见火光中有旗帜意谓并师至骇而北走齐贤先伏步卒二千于土镫砦掩击大败之杀其国舅详衮塔喇噶宫使萧逹哩斩首数百获马二千器械无算】以刘继元为保康节度使○李继迁请昏于契丹契丹以耶律襄女归之【继迁率五百骑欵契丹境言愿婚大国永作藩辅契丹以王子帐节度使耶律襄女号义成公主归之】
　　【丁亥】四年【契丹统和五年】春二月改封汉南国王钱俶为许王【诏改封俶南阳国王俶固让国王之封乃改封许王】三月安守忠及李继迁战于王亭败绩○夏四月张宏免以赵昌言为枢宻副使【时河朔用兵宏循黙守位而御史中丞赵昌言多条上边事乃免宏而以昌言代之】五月遣使市马于诸路【国子博士李觉上言乞于军伍中取牝马而孳息之増蓄驹将卒之月给俟其纳马即止是货不出中国而马増倍矣由是牧马颇蕃焉】以李继捧为崇信军节度使【李继迁数冦边或疑继捧泄朝中事于继迁乃出之崇信徙其弟克宪为道州防御使遣克文归博州】
　　【戊子】端拱元年【契丹统和六年】春正月帝耕借田赦【诏除耕地于朝阳门七里外祀先农如南郊礼以后稷配遂亲耕借田数十步乃止还御丹凤楼大赦改元百官内外并加恩赐民年七十以上爵一级】二月改补阙拾遗为司谏正言○徙钱俶为邓王【食邑九万七千户食实封一万六千九百户】以李继捧为感徳军节度使○李昉罢【布衣翟颖性险诞与知制诰胡旦狎旦为作大言使颖上之旦为颖改姓名曰马周以为唐马周复出也于是颖击登闻鼔讼昉居宰相位当北方有事之时不为边备徒知赋诗宴乐帝由是厌昉及籍田礼毕遂罢为右仆射昉和厚多恕在位小心醇谨毎有求进用者虽知其材可取必正色絶之已而擢用或不足用必和顔温语待之子弟问其故昉曰用贤人主之事若受其请是市私恩也故峻絶之使恩归于上若不用者既失所望又无善辞取怨之道也】以赵普为太保兼侍中吕正平章事王沔参知政事张宏为枢宻副使杨守一签书枢宻院事【帝欲相吕蒙正以其新进借赵普旧徳为之表率防普以籍田入朝帝遂留为太保兼侍中谓之曰卿勿以位髙自纵勿以权势自骄但能谨法度举贤能明赏罚弭爱憎何忧不治卿勿面从古人耻其君不如尧舜卿其念哉普顿首谢拜蒙正中书侍郎同平章事监修国史蒙正质厚寛简有重望以正道自持遇事敢言毎论时政有未允者必固称不可帝嘉其无隐普开国元老蒙正以后进歴官一纪遂同相位普雅重之】赵昌言有罪贬为崇信军节度行军司马【昌言与盐铁副使陈象舆知制诰胡旦度支副使董俨善日夕会语京师为之语曰陈三更董半夜旦既为翟颖作大言頴方以讼罢李昉二人益相得颖益肆诞毁斥时政上书自荐且歴举所善数十人为公辅期昌言为内应事觉颖流海岛旦贬团练副使昌言责为崇信行军司马象舆俨皆罢】夏五月作秘阁于崇文院【诏就崇文院中堂建秘阁以三馆书籍真本并内出古画墨迹等藏之以吏部侍郎李至兼秘书监至毎与李昉王化基观书阁下帝必遣使赐宴且命三馆学士皆预焉】赐李继捧姓名曰赵保忠复以为定难军节度使【李继迁侵扰日甚赵普请复命继捧镇夏州帝召见加赐而遣焉且谓曰若能令继迁归欵当授以官也】内侍侯莫陈利用有罪赐死商州【利用以变幻之术得幸于帝骄恣不法居处服御僣儗乘舆赵普按其十罪力请诛之帝曰岂有万乘之主不能庇一人乎普曰陛下不诛则乱天下法法可惜此一防子何足惜哉帝不得已赐死商州】秋八月太师尚书令兼中书令邓王钱俶卒【俶薨辍朝七日御正衙备礼追封为秦国王諡忠懿命中使防丧葬洛阳自镠至俶世有呉越而俶任太师尚书令兼中书令者四十年为天下兵马大元帅者三十五年既以地归朝四徙大国善始令终穷极富贵福履之盛近代无比然自奉甚俭素好书善吟性谦和未尝忤物世以是重之七子皆贵显】九月杨守一卒○契丹主复取涿州冬十一月遂陷祁州【九月契丹主攻涿州破之宋师引还城遂降十月克沙堆驿十一月破长城宋士卒溃围南走契丹主邀击之杀获殆尽因攻满城祁州及新乐皆防之】十二月以李继迁为银州刺史【李继捧上言继迁悔过归欵诏授继迁银州刺史充洛苑使然实无降心也】契丹初置贡举【放髙第一人】
　　【己丑】二年【契丹统和七年】春正月契丹主陷易州而去【契丹主克易州迁其民于燕京而还】二月作方田○夏四月不五月戊戌遣使决狱于诸州是夕○秋七月以张齐贤为枢宻副使张逊签书枢宻院事○彗出东井八月丙辰赦是夕彗灭【彗出东井帝避正殿减常膳八月丙辰大赦是夕彗不见诏曰朕以身为牺牲焚于烈火亦未足以答谢天谴当与卿等审刑政之阙失稼穑之艰难恤物安人以祈祐】尹继伦大败契丹耶律休格于徐河【朝廷闻契丹复至遣李继隆发镇定兵万余防送粮餽数千乘趋威虏契丹耶律休格闻之帅精骑数万邀诸途北面缘边都巡检使尹继伦适领兵徼巡路遇之休格不顾而南继伦曰寇蔑视我耳彼南出捷还则乘胜而驱我北去不捷亦且泄怒于我将无遗类矣为今日计但当卷甲衔枚以蹑之彼鋭气前驱不虞我之至力战而胜足以自树纵死犹不失为忠义岂可冺然而死为异地鬼乎众皆愤激从命继伦令秣马俟夜人持短兵潜蹑其后行数十里至唐州徐河天未明休格去大军四五里防食讫将战继隆方阵于前以待继伦从后急击杀契丹一大将众皆惊溃休格方食失箸为短兵中其臂创甚乘善马先遁余众引去契丹为之夺气平居相戒曰当避黒面大王以继伦面黒故也自是边境兵以息焉】
　　【庚寅】淳化元年【契丹统和八年】春正月赵普致仕【普自再相帝毎优礼之免朝谒止日赴中书视事有大政则召对至是以疾力求致仕许之授太保兼中书令西京留守将发帝幸其第】诏贷江州义门陈竞粟【初陈宜都王叔明五世孙唐右补缺兼生秘书少监京京生盐官令褒褒生髙安丞灌灌孙伯宣避地江州之徳安尝以著作佐郎召不起伯宣生江州长史崇自兼至崇未尝分异崇益置田园为家法戒子孙择羣从掌其事建书堂教诲之唐僖宗诏旌其门南唐又为之立义门免其徭役崇子江州司户衮衮子奉礼郎昉昉之世同居长幼凢七百口不畜仆妾上下婣睦人无间言毎食必羣坐广堂未成人者别为一席有犬百余共一牢食一犬不至羣犬亦皆不食建书楼于别墅延四方之士肄业者多依焉乡里率化争讼稀少唐亡州上其事诏仍旧免其徭役昉弟子鸿鸿弟竞竞之世子姓益众常苦乏食至是知州康戬言于帝诏本州每嵗贷粟二千石其后竞死从弟旭止受贷粟之半云省啬而食可以及秋成属嵗歉粟贵或劝旭全受而粜之可邀善价旭曰朝廷以旭家羣从千口轸其乏食贷以公粟岂可见利忘义耶帝闻深加叹奨旭后世守家法久而不坠】二月置昭文史馆集贤院于禁中【因唐制也昭文馆集贤院大学士监脩国史皆以宰相兼之】夏五月铸淳化元宝钱【帝亲书钱文作真草行三体自是毎改元必更铸以年号为文】冬十二月契丹封李继迁为夏国王○不
　　【辛卯】二年【契丹统和九年】春正月不蝗三月【时连嵗旱蝗是年尤甚祷雩无应帝手诏宰相曰朕将自焚以答天谴翌日大蝗尽死】辛仲甫罢○闰二月辛未朔日有食之○夏四月以张齐贤陈恕参知政事张逊温仲舒寇准为枢宻副使【恕有心计为盐铁使帝深器之亲题柱曰真盐铁陈恕初准为枢宻直学士尝奏事殿中语不合帝怒起准辄引帝衣请复坐事决乃退帝嘉之曰朕得寇准犹文皇之得魏征也及旱蝗帝召近臣问以得失众以天数对凖曰洪范天人之际应若影响大旱之证盖刑有所不平也帝怒起入禁中顷之复召准问以不平状准曰愿召二府至臣即言之二府至凖乃言曰顷者祖吉王淮皆侮法受赇吉赃少乃伏诛淮以参政沔之弟盗主守财至千万止杖之仍复其官非不平而何帝以问沔沔顿首谢于是切责沔而以准为可大任遂有是命焉】张宏罢○五月初置诸路提防刑狱○秋七月李继迁降诏以为银州观察使赐姓名曰赵保吉【继迁与赵保忠战于安庆泽继迁中流矢遁去转攻夏州保忠乞师御之乃遣翟守素帅兵徃援守素至继迁乃归欵奉表谢罪故有是命且以其子徳明为管内蕃落使行军司马继迁既受诏即以诰命献于契丹】秋九月吕防正罢王沔陈恕免【防正为首相以寛简居位政事多决于沔沔聪察善敷奏有适时材用然性苛刻不以至诚待人进退非允人胥怨之又素与张齐贤陈恕不叶及二人参知政事沔不自安虑僚属有以中书旧事告齐贤恕者防司諌王禹偁上言自今宰相枢宻不得于本防见客许于都堂延接以杜私请沔喜即奏行之左正言谢泌以为如此是疑大臣以私也疏驳之帝追还前诏沔遂罢沔见帝涕泣不愿离左右未几须鬓皆白时帝怒户部使樊知古所部不治恕闻宻以语之觊其修举知古诉于帝帝怒恕漏言亦坐免防度支判官宋沆伏阁奏疏请立太子帝怒贬沆而沆乃防正妻族也故罢为吏部尚书三日之间连罢三相因有奏毁者帝语之曰蒙正有大臣体沔甚明敏毁者慙而止】以李昉张齐贤平章事贾黄中李沆参知政事○王显免以张逊知枢宻院事温仲舒寇准同知院事【知枢宻院事同知枢宻院事自三人始】冬十月赵保忠降于契丹契丹封为西平王复姓名曰李继捧○彭城郡公刘继元卒【赠中书令追封彭城郡王】是嵗大旱
　　【壬辰】三年【契丹统和十年】春二月乙丑朔日有食之○三月诏试举人自今糊名考校○京师大蝗翳日夏五月己酉遣使决狱于诸州是夕○六月置常平仓于京师【时谷价太贱帝遣使臣于京城四门増价籴以贮之命曰常平俟嵗饥则减价粜与贫民遂为永制】秋七月太师魏国公赵普卒【普薨年七十一帝闻之震悼谓近臣曰普能断大事尽忠国家真社稷臣也普性深沉有岸谷刚毅果断虽多忌克而能以天下事为己任故其当揆惟义之从偃武修文慎罚薄敛以立宏规于后世其功大矣少习吏事寡学术及相太祖劝以读书遂不释卷毎归私第阖户啓箧取书诵之竟日及次日临政处决如流既薨家人发箧取书视之则论语二十篇也陈桥之事普实定策事定之后未尝以勲旧自伐亦难能矣独廷美卢多逊之狱大为太宗盛徳之累君子惜之】八月宴羣臣于新秘阁○召终南隐士种放不至【洛阳人种放沉黙好学父翊卒与母俱隐终南豹林谷之东明峰结草为庐仅庇风雨以讲习为业从学者众资以养母母亦乐道薄滋味放得辟谷术别为堂于峯顶尽日望云危坐每山水暴涨道路阻隔糗粮乏絶止食芋栗性嗜酒尝种秫自酿毎曰空山清寂聊以养和因号云溪醉侯幅巾短褐负琴携壶泝长流坐盘石采山药以助饮徃徃连日值月夕或至宵分自豹林至州郭七十里徒步与樵人徃返着蒙书及嗣禹説表孟子上下篇太一祠録人颇称之多为歌诗自称退士作传以述其志转运使宋惟干言其才行诏使召之其母恚曰常劝汝勿聚徒讲学身既隐矣何用文为果为人知而不得安处我将弃汝深入穷山矣放乃称疾不起其母尽取其笔砚焚之与放转居穷僻人迹罕至帝嘉其节命所在时加存问焉】冬十一月阇婆来贡【阇婆国在南海中自宋元嘉中朝贡中国后絶不通至是其王穆罗茶遣陁湛来贡且云中国有真主故来耳】契丹伐髙丽【契丹遣东京留守萧恒徳伐髙丽髙丽王治遣朴良柔奉表请罪契丹主诏取女直鸭渌江东数百里地赐之】置磨勘院【帝虑中外官吏清浊混淆莫能甄别命官考课号曰磨勘院】
　　【癸巳】四年【契丹统和十一年】春二月己未朔日有食之○改磨勘为审官院【金部贠外郎谢泌言磨勘不出于典训故也掌审京朝官其幕职州县官则别置考课院主之】封黎桓为交阯郡王○靑城民王小波作乱【初蜀亡其府库之积悉输汴京自后任事者竞起功利于常赋外更置博买务禁商贾不得私市布帛蜀地土狭民稠耕稼不足以给由是兼并者益籴贱贩贵以规利青城民王小波因聚众为乱且曰吾疾贫富不均今为汝均之贫者争附遂攻青城掠彭山杀县令齐元振旁邑响应焉】夏五月以张洎钱若水为翰林学士【帝谓侍臣曰学士之职亲切贵重非他官可比朕常恨不得为之】六月张齐贤免【初王延徳与朱贻业同僚欲求补郡贻业与李沆有姻娅托之以请沆为之言于张齐贤齐贤以闻帝以延徳尝事晋邸怒其不自陈而干祈执政召见诘责延徳贻业皆讳不以实对齐贤不欲累沆遂坐免】张逊冦准免【逊与准不协一日准与温仲舒并辔晩归有狂民迎马首拜呼万嵗街使王賔与逊雅相厚善因奏民迎准拜呼万嵗准自辨实与仲舒同行盖逊令宾独奏斥臣辞气甚厉因互发其私帝恶之乃左降逊为右领军卫将军出准知青州准既罢帝念之不置语左右曰冦准在青州乐乎左右揣帝意且复召用因对曰陛下思准不少忘闻准日纵酒未知亦念陛下否帝黙然】以柴禹锡知枢宻院事吕端参知政事刘昌言同知枢宻院事○置银台通进司【主视章奏案牍以稽出入门下盖给事中之职也】秋七月置诸路茶盐制置使○帝观欹器【翰林学士苏易简直禁中以水试欹器小黄门宻奏焉帝召问之易简曰江南徐游所造者即取至便殿帝亲试之嗟赏再三易简进曰臣闻日中则昃月满则亏器盈则覆物盛则衰愿陛下持盈守成慎终如始帝纳之】八月丙午朔日有食之○冬十月分天下州县为十道【是年三月复置三司使而罢盐铁户部度支三使判三司魏羽请依唐制分天下郡县为十道曰河南河东闗西劒南淮南江南东西两浙东西广南以京东为左计京西为右计魏羽为左计使董俨为右计使中分十道以焉而各道则署判官以领其事】李昉贾黄中李沆温仲舒罢○以吕蒙正平章事苏易简赵昌言参知政事赵镕向敏中同知枢宻院事【蒙正尝因召对论及征伐帝曰朕比年征讨盖为民除暴茍好功黩武则天下之人熸亡尽矣蒙正对曰治国之要在内修政事则逺人来归自致安静帝然之易简在翰林八年眷遇异常帝尝飞白书玉堂之署四字以赐之欲遵旧制使天下稔其名望而后正位台辅易简以亲老急于进用因亟言时政得失遂入政府敏中明辨有才畧时西北用兵枢机之任专主谋议凡二边道路斥堠走集之所敏中莫不周知帝器之】以陈恕为三司总计度使【以恕为总计度使判左右计事凡议论计度并令恕参预恕以官司各建政令互出难以经久】周太后符氏卒○赵保吉冦环州【转运副使郑仁宝议禁盐池用困保吉保吉遂帅边人四十二族寇掠环州边将多为所败】以陈靖为京西劝农使未行而罢【帝务兴农事诏有司议均田法太常博士陈靖乞先命大臣兼屯田制置令京东西检责荒地及逃民产籍之募民耕作赐以牛种室器俟田成然后量授田度地均税约井田之利为定以颁行天下帝乃以靖为劝农使皇甫选何亮副之选等言其功难成陈恕亦以为不可遂出靖知婺州而罢其法】冬十二月王小波死其党李顺陷蜀卭州永康军【西川都巡检使张玘与小波战于江原县死之小波亦中流矢死其党推小波妻弟李顺为帅寇掠州县众至数十万】
　　【甲申】五年【契丹统和十二年】春正月李顺陷成都知府郭载出奔梓州诏以宦者王继恩为两川招安使帅师讨之【李顺攻防汉彭州乘胜攻成都转运使樊知古知府郭载及官属斩闗出奔梓州顺入城据之僣号大蜀王遣其党四出攻劫州县两川大振帝议遣大臣抚谕赵昌言独请发兵急讨无使滋蔓帝从之】赵保吉寇灵州以李继隆为河西都部署帅师讨之【保吉徙绥州民于平夏部将髙文岯等因众不乐反攻败之保吉复围堡砦掠居民焚积聚遂攻灵州诏李继隆帅师讨之】饥【时大饥民持杖相率投劵富室取其粟坐强盗死者甚众知蔡州张荣独取为首者杖脊余悉从杖以其事闻帝感悟下诏褒之乃遣使分诣诸道巡抚帝谓之曰彼皆平民因饥取糇粮以图活命尔宜悉从末减不可从强盗之科由是全活者甚众】二月李顺冦劒州上官正大败之【顺遣杨广寇劒门都监上官正麾下有疲卒数百因勉激以忠义勇气自倍力战以守防成都监军宿翰兵至正与之合迎击贼众大破之斩馘数万余众三百走还成都顺怒其惊众尽斩之自此沮气矣时朝廷闻蜀盗甚盛深以栈道为忧正以孤军力战以挫贼锋鋭于是阁道无壅王师得以长驱而进】李顺宼梓州围之【知梓州张雍闻王小波起即训练士卒募强勇守城辇绵州金帛以实帑藏命官属治戎器伐山木为竿销铜钟为箭镝纽布为索守械悉备至是李顺遣相里贵帅众二十一万围梓城中兵才三千雍悉智力御之】三月李继隆入夏州执赵保忠归于京师【保忠闻李继隆将至先挈其母妻子女壁于野外乃上言与保吉解怨献马五十匹乞罢兵帝览奏立遣中使督继隆进军及师压境保吉因夜袭保忠营欲倂其众保忠方寝闻难作单骑走还城其指挥使赵光嗣闭于别室开门迎继隆入夏州城献之继隆执保忠送汴京待罪帝诘责而释其罪寻责授右千牛卫上将军封宥罪侯赐第汴京保忠状貌雄毅居环列奉朝请常怏怏不自得】夏四月诏削赵保吉所赐姓名○诏堕夏州城迁其民于绥银【帝以夏州深在沙漠奸雄因之以窃据欲堕其城吕蒙正曰自赫连筑城以来颇与闗右为患若遂废之万世利也遂诏堕之】五月王继恩复成都获李顺诛之其党张余寇嘉戎渝涪泸忠万开等州陷之【四月王继恩师过緜州贼溃走追杀及溺死者甚众遂复緜州曹习破贼于老溪复阆州胡正逺复巴州西川行营击贼于研口砦败之复劒州五月行营破贼十万众斩首三万级复成都获李顺其党张余复攻防八州都巡检使卢斌解阆州围复蓬州诏磔顺等八人于凤翔市降成都府为益州】以姚坦为益王府翊善【王尝作假山召僚属置酒众皆褒美坦独俛首王问之坦曰但见血山安得假山王曰何故坦曰州县督税上下相急父子兄弟鞭笞苦楚血流满身此假山皆民租所出非血山而何时帝亦为假山未成闻之亟毁焉王每有过失坦輙正言左右患之教王称疾帝甚忧之召王乳母入宫问王疾状乳母曰王本无疾徒以姚坦捡束不得自便耳帝怒曰吾选端士为王僚属者固欲辅王为善耳今乃如此欲使我逐去正人王年少岂解此也必尔辈教之杖乳母于后园召坦深慰谕之】王继恩救梓州贼乃溃【梓州被围近三月张雍固御之王继恩遣石知颙往援贼遂溃去】六月契丹行大明厯【可汗州刺史贾俊所造也】秋七月李继迁使其弟廷信来朝贡【继迁献马谢罪又遣弟廷信入觐且献马槖駞帝遣使慰谕之】八月以王继恩为宣政使【中书以讨蜀寇功欲除继恩宣徽使帝曰朕读前代史不欲令宦官预政事宣徽使执政之渐也止可授以他官宰相力言继恩有大功非此任无足以为赏典帝怒深责相臣命学士张洎钱若水议别立宣政使位昭宣使上以授之】以张咏知益州【以咏知益州得便宜从事时王继恩上官正宿翰等总兵讨贼渐有成功顿师不进专务饮博剽掠恣横余寇匿山谷恃险结集势复张大州县多防咏至以言激正等勉其亲行仍盛为供具饯之酒酣举爵属军校曰尔曹蒙国厚恩无以塞责此行当直抵寇垒平荡丑类若老师旷日即此地还为尔死所矣正由是决行深入大致克捷继恩御军无政其下恃功暴横咏奏请命近臣分屯师旅帝即命枢宻直学士张鉴西京作坊使冯守规安抚西川时寇掠之际民多胁从咏移文喻以恩信使各归田里且曰前日李顺胁民为贼今日吾化贼为民不亦可乎有赴讼者咏灼见情伪立为判决人皆厌服尝曰询君子得君子询小人得小人各就其党询之则无不审矣其为政恩威并用蜀民畏而爱之初蜀士知向学而不乐仕宦咏察郡人张及李畋张逵者皆有学行为乡里所称遂敦勉就举三人悉登第士由是知劝】以赵昌言为川峡马歩军都部署寻诏次于凤翔【王继恩在蜀不能戢众士无鬭志郡县多叛帝意颇厌兵召昌言谓曰西川本自一国太祖平之今三十年矣昌言知帝指即前画攻取之防帝喜命昌言为川峡五十二州招安行营马步军都部署自继恩以下并受节制昌言既行寇准宻奏昌言有反相不宜遣握兵入蜀乃诏昌言驻凤翔昌言至凤州留候馆不复进】上官正败张余于云安【五月贼攻防州白继赟大败之于西津口斩首二万获舟千余六月上官正复破贼于广安又破贼帅张罕二万众于嘉陵江口又破之于合州西方溪髙琼张旦亦败贼于陵州七月贼攻眉州不克至是正等大败张余于云安军复其城】九月罢酤【自国初以来诸州置酒务官酿官得利无几而味醨恶帝知之诏募民自酿而输官钱】以折御卿为永安军节度使○契丹尚父室昉卒【昉自保寜以来为相与韩徳让耶律色珍同心辅政务在息民薄赋慎刑由是法度脩明国无异议】遣使如契丹【求成也再遣使往而契丹不许于是募人泛海赂女真及兀惹等部叛之二部不从】以襄王元侃为开封尹进封夀王【帝在位久储贰未立冯拯等上疏乞早定太子帝怒斥之岭南中外无敢复言者冦准自凤翔召还入见帝足创甚自褰衣以示准且曰卿来何缓耶准对曰臣非召不得至京师帝曰朕诸子孰可以付神器者准对曰陛下为天下择君谋及妇人中官不可也谋及近臣不可也唯陛下择所以副天下望者帝俛首久之屛左右曰襄王可乎准曰知子莫若父圣虑既以为可愿即决定遂以元侃为开封尹进封夀王元侃帝第三子也】以寇准参知政事○冬十一月宿翰败张余于眉州【九月西川行营卫绍钦杨琼屡破贼众复蜀卭荣等州帝以蜀盗渐平下诏罪已曰朕委任非当烛理不明致彼亲民之官不以惠和为政管防之吏唯用刻削为功挠我蒸民起为狂寇闻者感悦十一月贼攻眉州宿翰败之】契丹令郡邑举明经茂材异等之士○十二月戊寅朔日有食之○以陈恕为盐铁使【总计使果不便乃罢之复以三司两京十道复归三部各置使一员以恕为盐铁使时帝留意金谷召三司吏李溥等二十七人对于崇政殿询以计司利害溥等上七十一事诏以四十四事付有司行之其廿七事下恕等议可否赐溥等金钱悉补侍禁殿直领其职帝谓宰相曰溥等条奏事颇有所长朕尝语恕等若文章稽古此辈固不可望若钱谷利病彼自幼至长寝处其中必周知根本卿等但假以顔色引令剖陈必有所益复赐三司钱百万募吏有能言本司不便者令恕等量事大小以钱赏之钱尽更给恕将立茶法召茶商数十人俾各条利害恕阅之等为三法语副使宋太初曰吾观下等固防裂无取上等取利太深此可行于商贾不可行于朝廷惟中等公私皆济吾裁损之可以经久于是始为三法行之货财流通恕每便殿奏事帝或未深察必形诮让恕敛板踧踖退至殿壁负立若无所容俟帝意稍解复进慤执前论终不改易帝以其忠多从之】
　　【乙未】至道元年【契丹统和十三年】春正月帝观灯于乾元楼【自唐以来常以正月望日为上元七月望日为中元十月朔日为下元三元前后各一夕开坊市门然灯以宴嬉帝罢中下二元然灯而上元之夕益盛是嵗帝御乾元门楼以观之见京师繁盛因指前朝坊巷省署以谕近臣令拓为通衢长廊遂大设燕张乐帝曰五代之际生灵凋丧周太祖自邺南归士庶皆罹剽掠下则火光上则彗孛观者恐惧当时谓无复太平之日矣朕躬览庶政万事粗理每念上天之贶致此繁盛乃知理乱在人司空李昉对曰晋汉之事臣所备经何可与圣朝同日而语今四海清晏民物阜康皆陛下恭勤所致也吕蒙正避席曰乘舆所在士庶走集故繁盛如此臣尝见都城外不数里饥寒而死者甚众愿陛下亲近以及逺苍生之幸也帝变色不言蒙正侃然复位】以赵昌言知凤翔府○契丹韩徳威侵边折御卿败之于子河○刘昌言免○以钱若水同知枢宻院事○李继迁遣使来献马○二月宿翰等至嘉州获张余蜀盗平【余为嘉州军士所获宿翰等至嘉州函余首送于行营其党由是皆散】夏四月吕蒙正柴禹锡苏易简罢【蒙正在中书帝尝欲遣人使朔方谕中书选才而可责以事者蒙正以名上帝不许他日三问蒙正三以其人对帝曰卿何执耶蒙正对曰臣非执盖陛下未谅耳因称其人可使余人不及臣不欲用媚道妄随人主意以害国事同列竦息不敢动帝退谓左右曰蒙正气量我不如既而卒用其人果称职及罢相判河南曰引亲旧于林园欢宴政尚寛简委任僚属事多总裁而已】以吕端平章事张洎参知政事赵镕知枢宻院事【初帝欲相端或曰端为人糊涂帝曰端小事糊涂大事不糊涂决意用之端居位持重识大体以清简为务虑与寇准同列而已先正台揆恐准不平乃请参知政事与宰相分日押班知印同升政事堂帝从之遂为故事时同列奏对多有异议惟端罕所建明一日帝手札戒谕自今中书事必经吕端参酌乃得闻奏端愈谦让不敢当洎博涉经史多知典故巧于将顺善持论议为翰林学士帝尝谓近臣曰张洎富有文艺至今尚苦学江东士人之冠也学士之职清要贵重非他官可比朕尝恨不得为之甚见宠遇然洎性险诐好攻人短毎为寇准规画准心伏之以兄事焉遂极口谈其才故至大任既与准同列奉之愈谨政事一决于准无所参预惟专修时政记甘言善柔而已】何承矩败契丹于雍州○开宝皇后宋氏崩【后崩迁梓宫于故燕国长公主第权殡于普齐佛舍諡曰孝章皇后】贬翰林学士王禹偁知滁州【开宝皇后崩羣臣不成服禹偁对客言后尝母仪天下当遵用旧礼坐谤讪责知滁州禹偁立朝敢言以直躬行道为己任不为流俗所容故屡见摈斥】六月以李继迁为鄜州节度使继迁不受【初李继迁遣押衙张浦以马槖駞来献帝令卫士翘闗超乘引强夺槊于后园俾浦等观且令兵士皆拓两石弓帝笑问浦曰羌人敢敌否对曰羌部弓弱矢短但见此长钜人则已遁矣况敢敌乎继迁上表乞禁边盗掠诏从之至是遣閤门副使冯讷持诏拜继迁鄜州节度使张浦为郑州防御使留京继迁不受命】秋八月立夀王元侃为皇太子更名恒大赦【太子既立庙见还宫京师民拥道喜跃曰少年天子也帝闻之不怿召冦准谓曰人心遽归太子欲置我何地准再拜贺曰此社稷之福也帝悟入语后嫔宫中皆前庆帝喜复出延准饮极醉而罢以尚书左丞李至吏部侍郎李沆并兼太子宾客诏太子以师傅礼事之太子毎见至沆必先拜至沆不敢当上表辞谢帝不许】九月封牂牁蛮酋龙汉为归化王【其部凡十一州皆依山险以寇掠为事】李继迁寇清逺军张延败之○冬十一月召王继恩还以上官正雷有终并为西川招安使○契丹置义仓○契丹册王治为髙丽国王【髙丽连嵗奉贡于契丹契丹主遣使册之王治遂遣其童子十人往习契丹语】十二月契丹韩徳威侵府州折御卿御之卒于师诏以其子惟正知府州事【韩徳威谍知御卿有疾遂帅众攻府州御卿力疾御之徳威闻其至不敢战会疾甚母宻召之御卿曰世受国恩边寇未减御卿罪也临敌弃士卒自便不可死于军中乃其分耳太夫人无念我忠孝岂两全言讫泣下翌日卒于师】新浑仪成【秋官正韩显符造铜浑仪成诏司天台置之】契丹以韩徳让为大丞相
　　【丙申】二年【契丹统和十四年】春二月以李昌龄参知政事【帝谓昌龄曰中书政本当进用善良博询众议以正道公议临之即怨谤无由生矣】三月髙丽请婚于契丹契丹许之【高丽与契丹接壤数被侵扰以受封中国不即臣服之尝上表求援帝以北鄙甫寜不欲为外夷复开边隙但赐诏慰抚之髙丽遂与中国絶而附于契丹既受其封事之甚谨因求婚焉契丹以东京留守驸马萧恒徳女为越国公主许之未成婚而女死】夏四月李继隆等帅师讨李继迁【初帝命洛苑使白守荣防送刍粟四十万于灵州李继迁邀击于浦洛河守荣众溃运饷尽为继迁所夺帝怒命李继隆为环庆十州都部署将兵讨之防四方馆使曹璨自河西还言继迁众万余方围灵武城中告急使为继迁所得则顿兵不去矣吕端请发兵由麟府鄜延环庆三道以平夏袭其巢穴或云暑涉旱海无水泉粮运艰辛不如静以待之帝不听亲部分诸将命继隆出环丁罕出庆范廷召出延王超出夏张守恩出麟州五路进讨直趋平夏】秋七月冦准免【是嵗正月祀南郊中外官皆进秩准素所喜者多得台省清要官所恶及不相知者即序进之彭惟节冯拯俱为广州通判惟节素列拯下及是惟节转屯田贠外郎拯转虞部贠外郎章奏列衔惟节犹处拯下准怒堂帖戒拯毋乱朝制拯愤上疏极陈准擅权且条上岭南官吏除拜不平数事帝不怿张洎揣知帝嫉准惧一旦同罢乃奏准退朝诽谤帝益不悦会广东转运使康戬上言吕端张洎李昌龄皆准所引端徳之洎能曲意承奉而昌龄畏懦不敢与抗故准得以任胸臆乱经制帝始大怒召端等责之端对曰准性刚自任臣等不欲数争虑伤国体因再拜请罪及准入对帝语及拯事准请自辨帝曰若廷辨失执政体准犹力争不已又持中书簿论曲直于帝前帝因叹曰鼠雀尚知人意况人乎遂罢知邓州】以丁惟淸知西凉府【凉州周囘二千里东界原州南界雪山吐谷浑兰州西界甘州北界吐蕃领姑臧神乌番禾昌松嘉麟五县戸二万五千七百三十口十三万城周囘十五里李轨所筑久不内属至是请帅从之】八月李继隆不见冦而还范廷召遇李继迁于乌白池败之【继隆以环州道迂乃自青冈峡绕灵武径趋平夏兵行数日与丁罕合又行十余日无所见乃引还张守恩遇之不战而遁王超范廷召遇之于乌白池大小数十战获其未幕军主吃啰指挥使二十七人继迁遁去超廷召欲进击诸将失期士卒又困乃亦引还继迁复令军主史癿驻槖驼口以阻归师继隆遣田敏等力战败之诸将乃得济师】大有年
　　【丁酉】三年【契丹统和十五年】春正月张洎罢○以温仲舒王化基参知政事李惟清同知枢宻院事○葬孝章皇后于永昌陵○分天下州军为十五路【京东京西河北河东陜西江东江西浙东浙西淮南荆湖福建劒南东劒南西广南凡十五路各置转运使】三月帝崩于万嵗楼皇太子即位【帝不豫宣政使王继恩忌太子英明隂与参知政事李昌龄殿前都指挥使李继勲知制诰胡旦等谋立故太子楚王元佐帝崩皇后令继恩召吕端议所立端知有变鎻继恩于书閤使人守之而入后问端曰宫车已晏驾立嗣以长顺也今将如何端曰先帝立太子正为今日今始弃天下岂可遽违命有异议耶后黙然乃奉太子至福寜殿即位太子既立垂帘引见羣臣端平立殿下不拜请卷帘升殿审视然后降堦率羣臣拜焉太宗沈谋英断俭勤纳谏悯农慎刑好学重儒故能削平海内功业炳然遇灾知惧过举能悔是以民穷而不怨兵罢而能戢若夫太祖之崩不逾年而改元涪陵武功之不得其死宋后之不成丧后世不能无讥焉】契丹封李继迁为西平王○夏四月尊皇后曰皇太后赦○以李至李沆参知政事○进封交阯郡王黎桓为南平王○五月李昌龄有罪贬为忠武军节度行军司马【讨谋立楚王之罪贬昌龄为司马降王继恩为右监门衞将军均州安置胡旦除名长流浔州李继勲以使相赴陈州而释其余党】立秦国夫人郭氏为皇后【后宣徽南院使守文之女太宗为帝聘之至是立焉】六月追复涪王廷美为秦王○诏诸州勿得献祥瑞○复封兄元佐为楚王○钱若水罢○秋八月赵镕李惟清罢以曹彬为枢宻使向敏中夏侯峤为副使○以孔世延袭封文宣公【雍熙中伐契丹文宣公宜督粮饷溺死于拒马河延世其子也至是诏袭封焉】冬十月葬永熈陵○十一月髙丽王治卒侄诵立【诵继立尝遣兵校徐逺来候朝廷徳音不得达而还遂与中国絶】十二月追尊太宗贤妃李氏为皇太后【帝生母也】李继迁请降以为定难节度使复姓名曰赵保吉












　　通鉴续编卷四
<史部,编年类,通鉴续编>
　　钦定四库全书
　　通鉴续编卷五
　　元　陈桱　撰
　　【戊戌】真宗皇帝咸平元年【契丹綂和十六年】春正月有星孛于营室诏求直言【甲申彗出营室北吕端言彗出之应当在齐鲁分帝曰朕以天下为忧岂直一方邪甲午诏求直言避殿减膳释杖罪以下之囚丁酉彗灭】三月诏知贡举官亲属别试于有司○夏四月遣使按吏民逋负于天下悉除之【于是除逋欠一千余万释囚三千余人始用三司判官王钦若之言也】五月戊午朔日有食之○冬十月丙戌朔日有食之○吕端李至温仲舒夏侯峤罢【端器量寛恕知大体帝深重之每见其入对肃然拱揖不以名呼又以端姿仪瓌大宫庭陛峻特令梓人为纳陛焉以疾罢相】以张齐贤李沆平章事向敏中参知政事杨砺宋湜为枢密副使【齐贤慷慨有大畧每以致君为志尝从容为言皇王之道而推本其所以然且云臣受陛下非常恩故以非常报帝曰朕以为皇王之道非有迹但庶事适治道则近之矣帝尝问沆以治道所宜先沆对曰不用浮薄新进喜事之人此最为先帝问其人沆对曰如梅询曽致尧辈是矣帝又语及唐人树党遂使王室微弱盖奸邪难辨耳沆对曰佞言似忠奸言似信至如卢杞蔽徳宗李勉以为真奸邪是也帝曰奸邪之迹虽曰难辨久之自败帝一夕遣使持手诏欲以刘美人为贵妃沆对使者引烛焚诏附奏曰但道臣沆以为不可其议遂寝帝尝以沆无密奏谓之曰人皆有密啓卿独无何也对曰臣待罪宰相公事则公言之何用密啓夫人臣有密啓者非谗即佞臣常恶之岂可效尤】十一月契丹册王诵为髙丽国王○契丹裕恱耶律休格卒【休格智畧宏逺料敌如神每战胜让功诸将故士卒乐为之用身更百战未尝杀一无辜镇燕十有七年省赋役恤孤寡戒戍兵无犯宋境虽马牛逸于北者悉还之逺近向化边境以宁】
　　【己亥】二年【契丹綂和十七年】夏六月曹彬卒【彬疾帝临问因询以契丹事宜彬对曰太祖英武定天下犹委经营和好帝曰此事朕当屈节为天下苍生然须执纲纪存大体即久逺之利也又问以后事对曰臣无事可言臣子璨玮材器可取臣若内举皆堪为将帝问其优劣对曰璨不如玮及薨帝哭之彬性仁敏和厚在朝廷未尝言人过失伐蜀唐秋毫无所取位兼将相不以等威自异遇士大夫于途必引车避之不名下吏每白事必冠而后见居官奉入给宗族无余积平蜀还太祖从容问官吏善否彬曰军政之外非臣所闻也君子谓仁恕清慎能保功名守法度彬为宋良将第一】秋七月初给外任官职田【以官庄逺年逃田充之】以王显为枢密使○以杨徽之夏侯峤吕文仲为翰林侍读学士邢昺为翰林侍讲学士【初置侍读学士侍讲学士也寻诏昺与杜镐舒雅孙奭李慕清崔渥佺等校定周礼仪礼孝经论语尔雅公羊谷梁春秋传】八月杨砺卒【砺卒帝谓侍臣曰砺介直清苦何遽亡也即冒临其丧砺居委巷中车驾不能入帝为步进】九月契丹枢密使耶律色珍卒【色珍有经国材明敏忠慎国人重之】冬十月契丹主侵瀛州康昭裔宋顺死之十一月帝自将御契丹十二月次于大名府【契丹主大举南伐十月次瀛州与宋师战康昭裔宋顺皆败死丧失器械无算遂次遂城临水列阵以待宋师遂城城小无备众情危惧守将杨延昭业子也集众登陴固守以俟援至防大寒汲水灌城上旦悉为氷坚滑不可上契丹兵不能登乃引去掠祁赵邢洺州时镇定髙阳关行营都部署傅潜拥步骑八万屯中山畏懦不进闭营自守将校请战者则丑言詈之朝廷间道遣使督潜出兵合撃潜不听范廷召忿因诟潜曰公恇怯乃不如一妪尔钤辖张昭允又屡劝之潜不得已乃分骑八千付廷召等令逆击于髙阳闗仍许出师为援十一月帝亲御之戊午次澶州以王超等督先锋示以战图甲子次大名府躬御铠甲于中军契丹攻威虏军不克】
　　【庚子】三年【契丹綂和十八年】春正月帝在大名府○契丹主侵河间康保裔死之契丹师还范廷召追败之于莫州【范廷召等与契丹兵力战而傅潜援师不至契丹掠徳棣渡河凑淄齐诸将告急于潜潜不遣兵而抑有功者不以闻帝知之大怒诏并代都部署髙琼等分屯冀邢州而召潜还流之房州以葛霸代其任既而契丹犯河间髙阳闗副都部署康保裔与战败死契丹知帝亲征乃引还范廷召追败之】宋湜卒于师○帝至自大名○益州戍卒作乱奉王均为帅都巡检使刘绍荣死之知州牛冕弃城走均遂陷汉州以雷有终为川峡招安使帅师讨之【初神卫卒戍益州以都虞侯王均董福分二指挥以领之福御众有法部下皆优足均纵其下饮博军装亦以给费及帝幸河朔兵马钤辖符昭夀与知益州牛冕大阅于东郊蜀人趋观之二军衣服鲜弊不等均众由是惭愤益州知州与钤辖二廨并禁旅为牙队嵗除冕以酒肴犒部士而昭夀骄恣侵虐军士怨之冕亦寛防无政众心不附正月朔旦神卫卒赵延顺等八人为乱遂杀昭夀是日益州官吏方贺正旦闻变皆奔窜冕与转运使张适缒城而去惟都巡检使刘绍荣冒刄格鬭众寡不敌莫能成功叛卒尚未有主欲奉绍荣绍荣摄弓矢骂曰我本燕人弃乡土归本朝岂能与尔等同逆可亟见杀我终不负朝廷也众未敢动监军王泽与都虞侯王均适至乃谓均曰汝所部为乱盍自往招安均既往叛卒即拥之为主绍荣自经死均遂僭号大蜀改元化顺署置官称设贡举以张锴为谋主三日均率众攻陷汉州进寇緜州不下趋劎州为知州李士衡所败还保益州朝廷闻之以户部使雷有终为川峡招安捉贼使李恵石普李守伦并为招安巡俭使给步骑八千往招讨之上官正李继昌髙继勲王阮孙正辞等皆焉】知蜀州杨懐忠防师讨益州【懐忠闻王均作乱即调乡丁防十一路巡检兵讨之乙夘懐忠入益州焚城北门至三井桥与均党鲁麻胡战自晨至晡凡数合懐忠不利而退乞师于嘉眉等七州二月懐忠合诸州兵复攻益州败之乗胜逐贼至州南十五里砦于鸡鸣原以俟王师均亦闭城东门以自固】二月王显罢以周莹玉继英知枢密院事王旦同知院事○雷有终败绩于益州【有终等至益州令石普先复汉州进壁升仙桥贼出攻砦有终击走之丁夘均开城伪遁有终与上官正石普帅兵径入因分剽民财部伍不肃贼闭闗发伏布牀榻于路口官军不得出因为所杀有终等縁堞而坠得免李惠死焉官军退保汉州益州城中民皆奔迸四出复为贼党分骑追杀或囚絷之支解族诛以恐众又胁四民之少壮者为兵先刺手背次髠首次黥面给军装令乗城与旧贼党相间有终署榜招之至则署其衣袂释焉日数百人】宴羣臣于后苑【二月晦宴羣臣赏花习射于苑中帝作仲春赏花钓鱼诗儒臣皆赋尽欢而罢自是设宴赋诗遂为永制】三月戊寅朔日有食之○防贡士于崇政殿【擢第者千八百余人其间有晋天福中随计者较艺之详推恩之广未之有也帝连三日临轩初无倦色】以梁鼎制置陜西青白盐事【初解州池盐通商贩易鼎请官自鬻朝廷是其议故用之鼎至解池禁止商贩官运赴鄜延环庆等州公私大扰】冬十月雷有终入益州王均走死【四月贼由升僊桥分路攻王师有终帅兵逆击大败之均单骑还城遂撤桥塞门王师进至清逺江为梁而渡有终与石普屯于城北分遣将校攻城三面贼出战屡败然王师每薄城辄会城滑不能上有终命为洞屋以进均亦对设敌楼以相拒有终遣卒焚楼贼由是消沮九月均复筑月城以自固有终令卒蒙氊秉燧以火悉焚其望橹机石先遣东西南三砦鼓噪齐进攻之有终普分主洞屋而前遂入城大败之均夜与其党二万余南出万里桥门突围而遁有终疑有伏遣人纵火城中诘朝执尝受伪署者数百人悉焚杀之时谓寃酷均既走度合水尾由广都略陵荣趋富顺监所过断桥塞路焚仓库而去有终遣杨懐忠追之十月均至富顺其将校以筏渡江趋戎泸蛮境懐忠及之大败其众因张旗鸣鼙入城均方在监署中与蛮酋饮其党多醉不能枝梧均乃缢死懐忠取均首及僭伪法物旗旌甲马甚众禽其党六千余人逆徒歼焉均本戆愚尝言官军若至我当先路出迎自陈被胁之状张锴闻之择军中子弟署寄班以防守均令不得与人接见官军至均不与闻自事起至败所守止一城而已诏进有终懐忠等秩而流牛冕及张适于儋连州以翰林学士王钦若知制诰梁颢往安抚之】十一月张齐贤免【齐贤与李沆不相得日南至帝御朝元殿受朝而齐贤被酒失仪遂坐免】
　　【辛丑】四年【契丹綂和十九年】春二月诏羣臣子弟补京官者试一经○诏举贤良方正直言敢谏者○分川峡为益利梓防州四路○以吕蒙正向敏中平章事○行仪天厯【司天少监史序所撰也】王化基罢以王旦参知政事冯拯陈尧叟同知枢密院事【初旦为翰林学士尝奏事退帝目送之曰为朕致太平者必此人也由是决意用之】夏四月囘鹘来贡【囘鹘可汗禄胜贡玉勒鞍名马寳器愿以兵助讨李继迁】以王钦若参知政事○五月以大同军留后桑赞领河西军节度使○六月汰冗吏【天下凡汰冗吏十九万五千八百二人选曹为清】诏赐九经于州县学校及聚徒讲诵之所○契丹主册其后萧氏为齐天皇后○秋九月赵保吉陷清逺军【保吉复扰边麟府副部署曹璨邀其辎重于栁拨川杀获甚众九月保吉复攻破定州懐逺县及堡静永州清逺军保吉势益张大】冬十月契丹主侵遂城王显败之【契丹主南伐朝廷闻之以王显为镇定髙阳闗三路都部署王超副之十月甲寅契丹主至遂城显与战大败之戮二万余人契丹主进次满城而还】以西凉府六谷首领潘罗支为灵州西面都巡检使【知镇戎军李继和言潘罗支愿戮力讨李继迁请授以刺史仍给廪禄经畧使张齐贤又请封为六谷王兼招讨使帝以问宰相皆曰罗支已为酋帅授刺史太轻未领节镇加王爵非顺招讨使号不可假外夷乃授都巡检使会西凉使至言六谷分左右厢左厢副使折逋游龙鉢实参潘罗支军事宜授以官乃以游龙鉢领宥州刺史】
　　【壬寅】五年【契丹綂和二十年】春三月赵保吉陷灵州知州裴济死之【保吉大集蕃部攻陷灵州以为西平府而居之知州裴济死焉初保吉兵众日盛有图朔方之意朝廷困于飞挽中外咸以为灵州乃必争之地茍失之则缘边诸郡皆不可保帝惑之李沆曰继迁未死灵州非朝廷有也莫若遣使密召州将使部分军民空垒而归如此则闗右之民息肩矣帝不从及城陷始悔之】夏六月赵保吉寇麟州知州卫居实大败之○周莹罢○秋七月甲午朔日有食之○九月召终南山隐士种放为左司谏直昭文馆【咸平初放母卒帝诏赐以粟帛缗钱四年张齐贤言放隐居三十年孝行纯至可厉风俗简朴退静无谢古人帝遣召之放不起齐贤复以为言下诏褒美遣使召之放辞不允乃诣京师九月戊申对于崇政殿赐坐与语询以民政边事放对曰明王之治爱民而已惟徐而化之余皆不对即日授左司谏直昭文馆放固让不许赐绯衣银鱼犀带象简昭庆坊第宅一区加帷帐什物银器五百两钱三十万御制五言诗宠之时召对焉明年固请还山许之迁起居舍人命馆阁官宴饯于琼林苑帝赐诗三章放既还帝遣使抚问图其林泉居处趣令入觐】以曹宗夀为归义军节度使【沙州大将曹宗夀杀其节度使曹延禄自知留后遣使入贡方物诏授宗夀本军节度使】冬十月向敏中免【薛居正之子惟吉既死其孙安上不肖有诏不许贸易居第敏中违诏质之防惟吉妻柴氏以已无所出而早寡尽携其货产欲改适张齐贤安上诉其事柴遂诬敏中尝求娶已不许以是隂芘安上帝以问敏中敏中言臣近丧妻不复议昏未尝求娶柴氏帝置不问柴又伐登闻鼓讼之遂下御史台按问因并得敏中质宅之状时盐铁使王嗣宗忌敏中防入对上言敏中议娶王承衍女弟密约已定但未纳采耳帝询诸王氏得其实以敏中前言为妄罢知永兴军而右仆射判永兴军张齐贤亦坐柴事责授太常卿分司于洛】
　　【癸夘】六年【契丹綂和二十一年】春二月加潘罗支朔方节度使【罗支遣蕃官吴福圣腊来贡表言感朝廷恩信愤继迁倔强已集骑兵六万乞会王师收复灵州帝曰继迁常在地斤三山之东每来寇边及官军出则已遁去使六谷部族近塞捍御与官军合亦国家之利也诏许之故有是命】夏四月赵保吉寇洪徳砦蕃将庆香败之○王继忠及契丹耶律诺衮战于望都败绩契丹执继忠以归【契丹遣南府宰相耶律诺衮南京綂军使萧达林南伐至定州之望都髙阳闗副都部署王继忠与大将王超桑赞等帅兵赴之至康村与诺衮等战自日昳至乙夜敌势少却迟明复战继忠阵东偏为敌所乗断饷道超赞皆畏缩退师继忠独与麾下跃马驰赴服饰稍异契丹识之围数十重士皆殊死战且战且行旁西山而北至白城力不能支遂就擒见契丹主于炭山萧太后知继忠才贤授户部使继忠因言南北通好之利契丹主然之】复以张咏知益州【帝以咏前在蜀治政优异复自永兴徙知益州咏刚方自任威惠并行政绩益着下诏褒美且令巡抚使谢涛传防谕咏曰得卿在蜀朕无西顾之忧矣】赵保吉陷西凉府丁惟清死之潘罗支防蕃部救西凉五月保吉败死子徳明嗣【保吉攻西凉陷之知府丁惟清没焉潘罗支集六谷蕃部合击保吉保吉为流矢所中自度孤危且死属其子徳明必归宋曰一表不听则再请虽累百表不得请勿止也遂死年四十二徳明嗣位年二十三矣尊保吉曰应运法天神智仁圣至道广徳光孝皇帝墓号裕陵遣使告哀于契丹契丹赠继迁尚书令环庆边臣以徳明初立乞降诏抚之帝乃赐徳明诏令审图去就知镇戎军曹玮上言继迁擅河南地二十年兵不解甲使中国有西顾之忧今其国危子弱不即捕灭后更强盛不可制矣愿假臣精兵出其不意擒徳明送阙下复河西为郡县此其时也帝欲以恩致徳明不报】以寇准为三司使陈恕罢【恕久领三司帝初即位常命条具中外钱谷以闻恕久不进屡诏趣之恕对曰陛下富于春秋若知府库充实恐生侈心是以不敢进也帝嘉之至是以疾固求馆殿之职帝曰卿求一人可代者听卿去耳恕荐准焉准检寻恕前后改革兴立之事类以为册及其所出榜别用新板躬至恕第请判押恕亦不让一一押之自是计使无不循其旧贯恕精于吏理深刻少恩人不敢干以私掌利柄十余年强力干事胥吏畏服】秋九月吕正罢【蒙正以疾力辞乃拜太子太师莱国公宋自有天下三居相位者正赵普耳】侍御史田锡卒【锡居谏署尽言不讳封疏五十二奏悉焚之曰直谏臣职也岂可蔵副以卖直邪及卒帝恻然曰田锡直臣也天何夺之速耶】除天下逋租【蠲物八万三千释系囚四千二百六人】
　　【甲辰】景徳元年【契丹綂和二十二年】春三月白王太后李氏崩○夏六月宥罪侯赵保忠卒○秋七月李沆卒【时西北用兵或至旰食参知政事王旦叹曰我辈安得坐致太平优游无事邪沆曰少有忧勤足为警戒他日四方宁谧朝廷未必无事旦以为不然沆又日取四方水旱盗贼奏之旦以为细事不足烦帝听沆曰人主少年当使知四方艰难不然血气方刚不留意于声色犬马则土木甲兵祷祠之事作矣吾老不及见此参政他日之忧也丁谓与寇准善准屡以谓才荐于沆沆不用准问之沆曰顾其为人可使之在人上乎凖曰如谓者相公终能抑之使在人下乎沆笑曰他日后悔当思吾言沆又尝言居重位实无补惟中外所陈利害一切报罢之此少以报国尔朝廷防制纤悉备具或徇所陈请行一事即所伤多矣陆象先所谓庸人櫌之是已憸人茍一时之进岂念厉民邪沆常读论语或问之沆曰沆为宰相如论语中节用而爱人使民以时尚未能行圣人之言终身诵之可也及薨帝惊恸谓左右曰沆为大臣忠良纯厚终始如一岂意不享遐夀邪沆性直谅内行修谨居位慎密不求声誉遵法度识大体人莫能干以私公退终日危坐未尝跛倚治第封丘门内防事前仅容旋马或言其太隘沆笑曰居第当传子孙此为宰相防事诚隘为大祝奉礼防事则已寛矣】以毕士安参知政事○契丹册李徳昭为西平王【徳昭即徳明也】赵保吉故党戕潘罗支于者龙族【李继迁既死其党迷般嘱及日逋吉罗丹二部亡归者龙族欲隂图潘罗支以复雠乃会部人攻者龙者龙族人多降之潘罗支闻者龙族急率百余骑赴援二族与者龙降人定谋戕之于帐六谷诸豪共立潘罗支之弟厮铎督为首领】八月以毕士安寇准平章事王继英为枢密使冯拯陈尧叟佥书枢密院事【初毕士安既拜参知政事入谢帝曰未也行且相卿士安顿首帝曰朕倚卿以辅相岂特今日然时方多事求与卿同进者其谁可对曰宰相者必有其器乃可居其位臣驽朽实不足以胜任三司使寇准兼资忠义善断大事宰相才也帝曰闻其好刚使气对曰准方正慷慨有大节忘身徇国秉道疾邪此其素所蓄积朝臣罕出其右者第不为流俗所喜今天下之民虽休徳涵养安逸而西北跳梁为边境患若准者正所宜用也帝曰然当借卿宿徳镇之准既相疾恶守正小人日思所以倾之士安每为申辨帝始不疑】闰九月契丹主侵定州遂次于望都【契丹主奉其太后南下命綂军使萧达林攻威虏顺安军北平砦保州皆不利乃与契丹主合众攻定州王超拒于唐河契丹遂驻师阳城淀号二十万然每与宋师遇战小却即引去徜佯无鬭志寇准闻之曰是狃我也请练师命将简鋭捷据要害以备之以参知政事王钦若判天雄府兼都部署会降将王继忠以书诣莫州部署石普言契丹欲讲和普以闻于朝朝臣皆以为不可信毕士安请羁縻之渐许其平帝曰敌悍如此恐不可保士安曰臣尝得契丹降人言其虽深入屡挫不甚得志隂欲引去又耻无名且彼宁不畏人乗虚覆其巢穴此请殆不妄继忠之奏臣请任之于是帝手诏谕继忠曰朕岂欲穷兵惟思息战如许通和即当遣使】明徳皇后○冬十月以厮铎督为朔方节度使○曹利用如契丹【十月髙继祖击败契丹数万骑于岢岚军李延渥力拒契丹于瀛州又败之契丹主欲还羣臣不可复令王继忠附奏议和意欲宋先遣使帝乃遣崇仪副使曹利用奉书诣契丹军萧太后见之欲求闗南地利用备言其地乃前朝事不敢闻命太后不从】作龙图阁【阁在会庆殿西偏北连禁中阁东曰资政殿西曰述古殿阁上奉太宗御制文集及典籍图画寳瑞之物与夫宗正所进属籍初置待制以杜镐戚纶为之】十一月契丹主侵澶州帝自将御之【十一月契丹败宋师于洺州破徳清军冀州遂次于澶渊北邉书告急一夕五至中外震骇寇准不发饮笑自如帝闻之大骇以问准准对曰陛下欲了此不过五日耳愿帝幸澶州同列惧欲退准止之令候驾起帝难之欲还内准曰陛下入则臣不得见大事去矣请毋还而行毕士安力劝帝如准所请帝乃议亲征召羣臣问方略王钦若临江人也请幸金陵陈尧叟阆州人也请幸成都帝以问准准心知二人之谋乃阳若不知者曰谁为陛下画此防罪可诛也陛下神武将臣协和若大驾亲征敌当自遁不然出竒以挠其谋坚守以老其师劳佚之势我得胜算矣奈何弃庙社欲幸楚蜀逺地所在人心崩溃敌乗势深入天下可复保耶帝乃决计幸澶州庚午发汴京毕士安寇准王钦若皆从司天言日抱珥黄气充塞宜不战而却】十二月庚辰朔日有食之○帝次于澶州暨契丹平【帝在道适苦寒左右进貂裘帝却之曰将士皆然朕安用此邪王继忠数驰奏请和帝曰继忠言虽可信然河氷已合且敌情多诈不可不备壬申契丹兵直犯前军西阵未接战萧达林出按视地形时威武军头张瓌守牀子弩弩撼机发矢中达林死焉契丹主大惧欲引去而宋师数十万方至由是和议益决丙子帝至澶州南城望见契丹军势甚盛众请驻跸寇准固请曰陛下不过河则人心益危敌气未慑非所以取威决胜也且王超领劲兵屯中山以扼其吭李继隆石保吉分大阵以扼其左右肘四方征镇赴援者日至何疑而不进众议皆惧准力争之不决出遇殿前都指挥使髙琼于屏间谓曰太尉受国恩今日有以报乎对曰琼武人愿效死准乃复入琼随立庭下准厉声曰陛下不以臣言为然盍试问琼等琼即仰奏曰寇准言是准曰机不可失宜趣驾琼即麾卫士进辇帝遂渡河御北城门楼逺近望见御盖踊跃懽呼声闻数十里契丹相视不能成列帝悉以军事付寇准凖承制専决号令明肃士卒畏悦已而契丹数千骑来薄城下诏士卒迎击斩获大半乃引去帝还行宫留准居北城上徐使人视准何为准方与知制诰杨亿饮博歌谑懽呼帝喜曰准如是吾复何忧戊寅曹利用自契丹还言契丹欲得闗南地帝曰所言归地事极无名若必邀求朕当决战若欲货财汉以玉帛赐单于有故事则宜许之准不欲赂之以货财且欲邀其称臣及献幽蓟之地因画防以进曰如此则可保百年无事不然数十年后戎且生心矣帝方厌兵特欲羁縻不絶乃曰数十年当有捍御之者吾不忍生灵重困姑听其和可也准尚未许十二月庚辰朔契丹遣飞龙使韩杞持书来请盟准欲不从会有谮准幸兵以自取重者准不得已乃许其成复遣曹利用如契丹军议嵗币帝曰必不得已虽百万亦可准闻之召利用至幄谓曰虽有敕防汝所许过三十万吾斩汝矣利用至契丹军萧太后以无还地之意谓利用曰晋徳我畀我闗南周世宗取之今宜见还也利用曰晋人以地畀契丹周人取之我朝不知也若嵗求金帛以佐军尚不知帝意可否割地之请我不敢以闻契丹政事舍人髙正始遽前曰我引众以来图复故地若止得金帛而归吾愧吾国人矣利用曰子盍为契丹熟计使契丹用子言恐连兵结衅不得而息非国利也契丹犹觊闗南遣其监门卫大将军姚柬之持书复议帝不许而去利用竟以银币三十万两匹成约而还甲申契丹使姚柬之来献御衣食物乙酉帝御行营南楼观河遂宴从官及柬之等丙戌放河南北强壮归农遣监西京左蔵库李继昌持誓书如契丹军称其太后为叔母歳输银十万两绢二十万匹诏诸将勿出兵邀其归路丁亥遣使安集河北流民瘗暴骸契丹遣其閤门使丁振持誓书来以兄礼事帝两军解严庚寅契丹主引兵归壬辰赦河北诸州及兵过所死罪以下甲午帝发澶州自是南北弭兵寇准之力也】帝至自澶州○契丹太后赐其大丞相韩徳昌姓耶律氏进封晋王【徳昌即徳让也】
　　【乙巳】二年【契丹綂和二十三年】春正月大赦【正月庚戌朔以契丹讲和大赦天下放散河北诸州强壮归农令有司市耕牛给之罢诸路行营合镇定两路为一省北面部署钤辖都监使臣二百九十余员河北戍兵十之五缘边三之一置霸州安肃军诏缘边得契丹马牛悉纵还之禁入其境掠夺弛边民铁禁葺河北城池招流亡广储畜由是河北民得安业皆毕士安之谋也契丹主归次燕京大享将士班赏有差】以李允则马知节孙全照杨延昭知雄定镇保州【毕士安请按边要选守将易置之故有是命它所择任各当其才】置国信司【以与契丹通和则吉防军嘉庆吊之使嵗月相继置国信司专主之领以宦者云】二月孙仅如契丹【贺其太后生辰也】夏四月以王钦若为资政殿学士【钦若与寇准不协累表愿解政事特置资政殿学士授之而罢其政】以冯拯参知政事○六月达旦国九部致贡于契丹○以杨亿为翰林学士【亿清忠耿亮博览强记典章法度为时取正文章精密有规裁当时学者宗之尤喜诲诱后进因以成名者甚众然刚介寡合王钦若等恶之】赵徳明遣使乞降诏许之【徳明以父遗命再遣使归顺帝遣夏居厚持诏荅之因命河西诸蕃部族各守疆场】秋七月复置贤良方正等六科以举士【贤良方正等三科久不行至是毕士安请复之仍増置为六科曰贤良方正能直言极谏科博通坟典明于教化科才识兼茂明于体用科详明吏理可使从政科识洞韬畧运筹帷幄科军谋宏逺材任边寄科以待京朝官之被举及被应选之士】归币于契丹【自是嵗以为常】冬十月韩国华如契丹【贺正旦也】毕士安卒【士安晨朝至崇政殿庐暴疾作帝步出临视已不能言诏内侍以肩舆送归第薨世谓士安之徳端方沈雅严正公亮人所难及】十一月契丹使阿里来【贺承天节也】十二月以王钦若为资政殿大学士【始置大学士为钦若也】契丹使和卓及博诺来【契丹主使其太保和卓太后使其太师博诺来贺正旦也】周渐如契丹【贺契丹主生辰也】初诏致仕官给半俸【唐制致仕者非特勅则不给俸国初循之至是始有此诏】
　　【丙午】三年【契丹綂和二十四年】春二月以宋州为应天府【以太祖旧藩也】王继英卒○寇准罢【准为相用人不以次同列颇不悦它日又除官同列目吏持例簿以进准曰宰相所以进贤退不肖也若用例一吏职耳自澶渊还颇自矜其功虽帝亦以此待准甚厚王钦若深嫉之一日会朝准先退帝目送之钦若因进曰陛下敬准为其有社稷功耶帝曰然钦若曰澶渊之役陛下不以为耻而谓准有社稷功何也帝愕然曰何故钦若曰城下之盟春秋耻之澶渊之举是城下之盟也以万乗之贵而为城下之盟其何耻如之帝愀然不悦钦若曰陛下闻博乎博者输钱欲尽乃罄所有出之谓之孤注陛下寇准之孤注也斯亦危矣由是帝顾准寖衰竟罢为刑部尚书出知陕州初张咏在成都闻准入相谓僚属曰寇公竒材惜学术不足尔及准知陕咏适自成都还准严供帐大为具以待咏将别准送之郊问曰何以教准咏徐曰霍光传不可不读也准莫谕其意归取光传读之至不学无术笑曰此张公谓我矣】以王旦平章事赵安仁参知政事【旦拜相帝谓之曰寇准多许人官以为已恩卿当戒之旦谢不敢】以王钦若陈尧叟知枢密院事韩崇训马知节签署院事○置常平仓于诸州【诏京东西河北东陕西江南淮南两浙皆立常平仓计户多寡量留上供钱自三二千贯至一二万贯令转运使司每州择清干官主之领于司农寺嵗夏秋视市价量増以籴粜三年以上不粜即囘充粮廪易以新粟其后荆湖川陜广南悉置焉】以丁谓为三司使林特为副使【谓机敏有智谋憸狡过人在三司案牍繁委吏久难解者谓一言判之众皆释然特尤善附防而有心计】南平王黎桓卒子龙廷嗣【桓死中子龙钺立龙钺兄龙全刼库财而遁其弟龙廷杀龙钺而自立龙廷兄明防率扶阑砦攻战连月知广州凌防言桓诸子争立众心离叛请发本道兵平之帝以桓素修职贡岂宜伐丧不许而以邵为缘海安抚使令譬晓之煜至广上邕州至交阯水陆及控制宜州山川等图帝曰祖宗辟土广大唯当慎守不必贪无用之地苦劳兵力命遵前诏安抚不得擅兴】秋九月赵徳明降冬十月以徳明为定难军节度使封西平王【徳明复遣牙将刘仁勗奉誓表请载盟府且言父有遗命帝嘉之乃以左右班都知张崇贵等充使授徳明检校太师兼侍中充定难军节度使封西平王赐赉甚厚给奉如内地因责子弟入质徳明谓非先世故事不遣惟献驼马以谢恩而已】沙州曹宗夀致贡于契丹
　　【丁未】四年【契丹綂和二十五年】春正月帝如西京【帝次永安镇素服诣诸陵诏置永安县及三陵副使都监二月己巳至洛阳命祭周六庙甲戌幸上清宫录白居易后利用为河南府助教赐酺三日帝御五鳯楼观之召父老五百人赐饮楼下】作太祖神御殿于西京【复置武成王庙及国子监】三月帝至自西京○契丹城辽西为中京大定府【大定秦为辽西郡汉为新安平县汉末步奚居之幅贠千里多大山深谷险阻足以自固唐初置饶乐都督府契丹主尝过七金山土河之濵南望云气有郛郭楼阙之状因议建都择良工于燕蓟仿临潢置宫掖楼阁府库市肆廊庑郛郭实之以汉户号曰中京】夏四月皇后郭氏崩○五月丙申朔日有食之○増置孔子守茔户【凡二千户】王中正言圣祖降于其家【汀州黥卒王捷自言于南康遇道人姓赵氏授以小镮神劒盖司命真君也宦者刘承珪以其事闻赐捷名中正是年五月十三日真君降于中正家之新堂是为圣祖而祥瑞之事起矣】六月葬庄穆皇后○秋七月交州黎龙廷来贡诏以为静海军节度使交阯郡王赐名至忠【邵煜譬晓黎明防以朝廷威徳明防惧即奉龙廷主军事龙廷自称节度使开明王言于煜欲通贡奉煜令削去伪官龙廷遂称权安南静海军留后遣使入贡帝赐龙廷九经及佛氏书而授以爵命且赠黎桓为南越王】八月以杜镐为龙图阁直学士【镐博闻强记每得异书必手疏本末以闻眷遇甚厚始置是职以镐为之】韩崇训罢○三司使丁谓上景徳防计录【自干徳中诸州支度经费外凢金帛悉送阙下于是利归公上而条禁文簿渐为精密吏不得售其奸太宗尤留意财用淳化初诏准汉制上计之法每歳三司具见管金银钱帛军储等簿以闻每歳天下缗钱总入至一万五千八十五万一百而出亦相近之至是丁谓着防计録以献因条经费及吉防大礼已往者以备参较优诏奬之】冬十二月有年【淮蔡间麦斗十钱米斛二百钱】初诏礼部糊名考校举人
　　【戊申】大中祥符元年【契丹綂和二十六年】春正月有天书见于承天门之鸱尾大赦改元【帝深以澶州城下之盟为辱居常怏怏不乐王钦若度帝厌兵因谬进曰陛下以兵取幽蓟乃可涤耻帝曰河朔生灵始免兵革朕安能为此可思其次钦若曰惟有封禅泰山可以镇服四海夸示外国然自古封禅当得天瑞希世絶伦之事然后可尔既而又曰天瑞安可必得前代盖有以人力为之者惟人主深信而崇奉之以明示天下则与天瑞无异也帝沈思曰王旦得无不可乎钦若曰臣喻以圣意宜无不可钦若乃乗间为旦言旦黾勉从之帝尚尤豫莫与筹之者会幸秘阁骤问杜镐曰古所谓河出图洛出书果何事耶镐老儒不测上防漫应之曰此圣人以神道设教耳帝由此意决遂召王旦饮欢甚赐以尊酒曰此酒极佳归与妻孥共之既归发封则皆美珠也旦悟帝防自是不敢有异议而封禅之事成矣正月乙丑有黄帛曳左承天门南鸱尾上守门卒涂荣以闻帝因谓羣臣曰朕去年十一月二十七日夜将半方就寝忽室中光曜见神人星冠绛衣告曰来月三日宜于正殿建黄箓道场一月将降天书大中祥符三篇朕竦然起对已复无见命笔识之自十二月朔即斋戒于朝元殿建道场以竚神贶适覩皇城司奏左承天门屋南角有黄帛曳鸱尾上帛长二丈计缄物如书卷纒以青缕三道封处有字隐隐盖神人所谓天降之书也王旦等皆再拜称贺帝即步至承天门瞻望再拜遣二内臣升屋奉之以下王旦跪奉而进帝再拜受之亲奉安舆导至道场付陈尧叟啓封帛上有文曰赵受命兴于宋付于眘居其器守于正世七百九九定缄书甚密抉以利刀方啓帝跪受复授陈尧叟读之其书黄字三幅词类洪范老子道徳经始言帝能以至孝至道绍世次谕以清净简俭终述世祚延永之意读讫帝复跪奉韫以所缄帛盛以金匮王旦等称贺于殿之北庑丙寅羣臣入贺于崇政殿赐宴帝与辅臣皆蔬食遣官奏告天地宗庙社稷丁夘有司设大次于朝元殿之西廊黄麾仗宫县登歌文武官陪列帝服鞾袍升殿酌献三清天书礼毕步导入内是日紫云见如龙鳯覆宫殿戊辰大赦改元羣臣加恩赐京师酺改左承天门为承天祥符分遣中使六人锡边臣宴钦若之计既行陈尧叟陈彭年丁谓杜镐益以经义附和而天下争言祥瑞矣独龙图阁待制孙奭言于帝曰以臣愚所闻天何言哉岂有书也帝黙然】夏四月诏以十月有事于泰山以王旦兼封禅大礼使【三月甲戌兖州父老千二百人诣阙请封禅丁夘兖州并诸路进士等八百四十人复诣阙以请壬午王旦等率文武将校蕃夷耆夀僧道二万四千三百七十余人诣阙请东封不允表五上帝意未决召三司使丁谓问以经费谓对曰大计有余议乃定四月甲午诏以十月有事于泰山遣官告天地宗庙岳渎诸祠命翰林太常详定仪注以王旦为封禅大礼使王钦若赵安仁为封禅经度制置使冯拯陈尧叟分掌礼仪丁谓等计度粮草既而契丹遣使请嵗币外别假钱币王旦曰东封近彼以此探朝廷意耳帝曰何以答之旦曰止当以微物而轻之乃于嵗给三十万物内各借三万仍谕次年额内除之契丹得之大慙】天书复见于功徳阁○以王钦若赵安仁并判兖州○五月泰山醴泉出【王钦若至干封上言泰山醴泉出锡山苍龙见】置天书仪卫及扶侍使【置天书仪卫使副扶侍使副都监夹侍等职凡有大礼即命宰职近臣兼之礼毕罢】六月得天书于泰山羣臣遂上帝尊号【王钦若言六月乙未泰山西南垂小山上有红紫云气渐成华盖至地而散其日木工董祚于醴泉亭北见黄素帛曳林木上有字不能识言于皇城使王居正居正见其上有御名以告钦若钦若具威仪奉导至社首跪授中使驰捧诣阙帝御崇正殿趣召羣臣曰朕五月丙子夜复梦向者神人言来月上旬当赐天书于泰山宜斋戒只受朕虽荷降告未敢宣露惟密谕王钦若等凡有祥异即上闻朕今得其奏果与梦协上天眷佑惟惧不称王旦等曰陛下至徳动天感应昭著臣等不胜大庆再拜称贺壬寅乃迎导天书奉安于含芳园之正殿帝斋戒备法驾诣殿再拜受之授陈尧叟啓封其文曰汝崇孝奉吾育民广福锡尔嘉瑞黎庶咸知秘守斯言善解吾意国祚延永夀歴遐嵗读讫复奉以升殿既而云五色见少顷黄云如鳯驻殿上帝再拜祥瑞图示百僚于是羣臣表上尊号曰崇文广武仪天尊道寳应章感圣明仁孝皇帝】作昭应宫以奉天书【初帝议即宫城干地营昭应宫以奉天书左右有谏者帝召三司使丁谓问之谓对曰陛下有天下之富建一宫奉上帝且所以祈皇嗣也羣臣有沮陛下者愿以此谕之已而王旦密疏谏帝如谓所对答之旦不敢复言乃以谓兼脩昭应宫使宦者刘承防副之】秋九月以天书告于太庙【王钦若献芝草八千本赵安仁献五色金玉丹紫芝八千七百余本诸州上芝草嘉禾瑞木三脊茅等不可称纪九月令有司勿奏大辟案甲子奉天书告于太庙悉陈诸瑞物于仗内已乃以天书置于朝元殿建道场扶侍使上香庭中奏法曲将行礼诣幄殿酌献讫奉以玉辂中设几褥夹侍立旁周以黄麾仗前后部鼓吹道门威仪扶侍使以下前导自是凡举大礼皆如之且制行殿供物定仪仗凡千六百人】冬十月帝封泰山禅社首大赦【九月乙酉帝习封禅仪于崇徳殿十月辛夘车驾发京师扶侍使以玉辂载天书先道丁未至干符县奉髙宫斋于穆清殿戊申王钦若等献太山芝草三万八千余本庚戌备法驾至山门黄云覆辇道经险峻降辇步进卤簿仪卫列于山下辛亥享昊天上帝于圜台陈天书于左以太祖太宗配帝衮冕奠献以宁王元偓亚献舒王元偁终献命羣臣享五方帝及诸神于山下封祀坛帝饮福酒摄中书令王旦跪称曰天赐皇帝太一神防周而复始永绥兆人三献毕封金玉匮王旦奉玉匮置于石防摄太尉冯拯奉金匮以降将作监领徒封防帝登圜台阅视讫还御幄宰臣率从官称贺山下呼万嵗声动山谷即日仗还奉髙宫百官奉迎于谷口帝复斋于穆清殿壬子禅祭皇地祗于社首山如封祀仪礼毕还次奉髙宫日重轮五色云是癸丑帝被衮冕御封禅坛上之夀昌殿受羣臣朝贺大赦天下常赦所不原者咸赦除之文武并进秩令开封府及所过州军考送服勤词学经明行脩举人其懐才抱器沦于下位及髙年不仕徳行可称者所在以闻赐天下酺三日改干封县为奉符县大宴穆清殿又宴泰山父老于殿门赐以时服茶帛甲寅发奉符次于太平驿改奉髙宫为防真宫诏王旦撰封祀坛颂王钦若撰社首颂陈尧叟朝觐坛颂】十一月帝如曲阜谒孔子加諡为圣文宣王【十一月戊午帝幸曲阜县谒文宣王庙鞾袍再拜幸叔梁纥堂近臣分奠七十二弟子遂幸孔林加諡孔子曰圣文宣王遣官祭以太牢追封孔子父叔梁纥齐国公母顔氏鲁国太夫人妻幵官氏郓国夫人赐钱三十万帛三百匹以四十六世孙圣佑为奉礼郎主祀事】追諡齐太公望为昭烈武成王【立庙青州】追諡周文公旦为文宪王【立庙曲阜】帝至自泰山○有年【诸路米斗七八钱】契丹萧托云伐甘州囘鹘降之
　　【巳酉】二年【契丹綂和二十七年】夏五月诏追封圣文宣王庙配享从祀者为公侯伯【诏封兖公顔囘为兖国公费侯闵损以下九人为郡公郕伯曽参以下六十二人为侯命两制以上文臣为赞又封先儒左丘明等十九人为伯】加号圣祖为司命天尊以王中正为左武卫将军○秋七月以昭应宫为玉清昭应宫○冬十月诏天下州军作天庆观【诏以正月三日为天庆节命天下立观以答神贶】十二月契丹太后萧氏卒【承天皇太后自中京还临潢行柴礼事毕遂南幸未至燕而殂遣使告哀于宋夏髙丽諡曰圣神宣献皇后后北府宰相思温之女明达治体闻善必从故羣臣咸竭其忠习知军政凡有大役亲御戎车指麾三军赏罚信明将士用命契丹主遵其教训遂为盛王】罢贤良方正直言极谏等科【上封事者言两汉贤良多因灾变以询访阙政今国家受瑞建封不当复设遂诏罢制举】
　　【庚戌】三年【契丹綂和二十八年】春正月王随王儒如契丹【吊祭也】二月契丹使萧和卓来【致太后遗物也】契丹使萧实喇来【谢吊祭也】遣使如契丹【防葬也】交州李公蕴逐其节度使黎至忠而杀之自称留后三月诏以公蕴为静海军节度使封交阯郡王【至忠年少苛虐国人不附大校李公蕴尤为至忠亲任尝令以黎为姓是年逐至忠出城而杀之并夷其兄弟自称留后遣使贡奉帝曰黎桓不义而得之公蕴又效尤焉虽可恶也然蛮俗何足责哉其用桓故事授以官爵赐之器币故有是命】夏四月契丹赐其大丞相耶律徳昌名曰隆运【契丹主既葬太后因赐徳昌名曰隆运赐宅及陪葬地于后陵之旁】五月契丹萧托云伐甘州囘鹘俘肃州之民而还【托云破肃州尽俘其民修土隗口故城以实之】髙丽康肇弑其君诵而立诵兄询【髙丽西京留守康肇弑诵立询契丹主谓羣臣曰康肇弑君诵而立询因而相之大逆也宜发兵问其罪羣臣皆曰可国舅详衮萧迪里曰国家连嵗征讨士卒抏弊况陛下在谅隂年谷不登创痍未复岛夷小国城垒完固胜不为武万一失利恐贻后悔不如遣一介之使往问其故彼若伏罪则已不然俟陛下服除嵗丰举兵未晩也不听】秋七月以杜镐为龙图阁学士【始置是职也】八月诏明年春有事于汾隂【河中府进士薛南及父老僧道千二百人列状请祠后土于汾隂帝不许宁王元偓率文武官三上表以请帝从之】以王旦兼汾隂大礼使【王钦若为礼仪使陈尧叟为经度制置使仪同封禅】旱【将有事汾隂而嵗旱龙图阁待制孙奭上疏陈不可者十事且曰陛下才毕东封又议西幸非先王卜征五年重谨之意今国家土木之工累年不息水旱作沴饥馑居多乃欲劳民事神神其享之乎不听】九月契丹册李徳昭为夏国王○冬十一月陜州河清○契丹主伐髙丽执康肇诛之王询出奔平州【契丹主伐髙丽先遣髙正韩杞宣问王询十月询遣使奉表乞罢师不许十一月乙酉契丹军渡鸭渌江康肇帅众御之战败退保铜州契丹进击肇分兵为三一营于州西据三水之会肇居其中一营于近州之山一附城而营契丹先锋耶律博诺率详衮耶律达鲁击破三水砦擒肇及副将李立追亡数十里获所弃粮饷铠仗不可胜计防契丹主军至斩首三万余级铜霍贵宁等州皆降都綂萧巴雅尔复败髙丽于古达岭王询遣使上表请朝许之遂禁军士俘掠以马保佑为开京留守旺布副之遣伊林将骑兵一千送保佑赴京髙丽守将卓思正杀契丹使者韩喜孙等十人帅兵出拒保佑不得入而还契丹主遣伊林将兵击之思正出奔西京契丹兵围之五日不克契丹主次于城外王询使其礼部郎中渤海托实请降羣臣议皆谓宜纳之耶律质曰询一战而败遽求纳欵此诈耳纳之恐堕其计宜待彼势穷力屈未晚也契丹主乃使萧巴雅尔进攻开京遇髙丽兵败之王询弃城走平州契丹遂焚开京宫室府库民庐俱尽至清江而还契丹师既行诸降城复叛至贵州南峻岭谷大雨连日马駞皆疲甲仗多失霁乃得渡鸭渌江】十二月陜州河复清【集贤校理晏殊献颂】夏州饥【西夏管内饥赵徳明表求粟百万朝议不知所出或言徳明新纳誓而敢违请以诏书责之王旦请敕有司具粟百万于京师而诏徳明来取徳明得诏曰朝廷有人遂止】
　　【辛亥】四年【契丹綂和二十九年】春二月帝祭后土于汾隂大赦【正月乙酉帝习祀后土仪丁酉奉天书发京师二月壬子出潼闗渡渭河遣近臣祠西岳癸丑次河中府丁巳至寳鼎县奉祗宫己未瀵泉涌有光如烛辛酉祀后土地祗礼同东封配以太祖太宗是夜月重轮还奉祗宫命作大宁宫壬戌大赦天下常赦不原者咸赦除之文武进秩建寳鼎县为庆成军赐天下酺三日大宴羣臣于穆清殿而还初将祀汾隂龙图阁待制孙奭上疏谏曰今之奸臣以先帝尝停封禅故赞陛下以继承先志先帝欲北平幽朔西取继迁则未尝献一谋画一防而乃卑辞厚币求和于契丹蹙国縻爵姑息于保吉谓主辱臣死为空言以诬下罔上为己任是陛下以祖宗艰难之业为奸臣侥幸之资此臣所以长叹痛惜也时羣臣争奏祥瑞奭上言方今野雕山鹿并形奏简秋旱冬雷率皆称贺将以欺上天则上天不可欺将以愚下民则下民不可愚将以惑后世则后世不可惑夫国将兴听于民将亡听于神陛下何为而不思也帝嘉其忠而不能从】三月帝过洛阳遂谒永昌陵夏四月帝至自汾隂○召陜州隐士魏野不至【野嗜吟咏不求闻达居陜州之东郊手植竹树清泉环绕旁对云山景趣幽絶为草堂弹琴其中好事者多载酒肴从之游啸咏终日野每着纱帽白衣见客出则跨白驴为诗精苦有唐人风格帝自汾隂还次陜州遣使召之不起乃命工图其所居观之】契丹大丞相耶律隆运卒【隆运重厚饶智略明治体喜建功立事辅政三十年国以之治强】五月诏州城作孔子庙○秋七月冯拯罢○九月以向敏中为五岳奉册使【十月帝御朝元殿发五岳册】
　　【壬子】五年【契丹开泰元年】夏四月以向敏中平章事【旧时相出镇州郡不以吏事为意寇准虽有重名所至终日游宴张齐贤倜傥任情惟敏中尽心民事帝由是有复用之意使还遂拜为相】髙丽王询乞降于契丹【髙丽王询遣蔡忠顺奉表如契丹乞称臣如故契丹主命询亲朝询复以疾为辞初契丹伐髙丽取其地筑六城曰兴铁通龙郭州皆在女真鸭渌江东及髙丽臣服复以赐之至是契丹主怒询不朝命复取六州地于是有女真人知髙丽事者进言以为自开京东马行七日有大砦广若开京凡旁邑所贡珍异皆在焉其胜罗等州之南亦有二砦所积如之若大军自女真北渡鸭渌江并大河而上至郭州与大路会髙丽可取也】五月赐杭州隐士林逋粟帛【逋力学性恬淡好古不趋荣利家贫衣食不足晏如也结庐杭州西湖之孤山二十年足不及城市帝闻其名赐以粟帛其后逋为墓于庐侧将死赋诗有茂陵他日求遗藁犹喜曽无封禅书之句赐諡和靖先生】秋八月丙申朔日有食之○作五岳观【以奉五岳后改曰会灵】九月赵安仁罢【为王钦若所搆也】以王钦若陈尧叟为枢密使丁谓参知政事马知节为枢宻副使【时天下乂安王钦若丁谓导帝以封祀眷遇日隆钦若自以深达道教多所建明而谓附会之与陈彭年刘承珪等搜讲坠典大修宫宇以林特有心计使为三司使以干财利时人目为五鬼王旦欲谏则业已同之欲去则上遇之厚追思李沆之先识叹曰李文靖真圣人也钦若状貌短小项有附疣时目为瘿相性倾巧敢为矫诞然智数过人每朝廷有兴作能委曲迁就以中帝意以是有宠知节以众方竞言祥瑞深不然之每言于帝曰天下虽安不可忘战去兵也】冬十月帝言圣祖降于延恩殿【帝语辅臣曰朕梦先降神人传玉皇之命云先令汝祖赵朗授汝天书今令再见汝如唐朝恭奉元皇帝可也翌日复梦神人传天尊言吾座西斜设六位以候是日即于延恩殿设道场五鼓一筹先闻异香顷之黄光满殿蔽灯烛覩灵仙仪卫九天司命天尊至朕再拜殿下俄黄雾起须叟雾散由西陛升见侍从在东陛天尊就坐有六人揖天尊而后坐朕欲拜六人天尊止令揖命朕前曰吾人皇九人中一人也是赵之始祖再降乃轩辕黄帝凡世所知少典之子非也毋感电梦天人生于夀丘陵唐时奉玉帝命七月一日下降总治下方主赵氏之族今已百年皇帝善为抚育苍生无怠前志即离座乗云而去王旦等皆再拜称贺帝即命旦等至延恩殿厯观临降之所遂诏告天下肆赦加恩命丁谓及李宗谔陈彭年率礼官等修崇奉仪注】闰月上圣祖尊号【闰月己巳上九天司命保生天尊尊号曰圣祖上灵髙道九天司命保生天尊大帝圣母懿号曰元天大圣后遂加太庙六室尊号立先天降圣节遣官就南郊设昊天及四位告之丙子羣臣上帝尊号曰崇文广武感天尊道应真佑徳上圣钦明仁孝皇帝】作景灵宫太极观于夀丘【奉圣祖圣母也且诏天下天庆观并増建圣祖殿而制二舞文曰发祥流庆武曰降真观徳云】十一月享玉皇于朝元殿○以王旦兼玉清昭应宫使○作景灵宫于京师○改諡孔子为至圣文宣王【以字犯圣祖讳也】契丹改幽都府为析津府○十二月立徳妃刘氏为皇后【后父通为虎捷都指挥使太平兴国中从征太原道卒后在襁褓而孤鞠于外氏善播鼗蜀人龚美者以锻银为业携之至京师得入襄王邸帝即位自美人进位徳妃性警敏晓书史由是専宠后宫郭后崩帝欲立之翰林学士李迪言妃起于寒微不可以母天下帝不从帝欲得翰林学士杨亿草制使丁谓喻防亿难之因请三代丁谓曰勉为此不忧不富贵亿曰如此富贵亦非所愿也乃命他学士焉后既立以无宗族因以龚美为兄改其姓为刘氏闻李迪之谏大恨之后能记忆每闻朝廷事辄言其本末帝退朝阅天下封奏多至中夜后皆预闻宫闱事有问辄援引故实以对帝深重之由是渐干外政】
　　【癸丑】六年【契丹开泰二年】春正月置玉牒所【修属籍也】三月以丁谓兼迎奉圣像使【诏于建安军铸玉皇圣祖太祖太宗尊像至是成以丁谓为迎奉使】夏五月奉安圣像于玉清昭应宫○秋七月除农器税○八月诏明年有事于太清宫以王旦兼大礼使【亳州官吏父老三千三百人诣阙请谒太清宫帝许之诏以来春亲谒遂命旦兼亳州太清宫大礼使丁谓兼奉祀经度使孙奭上言陛下事事慕效唐明皇岂以明皇为令徳之主耶帝曰东封祀汾谒陵寝享老子非始于明皇开元礼今世所循用不可以天寳之乱而非其礼作解疑论以示羣臣焉】上老子尊号【加号太上老君混元上徳皇帝】十二月戊午朔日有食之○献天书于朝元殿【十一月判亳州丁谓献芝草三万七千本十二月扶侍使赵安仁等上奉天书车辂鼔吹仪仗壬申献天书于朝元殿遂告玉清昭应宫】
　　【甲寅】七年【契丹开泰三年】春正月帝谒老子于亳州太清宫【正月壬寅车驾奉天书发京师丙午次奉元宫判亳州丁谓献白鹿一芝九万五千本戊申王旦上混元上徳皇帝册寳己酉朝谒太清宫是夜月重轮曲赦亳州及车驾所经流以下罪升亳州为集庆军节度改奉元宫为明道宫赐酺三日遂诣亳城西朝拜圣祖新殿】以应天府为南京○作鸿庆宫于应天府【奉安太祖太宗圣像】二月帝至自亳州大赦【辛酉帝至自亳辛未享太庙壬申恭谢天地大赦天下】夏四月以曹贤顺为归义军节度使【沙州曹宗夀死子贤顺自为留后奉贡请命于朝故有是命沙州自宗夀以来通使契丹】五月以王旦兼兖州景灵宫朝修使天书刻玉使【王钦若为同天书刻玉使】六月王钦若陈尧叟马知节免【知节素薄钦若之为人遇事未尝少屈钦若不悦会泸州都巡检王懐信等上平蛮功钦若久不决知节因面诋其短争于帝前帝召王旦质之亘至钦若犹哗不已知节流涕曰愿与钦若同下御史府旦叱钦若使退帝大怒命付狱旦从容曰钦若等当黜未知坐以何罪帝曰忿争无礼旦曰陛下奄有天下使大臣坐忿争无礼之罪或闻外国无以威逺帝曰卿意如何旦曰愿至中书召钦若等宣示陛下含容之意且戒约之俟少间罢未晩也帝曰非卿言朕固难忍遂如旦议月余始罢钦若知节并及尧叟钦若仍为刻玉副使】以寇准为枢密使○契丹伐髙丽【契丹连嵗遣中丞耶律资忠使髙丽取六州旧地髙丽不从乃遣国舅详衮萧迪里讨之】秋七月以王嗣宗曹利用为枢密副使○八月以向敏中兼景灵宫使○髙丽来贡【髙丽为契丹所阻不通中国者累年至是复遣其御事工部侍郎尹证古入贡诏登州置馆于海次以待之】冬十一月玉清昭应宫成【初议营宫料功须二十五年修宫使丁谓令以夜继昼每绘一壁给二烛故七年而成凡二千六百一十楹制度宏丽屋宇少有不中程式虽金碧已具刘承珪必令毁而更造有司莫敢较其费】十二月作元符观○户部献天下民数【户九百五万五千七百二十九口二千一百九十七万六千九百六十五】折惟昌卒以其弟惟忠知府州事
　　【乙卯】八年【契丹开泰四年】春正月帝诣玉清昭应宫上玉皇大天帝圣号大赦【正月壬午朔谒玉清昭应宫奉表上玉皇圣号曰太上开天执符御厯含真体道玉皇大天帝遂以所摹刻天书玉版奉安于寳符阁帝容立侍其侧还御崇徳殿受贺大赦命刻玉使日赴殿行香副使已下日莅事焉帝制誓文刻石寘于阁下又制钦承寳训述以示中外】二月加楚王元佐天防上将军兴元牧赐劒履上殿诏书不名○夏四月寇准罢【准以三司使林特附防邪险恶之每事沮抑帝以特能干财利以佐兴造闻之不悦谓王旦曰准刚忿如昔旦曰准好人懐惠又欲人畏威皆大臣所当避而准不能此其所以短也非至仁之主孰能容之然竟以与林特忿争罢初准数短旦于帝而旦専称准帝谓旦曰卿虽称其美彼専谈卿恶旦曰理固当然臣在相位久政事缺失必多准对陛下无隐益见其忠直此臣所以重准也帝由是益贤旦中书有事送密院事违诏格准以上闻旦被责第拜谢堂吏皆被罚不逾月密院有事送中书亦违诏格堂吏欣然呈旦旦令送还密院而已准大惭谢及罢准托人语旦求为使相旦惊曰将相之任岂可求耶吾不受私请也准深憾之已而除准武胜军节度使同平章事判河南府准入见谢曰非陛下知臣安能至此帝具道旦所以荐者准愧叹以为不可及准至镇生辰造山棚大宴又服用僭侈为人所奏帝怒谓旦曰寇准每事欲效朕可乎旦徐对曰准诚贤能无如騃何帝意解曰然此正是其騃尔遂不问】以王钦若陈尧叟为枢密使○五月契丹伐髙丽【萧迪里伐髙丽无功而还契丹主复命枢密使耶律世良帅师伐之】六月己酉朔日有食之○秋九月吐蕃唃厮啰请伐夏州不许【唃厮啰吐蕃赞普之裔生于髙昌磨榆国年十二河州羌何郎业贤竒其貌携之归吐蕃置于心城大姓耸昌厮均又徙诸移公城欲于河州立文法于是宗哥城僧李立遵邈川大首领温逋竒掠取唃厮啰如廓州尊立之部族寖盛乃徙居宗哥立遵自为论逋佐之论逋者国相也立遵贪而喜杀国人不附防与泾原钤辖曹玮战于三都谷而败复袭西凉府亦不利众益怨之唃厮啰遂与立遵不协徙居邈川以温逋奇为论逋有胜兵六七万而立遵自居宗哥屡表请赞普之号朝议以赞普乃戎王也立遵位在唃厮啰下不宜妄授止命为保顺军节度使唃厮啰与西夏接壤每以兵抗赵徳明以希朝廷赐予至是唃厮啰始立文法聚众数十万上表请讨平夏以自效帝以戎人多诈或生他变命周文质监泾原军曹玮知秦州以备之】王嗣宗罢○知陈州张咏卒【咏卒遗表言不当造宫观竭天下之财伤生民之命此皆贼臣丁谓诳惑陛下乞斩谓头置国门以谢天下然后斩咏头置丁氏之门以谢谓帝叹其忠】冬十一月种放卒【放自还山后数朝京师封岱祀汾莫不预焉帝眷遇有加劳饯备至人或嘲放出处之迹放不答禄赐既丰晩节颇饰舆服广置良田于长安至强市争讼门人族属因依倚恣横王嗣宗守京兆放尝乗醉慢骂之嗣宗遂条上其不法事极其丑诋目放为魑魅防赦恩而止放不自安徙居嵩山天封观侧帝闻之诏内侍就兴唐观基起第赐之然犹往来终南按视田亩每行必给驿乗在道或亲诟驿吏规筭粮具之直时议寖薄之尝陪曲宴帝令羣臣赋诗杜镐诵北山移文以讥放放不之愧及卒帝甚嗟悼亲制文遣内侍祭之特赠工部尚书】
　　【丙辰】九年【契丹开泰五年】春正月以丁谓兼防灵观使○契丹大败髙丽于郭州【耶律世良萧屈烈与髙丽战于郭州西破之斩首数万获其辎重而还】二月诏皇子夀春郡王受益就学于资善堂【以张士逊崔遵度为王友士逊一日谒王旦称皇子学书有法旦曰公为王友职止于是耶士逊媿谢受益司寝李氏所生皇后养为己子与淑妃杨氏同抚育之】夏五月以向敏中兼宫观庆成使○六月蝗飞翳空【京畿大蝗帝遣人至郊得死蝗以献帝信之以示大臣明日执政遂袖死蝗进曰蝗尽死矣请示于朝率百官贺王旦独不可后数日方奏事飞蝗忽蔽天帝顾旦曰使百官方贺而蝗如此岂不为天下笑耶帝以频歳旱蝗问翰林学士李迪曰旱蝗荐臻将何以济迪请发内蔵库以佐国用则赋敛寛民不劳矣帝曰朕欲用李士衡代马元方为三司使俟其至当出金帛数百万借之迪曰天子于财无内外愿下诏赐之以示恩徳何必曰借帝悦迪又言陛下土木之役过甚蝗旱之灾殆天意以警陛下也帝深然之】旱○秋八月曹玮败吐蕃于伏羌○九月丁谓陈尧叟免○以陈彭年王曽张知白参知政事张旻任中正为枢密副使【彭年附王钦若以成天书羣祀之事详练仪典虽前世未有者必推引依据以成就之众伏其该辨帝甚宠遇之及李宗谔杨亿相继罢彭年独任翰林事务丛委形神皆耗举止失措至家人有不记其名者一日谒王旦旦辞不见向敏中为持所上文字示之旦暝目不览曰是不过兴建符瑞图进取耳及视之果然】诏罢诸营建【帝以旱蝗停京城工役禁举乐罢秋宴督诸路捕蝗遂罢诸营造禁天下贡瑞物甲寅得蝗散戊辰青州飞蝗赴海死积海岸百余里】诏民能赈贫者官之【诏民有出私廪振贫乏者三千石至八千石第授助教文学及上佐】
　　【丁巳】天禧元年【契丹开泰六年】春正月帝诣玉清昭应宫上玉皇及圣祖寳册大赦【正月辛丑朔改元诣玉清昭应宫荐献上玉皇大天帝寳册衮服壬寅上圣祖寳册己酉上太庙諡册庚戌享六室辛亥谢天地于南郊大赦御天安殿受册号乙夘宰相读天书于天安殿壬戌诏以四月旦日为天祥节命王旦为兖州太极观奉上册寳使】二月进封李公蕴为南平郡王○陈彭年卒【彭年敏给强记尤好仪制防革刑名之学然性奸谄时号九尾狐】夏五月以王旦为太尉侍中五日一至中书旦固让许之【旦素羸多疾连年求解机务不许至是拜太尉侍中五日一赴起居入中书遇军国重事不限时日入预参决旦愈畏避上疏求退固辞新命又托同列奏曰帝重违其意止加封邑】契丹萧和卓伐髙丽不克而还○秋八月以王钦若平章事【帝久欲相钦若王旦曰钦若遭逢陛下恩礼已隆且乞留之枢密两府亦均臣见祖宗朝未尝有南人当国者虽古称立贤无方然须贤士乃可臣为宰相不敢沮抑人此亦公议也乃止及旦疾钦若遂相钦若语人曰为王子明迟我十年作宰相】九月王曽免【王钦若方挟符瑞以固宠位隂排异已者防有诏以曽为防灵观使曽以推钦若帝疑曽自异不悦防曽市贺皇后家旧第其家未徙曽令人舁土置门外贺氏诉于朝遂罢】以李迪参知政事马知节知枢密院事曹利用任中正周起同知院事○太尉侍中王旦卒【旦为首相防天下无事慎守祖宗法度无所变改帝久益信言无不从凡大臣有所奏请必问曰王旦以为如何旦与人寡言笑及奏事羣臣异同旦徐一言以定居家贫客恒满堂察可与言及素知名者数月后召与语询访四方利病或使疏其言而献之观才之所长密籍其名不复与之相见遇有差除必先密疏四三人姓名以请所用者帝以笔防之同列不知争有所用惟旦奏入无不俞允丁谓因是数其専而莫知其故也旦凡荐人人未尝知谏议大夫张师徳两诣旦门不得见意为人所毁以告向敏中敏中从容为旦言之旦曰旦处安得有毁人者但师徳后进待我薄耳及议知制诰旦曰可惜张师徳敏中问之旦曰累于上前言师徳名家子有士行不意两及吾门状元及第荣进素定但当静以守之尔若复奔竞使无阶而入者当如何也张士逊转运江西见旦求教旦曰朝廷利至矣士逊遵其言不求羡利人称士逊识大体薛奎发运江淮辞行旦无他语但云东南民力竭矣奎退叹曰真宰相之言也内臣刘承珪以忠谨得幸病且死求为节度使帝语旦曰承珪待此以暝目旦执不可曰他日求为枢宻使此其阶也遂止自是内臣不过留后旦任事久人有谤之者辄引咎不辨至人有过失虽人主盛怒可辨者辨之必得而后已及疾甚引对滋福殿帝曰朕方以大事托卿而卿疾如此因命皇子出拜旦皇恐走避皇子随而拜之旦言皇子盛徳必任陛下事因荐可为大臣者十余人复力求避位帝覩其形瘁闵之乃以太尉兼侍中领玉清昭应宫使给宰相半俸帝谓之曰卿今疾亟万一有不讳朕以天下付之谁乎旦谢曰知臣莫若君惟明主择之固问之旦举笏曰以臣之愚莫如寇准帝曰准性刚褊更思其次旦曰他人臣所不知也因辞退疾益笃帝亲临问手自调药并薯蓣粥赐之遣内侍问者日至三四及薨帝痛悼不已】张旻罢○饥
　　【戊午】二年【契丹开泰七年】春二月进封夀安郡王受益为升王○夏闰四月马知节罢○作祥源观○五月契丹以张俭为政事令【俭端慤不事外饰为云州幕官故事车驾经行长吏当有所献契丹主猎云中节度使进曰臣境无他产惟幕僚张俭一代之寳愿以为献先是契丹主梦四人侍侧赐食人二口及闻俭名始悟因召见容止朴野访及世务占奏三十余事皆合上防由是眷注日隆竟至为相】六月以曹利用知枢密院事○秋八月立升王受益为皇太子更名祯赦○冬十月契丹萧巴雅尔伐髙丽十二月战于茶陀二河契丹师败绩○张知白罢
　　【己未】三年【契丹开泰八年】春正月契丹册曹顺为炖煌郡王【曹顺即曹贤顺也】二月契丹以王继忠为南院枢密使○三月戊午朔日有食之○判永兴军寇准得天书于干佑山诏迎入禁中【巡检朱能所造也中外咸识其诈帝独信之迎入禁中鲁宗道孙奭知能所为咸谏不听准由是得召用矣】夏六月王钦若免【商州捕得道士谯文易畜禁书能以术使六丁六甲神自言尝出入钦若家得钦若所遗诗帝问钦若钦若谢罪遂免】以寇准平章事丁谓参知政事【谓因准称誉得致通显虽同列而事之甚谨尝防食中书羹汚准须谓起徐拂之准笑曰参政国之大臣乃为官长拂须耶谓大惭恨遂成雠隙】秋七月羣臣上帝尊号大赦【以天书再见也】八月大防道释于天安殿【凡万三千八十六人】冬十一月帝朝景灵宫享太庙祀天地于圜丘大赦【己巳帝谒景灵宫庚午享太庙辛未祀天地于圜丘大赦天下加恩文武自是每三嵗行礼宫庙圜丘必同举为永制向敏中寇准并加仆射麻下帝谓翰林学士李昌武曰朕自即位以来未尝除左仆射今命敏中应甚喜也贺客必多卿往观之勿言朕意也昌武往候敏中敏中方谢客门阑悄然及见贺之具叙礼命之异敏中但唯唯卒无一言既退使人瞷其庖中亦寂无一人明日昌武入对具以白上上大笑曰向敏中大耐官职】十二月以曹利用丁谓为枢密使任中正周起为副使○髙丽乞贡方物于契丹契丹许之
　　【庚申】四年【契丹开泰九年】春正月以曹玮佥书枢宻院事【玮沈勇有谋驭军严明自少捍御西陲熟知羌情每以竒计用兵所向克捷善抚士卒能绥懐边人羌戎畏懐之】三月帝有疾不视朝○三月向敏中卒【敏中性端厚恺悌多智知人善处繁剧时以重徳目之帝深倚信虽老恒疾不得谢事而薨】夏四月两月并见于西南○复以杨亿为翰林学士【亿去翰林六年而复入是歳卒】髙丽求成于契丹契丹许之【王询上表请称藩纳贡如故事且归所拘人珠埒哩契丹遣使报许之】六月寇准罢【时帝得风疾事多决于皇后寇准李迪以为忧一日准请间曰皇太子人所属望愿陛下思宗庙之重传以神器择方正大臣羽翼之丁谓钱惟演佞人也不可以辅少主帝然之准密令杨亿草表请太子监国且欲援亿辅政已而准被酒漏言丁谓闻之日即日上体平朝廷何以处此李迪曰太子监国古制也何不可之有准竟以是罢为太子太傅封莱国公】秋七月以李迪平章事冯拯为枢密使【迪时兼太子宾客制下固辞帝不允防皇太子见帝拜曰陛下用賔客为相敢谢帝顾谓迪曰尚可辞耶迪乃受命】以丁谓平章事○内侍周懐政伏诛贬太子太傅寇准知相州【入内副都知周懐政失宠惧诛素附寇准以帝疾而准罢因谋奉帝为太上皇而传位太子杀丁谓而复相准客省使杨崇勲内殿承制杨懐吉以其谋告丁谓谓即微服夜乗犊车挟崇勲诣曹利用计议明日以闻诏命曹玮讯之懐政具服帝怒甚欲责及太子羣臣莫敢言李迪从容奏曰陛下有防子乃欲如是帝悟乃止诛懐政丁谓与皇后谋遂贬寇准为太常卿知相州而罢翰林学士盛度枢密直学士王曙他日帝问左右曰吾目中何久不见寇准羣臣畏谓威莫敢对】八月以任中正王曽参知政事钱惟演为枢密副使○周起曹玮罢○贬知相州寇准为道州司马【丁谓请再贬凖帝意欲谪诸江淮间谓退竟除道州司马同僚莫敢言王曽独以帝语质之谓顾曰居停主人勿复言盖指曽尝以第舍假凖也】九月帝疾瘳○冬十一月李迪丁谓罢翌日诏谓复视事翰林学士刘筠请罢从之【丁谓擅权用事至除吏不以闻迪愤然谓同列曰迪起布衣至宰相有以报国死犹不恨安能附权幸为自安计耶防议二府皆进秩兼东宫官迪以为不可谓又欲引林特为枢副迪复沮之谓积怒既而谓加门下侍郎兼太子太傅迪加尚书左丞依前兼太子少傅故事宰相无为左丞者及入对于长春殿内出制书置榻前帝谓辅臣曰此卿等兼东宫官制也迪进曰东宫官属不当増置臣不敢受命丁谓罔上弄权私林特钱惟演而嫉寇准特子杀人事寝不治准无罪逺谪惟演以皇后兄美姻家使预朝政曹利用冯拯相为朋党臣愿与谓俱罢付御史台劾正帝怒留制不下左迁迪户部侍郎知郓州谓户部尚书知河南府明日谓入谢帝诘所争状谓对曰非臣敢争乃迪詈臣尔愿复留遂赐坐左右欲设墩谓顾曰有防复平章事乃更以杌进遂自出传口诏复入中书视事时翰林学士刘筠已草迪谓同罢制既而谓复留命别草制筠不奉诏乃更召学士晏殊草之筠自院出遇殊于枢密院南门殊皇愧侧面不敢与揖谓既复位益擅权専恣筠曰奸人用事安可一日居此力请补外遂知庐州筠初为杨亿所识拔景徳以来竟与亿同居文翰之府时人号为杨刘】诏太子决事于资善堂【诏自今军国大事仍旧亲决余皆委皇太子同宰相枢密等参议引决太子固让不允进丁谓太子少师冯拯少傅曹利用少保十二月太子开资善堂亲政皇后裁决于内而丁谓用事中外以为忧王曽谓钱惟演曰太子防非中宫不能立中宫非倚太子则人心亦不附后若加恩太子则太子安太子安则刘氏安矣惟演乗间言之后深纳焉】以冯拯平章事○作天章阁【蔵御集也】十二月帝有疾
　　【辛酉】五年【契丹太平元年】春正月帝疾瘳○以张士逊为枢密副使○二月以孔圣佑袭封文宣公○秋七月甲戌朔日有食之○九月吐蕃唃厮啰来降○冬十一月贬王钦若为司农卿分司南京【钦若在河南有疾表乞就医京师丁谓使人绐之曰上甚思一见君也钦若信之即舆疾至京谓因言钦若擅去官守无人臣礼故贬】契丹立梁王宗真为太子【宗真字雅布济小字济古尔宫人萧讷木锦所生齐天皇后萧氏无子取而养之爱同已出讷木锦不恱焉】髙丽致贡于契丹
　　【壬戌】干兴元年【契丹太平二年】春二月羣臣上帝尊号○帝崩于延庆殿皇太子即位尊皇后为皇太后权处分军国事淑妃杨氏为皇太妃【帝崩王曽奉遗诏入殿庐草制命皇后权处分军国事辅太子听政丁谓欲去权字曽曰皇帝冲年太后临朝斯已国家否运称权犹足示后且増减制书有法表则之地先欲乱之耶谓遂止太子即位年十三矣尊皇后为皇太后淑妃为太妃两府定议太后与帝五日一御承明殿垂帘听政太后坐右帝居左丁谓欲擅权不欲同列与闻机政潜结入内押班雷允恭密请太后降手书云帝朔望见羣臣大事则太后召对辅臣决之非大事则令允恭传奏禁中画可以下学士草制辞允恭先持示谓阅讫乃进王曽曰两宫异处而柄归宦官祸端兆矣于是允恭恃势専恣而丁谓权倾中外众莫敢抗独王曽正色立朝时倚为重】赦○薛贻廓如契丹【告哀也】夏四月薛由如契丹【告即位也】贬故相寇准为雷州司户参军李迪为衡州团练副使【丁谓怨准而太后憾迪之尝谏立已也遂诬以朋党贬之凡与二人亲善者皆逐故曹玮亦谪知莱州学士呈制草谓改曰当丑徒干纪之际属先帝违豫之初罹此震惊遂致沈剧且使人迫迪行或语谓曰迪若贬死公如士论何谓曰异日诸生记事不过曰天下惜之而已谓必欲令二人死遣中使赍敕就赐以锦囊贮剑揭于马前至道州准即行因阅图经见州东南去海岸十里叹曰吾少时尝有诗云到海只十里过山应万重人生得丧岂偶然耶在雷逾年病薨】六月契丹使耶律僧隐等来【契丹使都防检耶律僧隐充祭奠使林牙萧日新充太后吊慰使金吾耶律锡林充吊慰使复为饭三京僧数万人】内侍雷允恭伏诛丁谓任中正免【丁谓为山陵使雷允恭为都监判司天监邢中和言于允恭曰今山陵止百步法宜子孙类汝州秦王坟允恭曰何不就之中和曰恐下有石与水耳允恭曰上无他子若如秦王坟何不可中和曰山陵事重踏行覆按动经月日恐不及七月之期耳允恭曰第移就上穴我走马入见太后言之允恭素贵横人不敢违即改穿上穴入白其事后曰此大事何轻易如此允恭曰使先帝宜子孙何为不可后意不然曰出与山陵使议可否允恭出与丁谓言之谓唯唯而已允恭入奏曰山陵使亦无异议矣乃命夏守恩领工徒数万穿地土石相半继之以水众议日喧惧不能成功中作而罢奏请待命谓芘允恭依违不决内侍毛昌违自陵下还以其事奏之诏问谓谓始请遣使按视既而咸请复用旧地乃诏冯拯曹利用等就谓第议遣王曽覆视曽还请独对因言谓包蔵祸心令允恭移皇堂于絶地太后大惊怒甚欲并诛谓冯拯进曰谓固有罪然帝新即位亟诛大臣骇天下耳目谓岂有逆谋哉第失奏耳后怒稍解遂止诛允恭等越二日太后召宰相谕曰丁谓为宰辅乃与宦者交通因出谓尝托允恭令后苑匠所造金酒器及允恭尝干求管勾皇城司并三司衙司状因曰谓前附允恭奏事皆言已与卿等定议故皆可之且营奉先帝陵寝而擅有迁易防误大事冯拯等对曰自先帝登遐政事皆谓与允恭同议称得圣防禁中臣等莫辨虚实赖圣神察其奸此宗社之福也任中正独进曰谓被先帝顾托虽有罪请如律议功王曽曰谓以不忠得罪宗庙尚可议耶乃降授谓太子少保分司西京中正为太子賔客出知郓州故事黜宰相皆降制时欲亟行止令拯等即殿庐召舍人草词仍榜朝堂布谕天下以拯为山陵使】秋七月以王曽平章事吕夷简鲁宗道参知政事钱惟演为枢密使【曽方严持重每进见言利害事审而中理多所荐拔尤恶侥幸帝尝问曽曰比臣僚请对多求进者曽对曰惟陛下抑奔竞而崇恬静庶几有难进易退之人矣初真宗封岱祀汾两过洛阳皆幸吕正第谓之曰卿诸子孰可用正对曰诸子皆不足用有侄夷简任颍州推官宰相材也夷简由是进用累擢知开封府严辨有声帝识其姓名于屏风将大任之不果而崩太后知真宗眷注遂擢居政府宗道尝为右正言论列无所畏避真宗尝书殿壁曰鲁直盖思念之也及入中书太后尝问曰唐武后何如主宗道对曰唐之罪人也防危社禝太后黙然】丁谓有罪贬为崖州司户参军【初女道士刘徳妙尝以巫师出入谓家谓败逮系徳妙内侍鞫之徳妙具言谓尝教之曰汝所为不过巫事不若托老君以言祸福足以动人于是即谓家説神像夜醮于园中雷允恭数至请祷及真宗崩引入禁中又因穿地得蛇令徳妙持入内绐言出其家山洞中仍复教云上即问若所事何知为老君第云相公非凡人当知之谓又作颂题曰混元皇帝赐徳妙语涉妖诞遂贬谓崖州司户参军籍其家得四方赂遗不可胜纪谓赴崖州道出雷州寇准使人以一蒸羊逆诸境上谓请与准相见准固辞之准闻家僮谋欲报仇乃杜门使羣僮纵博毋得出俟谓行逺乃已谓机敏有智谋憸狡过人文字累数千百言一览辄诵尤善为诗至于图画博奕音律无不洞晓每休沐防賔友尽陈之听人人自便而谓从容应接于其间莫能出其意者祥符天禧间营宫观奏祥瑞多谓与王钦若发之及居崖州専事浮屠因果之説家寓西京尝为书自克责叙国厚恩戒家人毋辄怨望遣人致于洛守刘祈付其家戒使者伺防众僚时违之得书不敢私即以上闻太后与帝见之感恻遂徙雷州亦出于揣摩也】八月帝及皇太后初同御承明殿垂帘听政【从王曽之议也】冬十月契丹使耶律僧隐来【贺即位也】葬永定陵【以天书殉】十一月钱惟演罢【初惟演见丁谓当国权势薰灼因附之与为婚姻寇准之斥惟演有力焉及序枢密使题名独刋去准名曰逆准削而不书御史中丞蔡齐言于帝曰寇准忠义闻天下社稷之臣也岂可为奸党所诬哉帝遽令磨去之丁谓得罪惟演虑将及已因挤谓以自解冯拯以是恶其为人上言惟演以妹妻太后兄刘美则是外戚姻家不可与机政以废祖宗之法请罢之乃以保大节度使知河阳府逾年入朝意图执政御史鞠咏上疏论之太后遣内侍持奏示惟演惟演犹顾望不行咏语右司谏刘随曰若相惟演当取白麻廷毁之惟演始亟去惟演出于勲贵文辞清丽名与杨亿刘筠相上下于书无所不读尤喜奬励后进尝曰吾平生不足者惟不得于黄纸上押字耳故切切求入中书为时议所鄙】吐蕃李立遵来附○以张知白为枢密副使○初赐兖州学田【判国子监孙奭上言知兖州日建立学舍以延生徒至数百人臣虽以俸赡之然常不给乞给田十顷以为学粮从之诸州给学田始此】以孙奭冯元兼侍讲【王曽以帝初即位宜近儒者乃请御崇政殿西閤召侍讲孙奭冯元讲论语帝在经筵或左右瞻瞩及容体不正奭即拱立不讲由是帝每竦然听之】十二月髙丽王询卒子钦立○加冯拯昭文馆大学士监修国史王曽集贤殿大学士【自是上相必加昭文监史次相加集贤若上相罢免则以次而升如除三相则分监修国史于次相云】












　　通鉴续编卷五
　　钦定四库全书
　　通鉴续编卷六
　　元　陈桱　撰
　　【癸亥】仁宗皇帝天圣元年【契丹太平三年】春三月行崇天厯【司天役人张奎运所造也】罢茶行贴射法【初茶之法择要害之地置货务防给交钞往还而不积茶货其淮南蕲黄庐舒光夀六州官自为场置吏谓之山场凡十三所六州采茶之民皆焉谓之园户嵗课作茶输租余则官府市之其售于官者皆先受钱而后入茶谓之本钱又民嵗输税愿折茶者谓之折税茶其出粥皆就本场而官所收茶则送六货务粥之茶出境则给劵商贾贸易入钱帛京师货务以射六务十三场茶给劵随所射与之其利既溥商贾争转致于西北天禧末乃禁茶出境凡民茶折税外匿不送官及私贩粥者没入之计直论罪园户由是辄毁败茶树是嵗命李谘等较盐茶矾税歳入登耗更定其法遂置计置司以张士逊吕夷简鲁宗道总之请行贴射法于淮南其法以十三场茶买卖本息并计其数罢官给本钱使商人与园户自相交易一切定为中估而官收其息且如粥舒州罗源场茶斤售钱五十有六其本钱二十有五官不复给但使商人输息钱三十有一而已然必辇茶入官随商人所指予之给劵为验以防私售其歳课贴射不尽则官市之如旧园户过期而输不足者计所负数如商人入息其入钱以射六货务茶者如旧制豪商大贾不能有所轻重反争言其不便矣】夏五月行陕西河北入中刍粮见钱法【初雍熈中用兵西北艰于馈饷乃令商人入刍粮塞下酌地之逺近而为其直取市价而厚増之授以要劵谓之交引至京师给以緍钱又移文江淮荆湖给以茶及颗末盐官私便之至道初杨允恭为江淮两浙制置茶盐使始禁淮南十二州军盐官自粥之商人先入金帛京师及扬州折博务者悉偿以茶自是粥盐得实钱而茶无滞积然商人急于得盐而盐不可复得其输边粟者持交引诣京师坐贾置铺名货务之家转粥茶货而去及西北通好罢兵边储稍缓物价渐减而交引虚钱未改既以茶代盐而买茶所入不补其给交引停积故商旅所得茶指期于数年之外京师收引者价愈贱商人病之景徳中盐铁副使林特崇仪副使李溥上茶法二十三防令商人有旧引千贯者令嵗入新引二百候五嵗则新旧皆给足诸货务所受茶皆均第配给场务以交引至先后为次大商刺知精好之处日夜走僮使赍劵诣官率多先焉初禁淮南盐小商已困至是益不能行既而商利寖薄陕西交引益贱入中者日少边备不给茶法亦壊是歳改行贴射法令商人入刍粟塞下者随所在实估度地里逺近量増其直给劵至京一切以缗钱偿之谓之见钱法虚估之弊稍革】秋九月冯拯罢【拯气貌严重而乏风节议论多迎合上意然自奉侈靡外示俭陋人不能知也至是以疾罢】以王钦若平章事○冬十一月置益州交子务【初唐宪宗令商贾至京师委钱诸道富家以轻装趍四方合劵乃取号曰飞钱太祖因其制许民入钱京师于诸州便换大中祥符四年张咏知益州患蜀人铁钱重不便贸易设质剂之法一交一缗以三年为一界而换之六十五年为二十二界谓之交子使富民十六户主之后富民稍衰不能偿所负争讼不息转运使薛由张若谷请置交子务以其出入禁私造者帝从其议立务于益州界以百二十五万六千为额】作奉真殿于景灵宫【奉安真宗御容也】
　　【甲子】二年【契丹太平四年】春二月契丹改鸭子河为混同江○秋八月帝临国子监谒孔子○冬十一月立郭氏为皇后【后平卢节度使崇之孙女也时张美人有宠帝欲立之太后不可而止故后虽立而颇见疎】
　　【乙丑】三年【契丹太平五年】秋九月契丹主如燕【契丹虽立五京而往来无恒月至是次南京宴于内果园燕人聚观争以土物来献契丹主礼髙年恵鳏寡赐酺至夕六街灯火如昼士庶嬉游焉求进士得七十二人命赋诗第其工拙以张昱等十四人为太子校书郎韩栾等五十八人为崇文馆校书郎】冬十月以晏殊为枢密副使○十一月复茶罢贴射法【商贾以贴射利薄而论者谓边籴偿见钱恐京师府蔵不足以继争言不便防江淮计置司言茶有滞积壊败者请一切焚弃朝廷疑变法之下书责计置司而遣官行视茶积李谘具言新法之便库有増缗边饶储积二府亦言滞积之茶乃累年壊败者新法之利功绪已见盖积年侵蠧之源一朝闭塞商贾利于复故欲以动摇而论者不察其实助为防説愿力行之毋为流言所易诏翰林侍讲学士孙奭等同究利害奭等言贴射之法善者归商粗恶入官故人莫肯售且园户贫弱力不能给故嵗输不足今使入息烦扰益甚不可不革遂罢贴射法官复给本钱市茶商人入钱以售之茶法复壊】王钦若卒【帝谓辅臣曰钦若久在政府观其所为真奸邪也王曽对曰钦若与丁谓林特陈彭年刘承珪同恶时称五鬼奸邪险伪诚如圣谕】十二月以张知白平章事张耆为枢密使【耆即张旻也太后微时尝寓旻家旻事之甚谨后深徳之故长枢府】
　　【丙寅】四年【契丹太平六年】春三月契丹凖布叛【契丹西北恒为党项凖布诸部侵扰至是益甚】夏六月京师大水【大震雷平地水数尺壊京城民舍溺死者数百人时宰执方晨朝未入有防放朝王曽附中使奏曰天变甚异乃臣等燮理无状岂可退安私室亟请入见陈所以备御之道同列有先归者皆媿服焉】秋九月以周后柴元亨为三班奉职【元亨世宗从孙也】冬十月甲戌朔日有食之
　　【丁夘】五年【契丹太平七年】春正月壬寅朔帝率羣臣上皇太后夀于防庆殿遂御天安殿受朝【先是帝白太后欲元日先上太后夀乃受朝太后不可王曽奏曰陛下以孝奉母仪太后以谦全国体请如太后令帝不从】晏殊免【殊从太后幸玉清昭应宫从者持笏后至殊怒以笏撞之折齿为御史所论出之宣州寻改应天自五代以来天下学校废壊殊始兴建为诸州倡且延范仲淹以教生徒仲淹敦尚风节每论朝廷利害感激思奋殊深器之荐为秘阁校理】以夏竦为枢密副使【竦明敏博学文章典雅材术过人但急于进取喜交结任数倾侧由是世以奸邪目之】龙图阁学士孙奭上无逸图【奭侍讲久每至前世乱君亡国必反覆规讽因画书无逸为图以进帝命施于讲读阁下】
　　【戊辰】六年【契丹太平八年】春二月张知白卒【知白为相慎名器每以盛满为戒虽贵显清约如寒士然体素羸忧畏日侵在中书忽感风舆归第帝临问疾已不能言】三月丙申朔日有食之○以张士逊平章事姜遵范雍为枢密副使○夏五月楚王元佐卒○赵徳明使其子元昊袭甘州取之【元昊小字嵬理性雄毅多大畧善绘画能创制物始圆面髙准晓浮图学通蕃汉文字案上置法律常携野战歌太乙金鉴诀徳明虽臣事中国及契丹然于本国则称帝由是立元昊为皇太子焉】
　　【己巳】七年【契丹太平九年】春正月曹利用罢【时太后临朝中人与贵戚稍能轩轾为祸福而利用以勲旧自处不恤也凡内降恩力持不予左右怨之太后亦严惮利用称曰侍中而不名利用奏事帘前或以指爪击带鞓左右指示太后曰利用在先帝时何敢尔耶太后颔之防利用从子汭为兵马监押于赵州被酒衣黄衣令人呼万嵗事闻汭杖死内侍罗崇勲江徳明请并罪利用后问诸执政众顾望未有对者张士逊徐曰此独不肖子为之利用大臣宜不知状后大怒王曽复为力解后曰卿尝言利用强横今何解也曽曰利用素恃恩故常以理折之今加以大恶则非臣所知也后意少释乃罢为卫将军】二月鲁宗道卒【时有小臣方仲弓上书请太后依武后故事立刘氏七庙后问诸辅臣众不敢对宗道独进曰若立刘氏七庙如嗣君何乃止后尝与帝同幸慈孝寺欲乗大安辇先帝而行宗道曰夫死从子妇人之道也后遽命辇后乗舆时执政多任子于馆阁读书宗道曰馆閤育天下英才岂纨袴子弟得以恩泽处耶曹利用恃权骄横宗道屡于帝前折之辅政七年刚正嫉恶遇事敢言贵戚用事者皆惮之目为鱼头防政因其姓且言骨鲠也】张士逊罢【士逊在政府无所可否时人以和鼓目之至是以救曹利用罢】以吕夷简平章事夏竦参知政事陈尧佐为枢密副使○以薛奎参知政事【初奎知开封府时真宗数宴大臣至有沾醉者奎谏曰陛下宜励精万防而简宴幸今天下诚无事然宴乐无度大臣数被酒失仪非所以重朝廷也帝深纳之及拜参政入谢帝曰先帝尝以卿可大任今用卿先帝意也他日帝谕辅臣曰臣事君鲜有克终者奎对曰保终之道匪独臣不然也因歴数唐开元天寳时事以闻】安置卫将军曹利用于房州行至襄阳自杀【内侍等必欲报利用以快志故贬内侍杨懐敏送之至襄阳驿懐敏以语侵之利用遂投缳而死利用性悍梗少通力裁侥幸而其亲旧或有因缘以进者故及于祸然居位忠荩有守终始一致死非其罪闻者寃之】复贤良方正等科【诏复贤良方正等六科増置书判拔萃科以待选人之应书者髙蹈丘园科沈沦草泽科茂材异等科以待布衣之被举者其法先以艺业上之有司有司较之然后试秘阁中格进帝而亲防焉】夏四月南平王李公蕴卒以其子徳政为交阯郡王【追封公蕴南越王】六月大震电玉清昭应宫灾【丁未夜中宫内火起大震电至晓宫屋尽燬诏系守卫者于御史狱太后泣对大臣曰先帝尊天奉道故竭力成此宫今一夕延燎防尽惟长生崇夀二小殿存尔何以称遗防哉范雍抗言曰不若悉燔之也先朝以此竭天下之力遽为灰烬非出人意如因其所存又将葺之则民不堪命矣非所以祗天戒也中丞王曙亦言玉清昭应宫之建非应经义灾变之来若有警者愿除其地罢诸祷祠以应天变右司谏范讽复言此实天变不当置狱穷治太后与帝感悟遂减守卫者罪而下诏不复缮脩以二殿为万夀观】王曽罢【初太后受册将御大安殿曽执不可及长宁节上夀又止供帐便殿太后已不悦曽复以太后左右姻家稍通请谒多裁抑之太后滋不能堪会玉凊昭应宫灾曽以首相免】秋七月罢诸宫观使○八月丁亥朔日有食之○以陈尧佐王曙参知政事夏竦为枢密副使○契丹大延琳据辽阳以叛冬十月契丹萧孝穆帅师讨之【自神册以来辽柬无酤盐麯之法冯延休韩绍勲相继为户部使始以燕法绳之民不堪命会燕荐饥户部副使王嘉献计造船使其民谙海事者漕粟以赈之水路艰险多至覆没鞭朴榜掠民怨思乱东京锡里军详衮大延琳因之为变遂囚留守萧孝先及其妻南阳公主杀韩绍勲王嘉等以快众情僭号兴辽改元天庆副留守王道平逾城走谒契丹主于黒岭告变契丹主徴诸道兵命南京留守燕王萧孝穆为都统以讨之延琳婴城固守】十一月癸亥日南至帝朝皇太后于防宁殿遂同御大安殿以受朝【十一月癸亥冬至帝率百官上太后夀于会宁殿遂同御大安殿以受朝帝之将朝会宁也秘阁校理范仲淹上疏切谏曰奉亲于内自有家人礼顾与百官同列北面而朝之可乎非所以垂法后世也帝不纳既又上疏请太后还政亦不报遂乞补外出为河中府通判】以周后柴咏为三班奉职【复授柴氏子姓十一人官及赐钱帛因命自今三年郊祀録周世宗后一人着为令】
　　【庚午】八年【契丹太平十年】春二月诏梁唐晋汉周朝三品以上官子孙依律叙防【告身不存者不预御史台主簿石介上疏以为不可坐罢】夏五月赐信州龙虎山道士张乾曜号澄素先生【后汉张道陵之后也】秋八月罢盐法复通商【自诸国降附天下盐利皆归县官其解池引水而成者曰颗盐淮浙蜀广鬻海井或鹻成者曰末盐初皆通商贸易咸平中梁鼎始请自粥解盐未防以公私烦扰复旧商贩帝初即位置计置司议茶盐利害茶法变为贴射而盐则官自粥官得利防而民不便解池积盐为阜其上生木合抱数莫可较于是诏翰林学士盛度御史中丞王随等议更其制度上通商五利曰方禁商时伐木造船辇运兵民不胜疲劳今去其一利也陆运既差帖额又役车户贫人惧役连嵗逋逃今悉罢之二利也船运有沈溺之患纲吏侵盗杂以泥沙硝石其味苦恶疾生重膇今皆得食真盐三利也钱币国之货泉欲使通流富家多蔵镪不出民用益蹙今歳得商人出缗钱以助经费四利也嵗减监官兵卒畦夫佣作之给五利也于是诏罢三京二十八州军法听商人入钱若金银于京师货务给钞受盐于解池而申私贩粥之禁】契丹萧孝穆执大延琳以归○九月姜遵卒○以赵稹为枢密副使【时政出宫掖稹厚结刘美家婢以千进用命未下有驰告者稹曰东头西头盖意在中书也闻者以为笑谈】初置武举【其法先阅骑射而试之以防为去留弓马为髙下每遇制举则试焉】髙丽来贡
　　【辛未】九年【契丹太平十一年六月兴宗宗真景福元年】夏六月契丹主隆绪卒太子宗真立其母萧讷木锦自为太后治国事【三月契丹主如长春河有疾六月殂于大福河之北太子宗真立其母萧讷木锦自立为皇太后听政圣宗理寃滞举才行察贪残抑奢僭録勲劳振贫乏弭兵以息民设科以取士政令平壹国以富强契丹之贤主也】契丹太后萧讷木锦迁其主母齐天萧氏于临潢【初圣宗疾革元妃讷木锦詈齐天后曰老物宠亦有既耶令左右扶后出宫于是护尉冯嘉努喜孙等希太后防诬齐天后弟北府宰相萧珠卜详衮萧必塔谋逆太后令鞫治连及齐天后契丹主闻之曰皇后侍先帝四十年抚育朕躬当为太后今不果反罪之可乎太后曰此人若在恐为后患契丹主曰皇后无子而老虽在无能为也太后不从迁之上京】秋七月王随等如契丹【王随致祭王鬷梅询吊慰范讽贺即位孔道辅贺其太后册礼契丹宴使者优人以文宣王为戏道辅艴然径出主客者固邀道辅还坐且令谢契丹主道辅正色曰中国与北朝通好以礼文相接今俳优之徒慢侮先圣而不之禁北朝之过也道辅何谢契丹君臣黙然因酌大巵谓曰天寒饮此可致和气道辅曰不和固无害】冬十月罢翰林学士宋绶【时太后専政绶以为言故罢之】契丹使耶律翥等来【耶律翥谢吊慰髙徳顺致遗物耶律逊耶律元谢贺即位及太后册礼】十二月契丹封李徳昭子元昊为夏国公以女归之
　　【壬申】明道元年【契丹重熙元年】春正月契丹主帅羣臣朝其母【契丹太后専决国事契丹主不得预闻至是御正殿受契丹主及羣臣朝】二月以张士逊平章事○尊真宗婉仪李氏为宸妃是日卒【婉仪杭州人实生帝太后既取帝为己子与杨太妃保护甚至帝亦尽孝道所以奉太后太妃者无不备而婉仪黙然处先朝嫔御中未尝自异人畏太后亦无敢言者以是帝虽春秋长不自知为婉仪所出也至是疾革乃自顺容进位宸妃是日薨太后欲以宫人礼治丧于外吕夷简时为首相奏礼宜从厚太后遽引帝起有顷后复独立帘下召夷简问曰一宫人死相公云云何也夷简对曰臣待罪宰相事无内外皆当预也后怒曰相公欲离间吾母子耶夷简对曰陛下不以刘氏为念臣不敢言尚念刘氏则丧礼宜从厚后悟乃以一品礼殡于洪福院夷简又谓入内都知罗崇勲曰宸妃当以后服殓用水银实棺异时勿谓夷简不道及也崇勲如其言】三月契丹太后讷木锦弑主母齐天后萧氏于临潢【太后虑契丹主懐齐天后鞠育之恩因其搜于雪林遣人驰至临潢赐齐天后死后曰我实无辜天下共知待我浴而后就死可乎使者退比复至则后已殂矣諡曰仁徳】秋七月王曙罢○八月以晏殊参知政事杨崇勲为枢密副使○以吐蕃唃厮啰为宁逺大将军○宫中火诏求直言【癸亥大内火延及八殿帝移御延福宫百官晨朝而宫门不啓辅臣请对上御拱宸门追班百官拜楼下吕夷简不拜上使人问其故曰宫中有变羣臣愿一见清光上举帘见之乃拜有司究火所起多引宫人属吏御史蒋堂言火起无迹安知非天意陛下宜修徳应变有司乃欲归咎宫人是重天谴也程琳亦以为言上为罢狱诏羣臣直言阙失丁夘大赦殿中丞滕宗谅秘书监刘越请太后还政以答天谴不报】九月复作受命寳【帝寳册为宫火所焚故也】冬十一月夏王赵徳明卒以其子元昊为定难节度使西平王【徳明卒赠太师尚书令兼中书令即遣杨吉授元昊三使封西平王初元昊数谏其父母臣宋徳明辄戒之曰吾用兵久疲矣吾族三十年衣锦绮此宋恩也不可负元昊曰衣皮毛事畜牧蕃性所便英雄之生当霸王耳何锦绮为既袭位明号令以兵法勒诸部始衣白窄衫氊冠红里冠顶后垂红结绶自号嵬名吾祖凡六日九日则见官属仿中国置文武班立蕃学汉学自中书令宰相枢密使以下皆分命蕃汉人为之以衣冠采色别士庶贵贱每举兵必率部长与猎有获则下马环坐饮割鲜而食各问所见择取其长避父讳改明道为显道称于国中諡徳明为太宗光圣皇帝墓号嘉陵追尊继迁为太祖庙号武宗】契丹册赵元昊为夏国王○以杨崇勲为枢密使
　　【癸酉】二年【契丹重熙二年】春二月皇太后有事于太庙【太后欲被服天子衮冕以享太庙薛奎力谏且曰必御此若何为拜后不听服仪天冠衮衣去劒为初献皇太妃为亚献皇后为终献礼毕羣臣上太后尊号曰应元齐圣显功崇徳慈仁保夀皇太后】帝耕借田大赦○三月皇太后刘氏崩【后有疾帝为大赦天下甲午后崩帝见左右泣曰太后疾不能言犹数引其衣若有所属何也薛奎曰其在衮冕也服之岂可见先帝于地下帝悟遂止以后服敛諡曰庄献明肃旧制后皆二諡称制加四諡自此始后称制十二年虽政出宫闱而号令严明恩威加天下左右近习少所假借宫掖间未尝妄改作内外赐予有节赐族人御食必易以扣口曰尚方器勿使入吾家也常服絁繻练裙侍者见帝左右簮珥珍丽欲效之后戒曰彼皇帝嫔御饰也汝安得学三司使程琳献武后临朝图后掷于地曰吾不作此负祖宗事漕使刘绰还京西言在庾有出賸粮千余斛乞付三司后问曰卿识王曽张知白吕夷简鲁宗道乎此四人者岂因献羡余进哉晚年稍进外家而任宦者罗崇勲江徳明等访外事崇勲由此势倾中外】尊皇太妃杨氏为皇太后【太后遗诰尊太妃为皇太后与皇帝同议国事閤门趣百僚贺御史中丞蔡齐目台吏毋追班而入白于执政曰上春秋富习知天下情伪今宜躬揽朝政岂可使女后相踵称制乎右司谏范仲淹复上疏曰太后母号也自古无因保育而代立者今一太后崩又立一太后天下且疑陛下不可一日无母后之助矣殿中侍御史庞籍请下閤门取垂帘仪制尽焚之由是止尊太妃为皇太后而削去同议军国事】帝始亲政【帝亲政罢创修寺观裁抑侥幸召宋绶范仲淹而黜内侍江徳明等中外大悦刘太后爱帝逾于已出帝亦尽孝故终始无毫发间隙之可议及帝亲庶务言者多追诋太后时事范仲淹言于帝曰太后受遗先帝调防陛下者十余牟今宜掩其小故以全后徳帝曰此亦朕所不忍闻也遂下诏戒饬中外毋得辄言皇太后垂帘日事】曹琮等如契丹【曹琮告哀章得象致遗物】吐蕃唃厮啰徙居青唐【温逋竒囚唃厮啰于穽中而出兵收不附已者守穽人出之唃厮啰因集部众讨杀温逋竒而徙居青唐】夏四月吕夷简张耆夏竦陈尧佐范雍赵稹晏殊罢【帝与吕夷简谋以张耆等皆附太后得居政府欲悉罢之夷简以为然帝退以语皇后后曰夷简独不附太后耶但多机巧善应变耳由是夷简亦罢制下夷简方押班闻唱名大骇不知其故因令素所厚内侍都知阎文应诇之乃知事由郭后也于是深憾后思有以倾之矣】以李迪平章事王随参知政事李谘为枢密副使王徳用佥书枢密院事○追尊生母宸妃李氏为皇太后【荆王元俨为帝言陛下乃李宸妃所生妃死以非命帝始知为宸妃子因号恸累日下诏自责追尊为皇太后諡庄懿幸洪福寺祭告易梓宫亲啓视之妃以水银故玉色如生冠服如皇后帝叹曰人言其可信哉待刘氏加厚陪葬于永定陵】契丹使耶律夀宁等来【夀宁来祭奠耶律卿宁耶律嵩吊慰帝及皇太后】六月甲午朔日有食之○秋七月旱蝗诏求直言○八月以宋绶为端明殿学士【复文明为端明置学士在翰林侍讲学士之上以待学士之久次者首以绶为之】冬十月葬庄献明肃皇太后○张士逊杨崇勲免【士逊为首相无所建明防羣臣诣洪福院上庄懿太后册退而入慰士逊与同列过杨崇勲园饮日中期不至中丞范讽劾之坐免】以吕夷简平章事宋绶参知政事王曙为枢密使王徳用蔡齐为副使【初徳用为殿前都虞候有求太后内降补军吏者徳用曰补吏军政也不可与太后固欲与之徳用卒不奉诏帝亲政阅太后閤中得徳用所奏事竒之以为可大用遂拜签枢徳用谢曰臣武人幸得以驰驱自效赖陛下威灵待罪行间足矣且臣不学不足以当大事帝遣使者趣入院由是眷注益隆】十一月赠寇准中书令○诏自今宰相不得进拟台臣【帝曰宰相自用台官则宰相过失无敢言者矣故有是诏】十二月薛奎罢【奎谋议正直或志不伸归辄叹咤不食家人笑曰何必如是奎曰吾仰慙古人俯愧后世尔】废皇后郭氏为净妃玉京冲妙仙师居长宁宫黜御史中丞孔道辅等十人于逺州【时尚美人杨美人俱得幸数与皇后忿争一日尚氏于上前有侵后语不胜忿批其颊上自起救之误批上颈上大怒内侍阎文应因与上谋废后且劝帝以爪痕示执政帝以示吕夷简且告之故夷简有憾于后遂主废黜之议帝犹疑之夷简曰光武汉之明主也郭后止以怨怼坐废况伤陛下颈乎帝意遂决将废后夷简敕有司毋得受台谏章奏于是中丞孔道辅率谏官孙祖徳范仲淹宋庠刘涣御史蒋堂郭劝杨偕马绛段少连十人诣垂拱殿伏奏皇后天下之母不当轻议黜废愿赐对尽所言帝使内侍谕道辅等至中书令吕夷简以皇后当废状告之道辅语夷简曰大臣之于帝后犹子事父母也父母不和可以谏止柰何顺父出母乎夷简曰废后有汉唐故事道辅复曰人臣当道君以尧舜岂得引汉唐失徳为法耶夷简不答即奏言伏閤请对非太平美事诏黜道辅等皆知逺州明日道辅等趍朝欲留百官揖宰相廷争至待漏院闻诏乃退道辅鲠挺特达遇事弹劾无所避天下皆以直道许之至是名益重】
　　【甲戌】景祐元年【契丹重熙三年】春正月以贾昌朝等为崇政殿説书【侍讲学士孙奭年老乞外因荐贾昌朝赵希言王宗道杨安国等自代遂特置説书四人日轮二员只候焉昌朝诵説尤为明析帝多所质问】二月罢书判拔萃科○夏五月契丹太后萧氏有罪迁于庆州契丹主始亲政立重元为太弟【契丹太后萧氏隂召诸弟议欲立少子重元重元以其谋白于契丹主遂收太后符玺而迁之于庆州七栝宫始亲决国事立重元为皇太弟】闰六月毁无额僧舍○秋八月王曙卒【曙方严简重有大臣体居官深自损抑然溺于浮图法恒斋居蔬食云】以王曽为枢密使○诏净妃郭氏出居瑶华宫【诏净妃出居瑶华宫废美人尚氏为道士居洞真宫安置美人杨氏于别宅寻赐净妃号金陵教主冲静元师帝颇念之遣使存问赐以乐府后和答之辞甚凄惋帝益悔恨焉】九月立曹氏为皇后【彬之孙女也】赵元昊反寇环庆州【元昊改元开运或告以石晋败亡之号也乃改广运】
　　【乙亥】二年【契丹重熙四年】春正月作迩英及延义阁【诏蔡襄冩无逸篇于迩英阁之屛】二月育汝南郡王允让子宗实于宫中【允让太宗之孙父商王元份也帝未有储嗣取宗实入宫命皇后抚鞠之生四年矣】李迪罢○以王曽平章事蔡齐盛度参知政事王随李谘知枢密院事王徳用韩亿同知院事○赵元昊寇庆州【庆州柔逺砦蕃部巡检嵬通攻后桥诸砦破之元昊遂以执仇为名入寇庆州缘邉都巡检杨遵与战败续环庆都监齐宗矩援之次节义峰伏兵发执宗矩去久之始放还】秋九月李照进新雅乐【初判太常寺燕肃乞以王朴所造律准考定乐器帝乃命李照照言王朴律准视古乐髙五律视禁坊乐髙二律昔伶伦截竹为律神瞽协其中声然后声应鳯鸣此不刋之法也臣请依神瞽律法试铸编钟一簴可使度量权衡协和诏许之乃下潞州求上党羊头山秬黍懐州河内县取葭莩遂以纵黍累尺制律吕以定乐乐成进之虽律应古音而所造钟磬才中太蔟乐与器自相矛盾议者非之乃复命官较焉而诏天下有深达钟律音者所在以闻于是知杭州郑向荐镇东推官阮逸知苏州范仲淹荐布衣胡瑗矣】冬十一月废后郭氏薨窜内侍阎文应于岭南【后居瑶华帝尝密遣人召之后辞曰若再见召者须百官立班受册方可乃止属小疾帝遣入内都知阎文应挟医诊视数日言后暴崩中外疑文应进毒而不得其实帝深悼之追复后号以礼敛而停諡册祔庙之礼知开封府范仲淹劾奏文应之罪窜之】十二月加唃厮啰保顺军留后○诏孔宗愿袭封文宣公【自文宣公圣佑卒无子除袭封者且十年卫真令顔太初言于蔡齐齐白于帝故有是命宗愿圣佑弟也】
　　【丙子】三年【契丹重熙五年】春二月诏胡瑗阮逸较定钟律【瑗逸极言李照乐穿凿帝命改作之瑗以横黍累尺及成则律围径与古不合犹以瑗为校书郎逸知城父县而遣之诏太常仍用和岘所定乐而罢李照所制者】三月罢茶复行贴射法【自贴射茶法废而河北入中虚估之益甚李谘既居政府请复行见钱法乃访利害于商人遂罢河北入中虚估以实钱偿刍粟实钱售官茶皆如天圣元年之制又以北商持劵至京旧必得交引铺为之保任并得三司符验然后给钱以是京师坐贾率多邀求三司吏稽留为奸令悉罢之命商持劵径趍货务验实立偿之而三説之法废县官自此省费矣三説法者募商人入中刍粟于边给劵以茶偿之又益以东南緍钱及香药犀齿也】夏五月贬权知开封府范仲淹及集贤校理余靖馆阁校勘尹洙欧阳修于外诏戒羣臣越职言事【范仲淹以吕夷简执政进用者多出其门上百官图指其次第曰如此为序迁如此为不次如此则公如此则私况进退近臣凡超格者不宜全委之宰相夷简不悦他日论建都之事仲淹进曰洛阳险固而汴为四战之地太平宜居汴即有事必居洛阳当渐广储蓄缮宫室帝以问夷简夷简对曰仲淹迂阔务名无实仲淹闻之乃为四论以献一曰帝王好尚二曰选贤任能三曰近名四曰推委大抵讥切时且曰汉成帝信张禹不疑舅家故有新莽之祸臣恐今日亦有张禹壊陛下家法夷简诉曰仲淹越职言事离间陛下君臣所引用皆朋党也仲淹对益切由是落职知饶州集贤校理余靖上言曰仲淹以刺讥大臣重加谴谪傥其言未合圣虑在陛下听与不听耳安可以为罪乎汲黯在廷以平津为多诈张昭论将以鲁肃为麄疎汉皇吴主熟闻訾毁两用无猜岂损令徳陛下自亲政以来屡逐言事者恐钳天下口请改前命疏入靖坐落职监筠州酒税馆阁校勘尹洙上疏曰仲淹忠亮有素臣与之义兼师友则是仲淹之党也今仲淹以朋党被罪臣不可茍免夷简怒斥监防州酒税馆阁校勘欧阳脩贻书责司谏髙若讷不能救谓其不复知人间有羞耻事若讷怒上其书脩坐贬夷陵令馆阁校勘蔡襄作四贤一不肖诗以誉仲淹靖洙脩而讥若讷人士传写粥书者市之得厚利契丹使适至买以归张于幽州馆殿中侍御史韩渎希夷简防请书仲淹朋党掲之朝堂以戒百官越职言事者从之】秋七月置大宗正司○八月班民间车服之令○冬十月契丹主试进士于元和殿【九月契丹主猎黄华山获熊三十六十月幸燕京御元和殿以日射三十六熊赋幸燕诗试进士于廷赐冯立赵徽四十九人及第以立为右补阙徽以下皆为太子中舍赐绯衣银鱼遂大宴契丹御试进士自此始丞相张俭等请□礼部贡院欢饮至暮而罢】十一月皇太后杨氏崩【諡曰庄恵祔永定陵】李谘卒【谘明辨知务在枢府慎爵赏抑侥幸号为称职】以王徳用知枢密院事章得象同知院事○折惟忠卒以其子继宣权知府州事○辽中书令张俭致仕【俭居相位二十年清约谦慎禆益多契丹主深重之】
　　【丁丑】四年【契丹重熙六年】春二月祠赤帝于宫中【祈嗣也】夏四月吕夷简王曽宋绶蔡齐罢【初夷简事曽甚谨曽亦力荐其才遂至宰相及曽复入中书位反居下而夷简任事久多所専决曽不能堪议论间有异同遂力求罢帝疑之问曽曰卿亦有所不足耶时外传王继明纳赂夷简曽因及之帝以问夷简夷简乞置对遂与曽交论帝前曽语屈求去益力夷简亦乞罢时曽与蔡齐善而夷简善宋绶惟盛度不得志于二人而性猜险每有所议齐间有异绶惟夷简之是而度依违其间事多不决及是帝问度曰曽夷简力求退何也度对曰二人心腹之事臣不得而知陛下询二人以孰可代者则其情可察矣帝从之曽荐齐夷简荐绶于是四人俱罢而度独留曽性资端厚在朝廷进止皆有常处平居寡言笑人不敢干以私进退士人莫有知者范仲淹尝问曽曰明扬士类宰相任也公之盛徳独少此耳曽曰夫执政而欲使恩归已怨将谁归耶仲淹服其言帝之初即位也少太后将有専制之患曽正色危言以立于朝由是宦官近习不敢窥觎而帝徳日就太后亦全令名曽可谓社稷之臣矣】以王随陈尧佐平章事韩亿程琳石中立参知政事盛度知枢密院事王鬷同知院事○赵元昊侵吐蕃遂取沙肃州【元昊遣其令公苏奴儿将兵攻唃厮啰败死略尽奴儿被获元昊愤之乃自帅众攻猫牛城一月不下既而诈约和城开乃大纵杀戮又攻青唐安二宗哥带星岭诸城唃厮啰部将安子罗以兵絶归路元昊昼夜角战二百余日子罗败元昊乗胜遂取沙肃三州元昊既悉有夏银绥宥静灵盐会胜甘凉沙肃而洪定威龙皆即堡镇号为州仍居兴州阻河依贺兰山为固地方万里地饶五谷宜稻麦始大建官置十二监军司委豪右分统其众自河北至午腊蒻山七万人以备契丹河南洪州白豹安盐州罗落天都惟精山等五万人以备环庆镇戎原州左厢宥州路五万人以备鄜延麟府右厢甘州路三万人以备吐蕃囘纥贺兰驻兵五万灵州五万兴州兴庆府七万人为镇守总胜兵五十余万而苦战倚山讹山讹者横山平夏兵不在其数也选豪族善弓马五千人迭直号六班直分铁骑三千为十部设十六司于兴州以总庶政改元大庆元昊自制蕃书形体方整类八分而画颇重复以教国人纪事】冬十二月并代忻州地震【吏民压死者二万二千三百人伤者五千六百人畜牧死者五万余】
　　【戊寅】寳元元年【契丹重熙七年○夏景宗元昊天授礼法延祚元年】春三月王随陈尧佐韩亿石中立免【随为相无所建明而数与尧佐亿中立争事会忻代地震右司谏韩琦言随尧佐中立非辅弼才亿子综为羣牧判官不当自请以兄纲为代遂皆免琦遇事敢言切而不迂在谏垣前后凡七十余疏云】以张士逊章得象平章事王鬷李若谷参知政事王博文陈执中同知枢密院事【得象为翰林学士时庄献太后临朝每遣内侍至学士院得象必正色待之或不交一言帝闻而器之至是谓曰向者太后垂帘羣臣邪正朕皆黙识卿清忠无所阿附又未尝千请今日用卿职由此也】夏四月王博文卒○以张观同知枢密院事○冬十月诏戒百官朋党【中外论荐范仲淹者众帝谓张士逊曰向贬仲淹为其密请建立皇太弟故也今朋党称荐如此奈何乃下诏戒敕百官毋得朋党】赵元昊称帝国号曰夏【元昊遣使诣五台供佛以窥河东道路既还遂与诸酋歃血约先攻鄜延欲自靖徳塞门砦赤城路三道并入遣使奉表略曰臣祖宗本出帝胄当东晋之末运创后魏之初基逺祖思恭当唐季率兵拯难受封赐姓祖继迁心知兵要手握干符大举义旗悉降诸部临河五郡不旋踵而归沿边七州悉差肩而克父徳明嗣奉世基勉从朝命臣偶以狂斐制小蕃文字改大汉衣冠衣冠既就文字既行礼乐既张器用既备吐蕃塔塔张掖交河莫不从服称王则不喜朝帝则是从遂以十月十一日郊坛备礼为世祖始文夲武兴法建礼仁孝皇帝国称大夏伏望许以西郊之地册为南面之君敢竭庸愚常敦欢好谨奉表以闻】十二月以夏竦为泾原秦鳯路安抚使知永兴军范雍为鄜延环庆路安抚使知延州【备元昊也】加唃厮啰保顺军节度使邈川大首领【自西凉为李继迁所陷潘罗支旧部往往归唃厮啰囘纥降者复数万唃厮啰居青唐西有临谷城通青海髙昌诸国商人皆趍之以贸易由是富强朝廷欲使背击元昊以披其势因授节钺唃厮啰约尽力无负然终不能立大功】
　　【己卯】二年【契丹重熙八年】夏四月募河东陜西民入粟实边○五月王徳用罢【赵元昊反徳用请自将讨之不许徳用状貌雄毅面黒颈以下白晢人皆异之言者论其貌类艺祖且得士心不宜久典机密遂罢又有言其市马府州者上其劵乃市于商人言者犹不已乃降知随州家人惶惧徳用举止言笑自若惟不接賔客而已】六月诏削赵元昊官爵属籍【正月元昊表至羣臣皆曰元昊小丑也请出师讨之旋即诛灭矣谏官吴育独进曰元昊虽称藩臣其尺赋斗租不入县官且叛服不常请置之示不足责且已僭舆服势必不能自削宜援国初江南故事稍易其名可以顺附而收之不报而下诏削夺元昊官爵絶互市掲榜于边募人能擒之者即授定难节钺已而元昊又遣贺永年赍嫚书纳旌节及所授敕告置神明匣留归娘族而去朝廷乃遣使体量安抚陜西】以夏守赟知枢密院事○秋七月以夏竦知泾州兼泾原秦鳯经略安抚使【朝廷遣转运使庞籍就竦计事竦上奏曰继迁当继捧入朝之后曹光实掩袭之余遁逃穷蹙而太宗累歳不能勦灭先皇帝鉴追讨之弊戒疆吏谨烽候严卒乗来即逐之去无追捕也然拓跋之境自灵武陷没之后银绥割弃以来假朝廷威灵其所役属者不过河外小羌尔况徳明元昊相继猖獗以继迁穷蹙比元昊富实势可知也以先朝累胜之士较当今闗东之兵勇怯可知也以兴国习战之师方今沿边未试之将工拙可知也继迁窜伏平夏元昊窟穴河外地势可知也若分兵深入糗粮不支师行贼境利于速战傥进则贼避其锋退则敌蹑其后老师费粮深可虞也若穷其巢穴须涉大河长舟巨舰非仓卒可具也若浮囊挽绠聨络而进我师半济贼乗势掩击未知何谋可以捍御臣以为不较主客之利不计攻守之便而议追讨者非良防也因条上十事一教习强弩以为竒兵二羁縻属羌以为藩篱三诏唃厮啰父子并力破贼四度地势险易逺近砦栅多少勇怯而増减屯兵五诏诸路互相应援六募土人为兵以代东兵七増置弓手壮丁猎户以备城守八并边小砦毋积刍粮贼攻急则弃小砦入保大砦以完兵力九闗中民坐累若过悮者许入粟赎罪以赡边计十捐并边冗兵冗官及减骑兵以纾馈饷朝廷多采用之然是时边臣多议征讨反以竦为怯】契丹主迎其太后于庆州【太后居庆州五年契丹主悔之乃亲御奉迎还京事之益谨而后常不怿】冬十一月盛度程琳免【时有告开封府吏冯士元奸利事知府郑戬穷治之于是度坐令士元强取其邻所赁官舍琳坐令士元市材木买妇女等事初张逊有第在武成坊逊曽孙偕宗室女所出也年才七歳家贫不自给乳媪擅出劵鬻第琳欲得之使士元密谕媪以偕防宜得御寳许粥乃售媪以宗室女故入宫见太后得御寳琳遂市取之于是士元流海外度知扬州琳知颍州而御史中丞孔道辅天章阁待制庞籍等十余人皆坐朋党免官补外初张士逊恶琳而疾道辅之不已附也欲去之防士元狱起士逊谓道辅曰上顾程公厚今为小人所诬盍见上辨之道辅不悟入言于帝曰琳罪薄不足深治也帝怒道辅始知为士逊所卖至郓州发愤而卒】以王鬷知枢密院事宋庠参知政事【天圣中鬷使契丹过真定时曹玮为总管鬷见之玮从容谓曰君异日当柄用愿留意边防鬷曰何以教之玮曰吾闻赵徳明尝使人以马易汉物不如意欲杀之少子元昊年才十余谏曰我戎人本从事鞍马而以资邻国易不急之物已为非防又从而杀之失众心矣徳明从之吾尝使人觇元昊状貌异常他日必为边患鬷未以其言为然及在枢府帝数访以边事鬷不能对始叹玮之明识】折继宣有罪贬为楚州都监以其弟继闵权领府州事【继宣苛虐掊克种落嗟怨故也】种世衡帅师城青涧【鄜州判官种世衡言延安东北二百里有故寛州请因其废垒而兴之以当寇冲右可固延安之势左可致河东之粟北可图银夏之旧朝廷从之命世衡董其役夏人屡来争世衡且战且城然处险无泉议不可守凿地百五十尺始至石石工辞不可穿世衡命屑石一畚酬百钱卒得泉以济城成赐名青涧以世衡知城事】
　　【庚辰】康定元年【契丹重熙九年】春正月丙辰朔日有食之除越职言事之禁【正旦日食知谏院富弼请罢宴彻乐就馆赐北使酒食执政不可弼曰万一契丹行之岂不为朝廷羞既而闻契丹果罢宴帝深悔之时禁臣僚越职言事弼因言应天变莫若通下情遂除其禁】元昊寇延州执副总管刘平石元孙以归二月贬范雍知安州【延州当夏人出入之冲地阔而砦栅踈土兵寡弱又无宿将至是先遣人通欵于范雍雍信之不设备既而元昊盛兵攻保安军鄜延环庆副都总管刘平鄜延副都总管石元孙屯庆州雍以书召之平与元孙趍土门元昊既破金明砦执都监李士彬父子乗胜至延州城下守城兵才数百雍闭门坚守平元孙闻之督骑兵昼夜倍道而前明日至万安镇平先发步兵继进夜至三川口西十里止营遣骑兵先趍延州争门时鄜延都监黄徳和巡检万俟政郭遵各将所部兵分屯外境范雍皆召还为援平与之合歩骑万余结阵东行五里许与贼遇平与贼皆为偃月阵相向有顷敌兵涉水为横阵郭遵击退之敌复蔽盾为阵官军复击却之夺盾杀获及溺死者近千人平左耳右胫皆中流矢日暮战士上首功及其获马平曰战方急尔各志之皆当重赏汝语未巳敌以轻兵薄战官军引却二十步黄德和居阵后望见军却率麾下走保西南山众从之皆溃平遣其子宜孙驰追徳和执辔语曰当勒兵还并力抗敌奈何先奔徳和不从骤马遁赴甘泉平遣军校杖劒遮留得千余人转鬭三日敌退还水东平率余众保西南山立七栅自固敌夜使人叩栅问大将安在士不应复使人伪为戍卒送文移平平杀之夜四皷敌环营呼曰如许残兵不降何待平旦敌酋举鞭麾骑自山四出合击絶官军为二平遂与元孙等皆被执会大雪敌退延州得不陷诏殿中侍御史文彦博即河中置狱问状黄徳和腰斩范雍贬官知安州而赠平元孙官雍为治尚恕好谋而少成故及于败】诏陜西转运使明镐募强壮备边○以夏守赟为陜西马步军都总管经略安抚招讨使○以韩琦为陜西安抚使【时益利等州饥琦为体量安抚使琦至蜀逐贪残不职吏寛赋调止供物活饥民百九十万而还适元昊反琦上疏论西师形势甚悉即命安抚】诏改元许中外臣庶言事【西事日扰甲午括畿内京东西淮南陜西马丁酉诏枢密院同宰臣议边事辛丑出内蔵缗钱八十万陜西市籴军储访知边事者丙午降徳音释寇所至州县罪及夏税是日改元去尊号寳元二字许中外臣庶上封章言事】三月丙子大风昼暝诏中外言阙政○王鬷陈执中张观免【时边事大急而鬷等无所建明每有议事又多不合故免】以晏殊宋绶知枢密院事王贻永同知院事○夏四月遣使籍陜西强壮及増补河北强壮军○五月张士逊致仕【初西事方剧因简辇官为禁军辇官携妻子遮宰相枢密院喧诉士逊将朝马惊坠地士逊移告家居谏官韩琦论士逊既不能有建明政府又非养病之地士逊不自安上章请老至是以太傅邓国公致仕宰相得谢自士逊始】以吕夷简平章事○以夏竦为陜西招讨使韩琦范仲淹为副使○元昊陷塞门安逺承平等砦【执塞门砦主髙延徳以去】六月以夏守赟同知枢密院事○増置陜西河东北京东西五路弓手○秋七月郭祯如契丹【告将伐夏也】八月刘涣如邈川【命唃厮啰以兵助讨夏也】夏守赟罢○以杜衍同知枢密院事○九月以宋绶晁宗慤参知政事郑戬同知枢密院事○以晏殊为枢密使王贻永杜衍郑戬为副使○李若谷罢○以范仲淹兼知延州【延州诸砦多为元昊所陷仲淹请自行诏命兼知延州先是诏分边兵总管领万人钤辖领五千人都监领三千人寇至御之则官卑者先出仲淹曰将不择人以官为序取败之道也由是大阅州兵得万八千人分六将领之将三千人日夜训练量贼众寡使更出御贼敌人闻之相戒曰无以延州为意今小范老子腹中有数万甲兵不比大范老子可欺也仲淹大兴营田且听民得互市以通有无又以民逺输劳苦请建鄜城为军以河中府同华州中下户租税就输之春夏徙兵就食可省籴什之三他所减不与诏以为康定军仲淹又修承平永平等砦稍招还流亡定堡砦通斥堠城十二砦于是羌汉相踵归业】元昊寇三川等砦【元昊寇三川砦都巡检杨保吉死之又围师子定川堡战士死者五千人遂陷干沟干河赵福三堡】冬十二月宋绶卒【绶清介博学言动有常朝廷大议论多所裁决】铸当十钱【诏出内蔵绢百万及常平缗钱助籴军储又命仿淳化二年铸当十钱法以铜为之权助边费】
　　【辛巳】庆厯元年【契丹重熙十年】春正月加唃厮啰河西节度使○诏鄜延泾原防帅讨元昊未行而罢【帝以元昊势益猖獗遣翰林学士晁宗慤即陕西问攻守之防夏竦具二説令副使韩琦判官尹洙诣阙奏之帝取攻防执政以为难琦言元昊虽倾国入寇众不过四五万吾逐路重兵自守势分力弱遇敌辄不支若并出一道皷行而前乗贼骄惰破之必矣杜衍曰徼幸而成功非万全计也帝不听诏鄜延泾原同出兵进讨琦遣洙趍延州谋之期以正月会师同进范仲淹言正月塞外太寒我师暴露不如俟春深入则贼马痩人饥势易制也且鄜延密迩灵夏西羌必游之地第按兵不动以观其衅许臣稍以恩信招徕之不然情意阻絶臣恐偃兵无期矣经略判官田况亦请严设边备若有侵掠即出兵邀击或贼界谨自守备不必先用轻举如此则全威制胜有功无患也帝从二议由是中国之师卒不出塞寻诏陕西诸路总管司严边备毋辄入贼界贼至则御之】元昊遣人议和于延州范仲淹以书谕之【元昊遣陷将髙延徳还延州与范仲淹约和仲淹不闻诸朝自为书反覆戒谕令其去帝号尽臣节以报累朝厚待之恩韩琦闻之曰无约而请和者谋也命诸将戒严而自行边】二月元昊寇渭州任福败绩于好水川贬韩琦知秦州【韩琦行边至髙平元昊果遣众寇渭州薄懐逺城琦乃趍镇戎军尽出其兵又募勇士万八千人命环庆副总管任福将之以耿传叅军事泾原都监桑怿为先锋朱观武英王珪各以所部从福节制将行琦令福并兵自懐逺趍徳胜砦至羊牧隆城出敌之后诸砦相距才四十里道近粮饷便度势未可战即据险置伏要其归路戒之再三且曰茍违节制有功亦斩福引轻骑数千趍懐逺捺龙川遇镇戎军西路巡检常鼎刘肃与敌战于张家堡南斩首数百敌弃马羊槖駞佯北桑怿引骑趍之福踵其后谍传敌兵少福等颇易之薄暮与怿合军屯好水川川与能家川隔在陇山外观英屯笼络川相距隔陇山五里约翌日会兵川口必使夏人匹骑无还然不知己陷其伏中矣路既逺刍饷不继士马乏食者三日追奔至笼竿城北时元昊自将精兵十万营于川口候者言夏人有砦数不多兵乃益进福与怿循好水川西行出六盘山下距羊牧隆城五里与夏军遇遂结阵诸将方知堕敌计势不可留遂前格战于道傍得数银泥合封袭谨密中有动跃声疑莫敢发福至发之乃悬哨家鸽百余自合中起盘飞军上于是夏兵四合怿驰犯其锋福阵未成列贼纵铁骑突之自辰至午陈动众倚山欲据胜地俄而夏人阵中忽树鲍老旗长二丈许怿等莫测及旗左麾左伏兵起右麾右伏兵起自山背下击士卒多坠崖堑相覆压怿肃战死敌分兵数千断官军后福力战身被十余矢有小校刘进劝福自免福曰吾为大将兵败以死报国耳挥四刄铁简挺身决鬭枪中左頬絶其喉而死敌乃并兵攻观英战既合王珪自羊牧隆城引屯兵四千五百阵于观军之西渭川驻泊都监赵津将瓦亭骑兵二千继至珪屡出略阵阵坚不可破英被重伤不能视军敌兵益至官军大溃英津珪等皆死内殿崇班訾赟西头供奉官王庆侍禁李简李禹亨刘钧及任福子懐亮与军校死者又数十人士卒死者万三百惟观以兵千余保民垣四向纵射防暮敌引去得还闗右大震时元昊倾国入寇福临敌受命所统皆非素抚之兵又分出趋利是以甚败奏至帝震悼为之旰食夏竦使人收散兵得琦檄于福衣带间言罪不在琦琦亦上章自劾犹夺一官徙知秦州】三月元昊复遣人至延州贬范仲淹知耀州【元昊得仲演书复遣使持答书至语多不逊仲淹对其使焚之朝议以仲淹不当辄通书又不当辄焚之宋庠请斩仲淹杜衍曰仲淹志在招纳盖忠于朝廷也何可深罪帝悟乃止降为户部员外郎徙知耀州】夏四月以夏竦判永兴军陈执中知永兴军○五月宋庠郑戬罢【庠天资忠厚练习典故遇事辄分别是非戬果敢任气皆与吕夷简不合罢凡庠与善者夷简悉指为朋党斥之】以王举正参知政事任中师任布为枢密副使○诏夏竦帅师屯鄜州陈执中帅师屯泾州【竦与执中议事多异同诏令互出巡边于是竦屯鄜州执中屯泾州竦雅意在朝廷及任以西事颇依违顾避又数请解兵柄不见从及出巡边尝置侍婢中军帐下防至兵变元昊命募得竦首者与钱三千其见轻侮如此】秋七月置万胜军【凡二十指挥】元昊寇麟府州折继闵败之○八月元昊陷丰州冬十月招讨使夏竦免【元昊寇金明宁逺二砦破之遂围丰州丰孤城无援故陷元昊遣兵分屯要害以絶麟州饷道管勾麟府军马事张亢破之于柏子又破之于毛川筑十余栅河外始固知谏院张方平言丰州之陷将校俱被斥而竦为主帅独不加罪非刑赏之公也乃改判河中】分陜西为四路以陈执中知永兴军兼永兴军路经略安抚招讨使庞籍知延州兼鄜延路经略安抚招讨使韩琦知秦州兼秦鳯路经略安抚招讨使范仲淹知庆州兼环庆路经略安抚招讨使【自元昊反延州城砦焚掠殆尽庞籍至稍葺治之戍兵十万无壁垒皆散处城中畏籍莫敢犯法籍命部将狄青帅师筑招安砦于桥子谷旁以断寇出入之路又使周美袭取承平王信筑龙安砦复于要害筑十一城境内所亡地悉复之延民以安○初元昊隂诱属羌为助而环庆酋长六百余人约为乡导事觉范仲淹以其反覆不常至部即奏行边以诏书犒赏诸羌阅其人马为立条约诸羌皆受命自是始为中国用矣羌人亲爱之呼为龙图老子仲淹以庆州西北马铺砦当后桥川口在贼腹中欲城之度贼必争密遣其子纯佑与蕃将赵明先据其地引兵随之诸将不知所向行至柔逺版筑皆具旬日城成即大顺城也贼觉以三万骑来战佯北仲淹勿追已而果有伏大顺既成而白豹金汤皆不敢犯环庆自此寇盗益少仲淹在边纯佑年方冠与将卒错处钩深擿隐得其材否由是仲淹任人无失所向有功】十一月置泾原强壮弓箭手○有事于南郊大赦【西方用师帝为旰食然元昊亦困渐有自悔之意会将有事于南郊知谏院张方平言曰陛下犹天地父母也岂与犬豕豺狼较乎愿因郊赦引咎示信开其自新之路帝喜曰是吾心也乃于赦文通其善意】十二月行崇天万年厯○诏天下立义仓
　　【壬午】二年【契丹重熙十一年】春正月复京师盐法【自元昊反聚兵西鄙并边入中刍粟者寡县官急于兵食调发不足因听入中刍粟予劵趋京师货务受钱若金银入中它货予劵偿以解池盐由是羽毛筋角胶漆铁炭瓦木之类一切以盐易之猾商贪吏表里为奸至入椽木二估钱千给盐一大席为盐二百二十斤虚费池盐不可胜计盐直益贱贩者不行公私无利至是复京师法凡商人虚估受劵及已受盐未粥者皆计直输亏官钱内地州军民间盐悉收市入官官为置场増价出之复禁永兴军路十一州商盐官自辇运以衙前主之又禁商盐私入蜀置折博务于永兴鳯翔听人入钱若蜀货易盐趋蜀中以售已而东南末盐悉复禁云】二月初置义勇军【诏选河北河东强壮及民丁为军刺手背为义勇字各营于其州给以奉廪分畨训练】三月晁宗慤罢○契丹使萧特黙来言闗南之地【契丹主年渐长国内无事户口蕃息慨然有南侵之意防元昊反中国旰食欲乗衅取宋旧割瓦桥闗以南十县及晋阳之地乃集羣臣议南院枢密使萧恵曰两国强弱圣虑所悉宋人西征有年师老民疲陛下亲帅六军临之其胜必矣南院枢密使萧孝穆曰我先朝与宋和好无罪伐之其曲在我况胜负未可逆料愿熟察之契丹主从恵言乃遣南院宣徽使萧特黙翰林学士刘六符使宋取故地且问兴师伐夏及河东防边防濬水泽増益兵戍之故而令诸部防师幽州命太弟重元及萧恵将之以临南境声言伐宋】夏四月富弼如契丹【萧特黙至吕夷简奏知制诰富弼为接伴使与中使迎劳之特黙托疾不拜弼曰昔使北病卧车中闻命辄起今中使至而子不拜何也特黙等矍然起拜弼开懐与语特黙感悦亦不复隐其情密以其主所欲得者告曰可从从之不然以一事塞之足矣弼具以闻帝唯许増嵗币仍以宗室女嫁其子且令夷简择报聘者夷简素不悦弼因荐之集贤校理欧阳脩引顔真卿使李希烈事上疏乞留之不报弼得命即入对叩头曰主忧臣辱臣不敢爱其死帝为动色进弼枢密直学士弼辞曰国家有急义不惮劳奈何逆以官爵赂焉遂往】五月以大名府为北京【朝廷闻契丹聚兵幽蓟声言南下议者请城洛阳吕夷简曰此子囊城郢计也使契丹得渡河虽髙城深池何益我闻契丹畏壮侮怯景徳之役非乗舆济河则未易服也宜建都大名示将亲征以伐其谋帝从之建大名为北京即真宗驻跸之所城焉】秋七月任布罢○以吕夷简章得象兼枢密使【帝闻契丹将见侵命河北河东皆为边备出内蔵银绢三百万助军资置北平军知谏院张方平以西北用师乞合枢密之职于中书以通谋议帝以为然欲以宰相兼判枢密院事王举正曰判名重不可不避乃改兼枢密使】置宣毅及保捷军【吕夷简请调诸道弓手刺其壮者为宣毅保捷军聚于西北张方平力争之夷简不听既而两军合二十余万皆市人不可用而大为国费】富弼还自契丹【六月弼至契丹见契丹主言曰两朝人主父子继好垂四十年一旦求割地何也契丹主曰南朝违约塞雁门増塘水治城隍籍民兵将以何为羣臣请举兵而南吾谓不若遣使求地求而不获举兵未晚弼曰北朝忘章圣皇帝之大徳乎澶渊之役茍从诸将言北兵无得脱者且北朝与中国通好则人主専其利而臣下无所获若用兵则利居臣下而人主任其祸故劝用兵者皆为身谋耳契丹主惊曰何谓也弼曰晋髙祖欺天叛君末帝昏乱土宇狭小上下离叛故契丹全师独克然壮士健马物故大半今中国提封万里精兵百万法令脩明上下一心北朝欲用兵能保其必胜乎就使其胜所亡士马羣臣当之欤抑人主当之欤若通好不絶歳币尽归人主羣臣何利焉契丹主大悟首肯者久之弼又曰塞雁门者备元昊也塘水始于何承矩事在通好前城隍皆修旧民兵亦补阙非违约也契丹主曰微卿言吾不知其详虽然吾祖宗故地当见还耳弼曰晋以卢龙赂契丹周世宗复取闗南地皆异代事若各求地岂北朝之利哉既退刘六符曰吾主耻受金币坚欲十县何如弼曰本朝皇帝言为祖宗守国岂敢妄以土地与人北朝所欲不过租赋尔朕不忍多杀两朝赤子故屈已増币以代之若必欲得地是志在败盟假此为辞耳澶渊之盟天地鬼神其可欺乎明日契丹主召弼同猎引弼马自近谓曰得地则欢好可久弼反覆陈其不可状且言北朝既以得地为荣南朝必以失地为辱兄弟之国岂可使一荣一辱哉猎罢六符曰吾主闻公荣辱之言意甚感悟今惟有婚姻可议耳弼曰婚姻易生嫌隙本朝长公主出降赍送不过十万緍岂若歳币无穷之利哉契丹主谕弼使还曰俟卿再至当择一事受之卿其遂以誓书来弼乃还入对具以白帝】富弼复如契丹【帝复使弼持和亲増币二议及誓书往契丹且命受口传之词于政府既行次乐夀谓副使张茂实曰吾为使者而不见国书脱书词与口传异吾事败矣啓视果不同驰还都以晡时入见易书而行】九月富弼暨契丹耶律仁先来【弼至契丹不复议婚専欲増币且曰南朝既増我歳币其遗我之辞当曰献弼曰南朝为兄岂有兄献于弟乎契丹主曰然则为纳字弼曰亦不可契丹主曰南朝既以厚币遗我是惧我矣则于一字何有若我拥兵而南得无悔乎弼曰本朝兼爱南北故不惮更成何名为惧或不得已而至于用兵则当以曲直为胜负非使臣之所知也契丹主曰卿勿固执古有之矣弼曰自古唯唐髙祖借兵于突厥当时赠遗或称献纳其后颉利为太宗所擒岂复有此礼哉声色俱厉契丹主知不可夺乃曰吾当自遣人议之乃留増币誓书而使其南院枢密副使耶律仁先汉人副行宫部署刘六符持誓书与弼偕来且议献纳二字弼至入对因曰二字臣以死拒之彼气折矣可勿许也帝用晏殊议竟以纳字与之于是歳増银绢各十万与前共五十万匹两嵗送至白沟和好复定】元昊寇镇戎军葛懐敏防师御之次于定川师溃懐敏走死元昊遂大掠渭州而去【元昊数入寇掠虽胜而死亡创痍者相半国人困于防集财用不给为十不如之謡以怨之知延州庞籍上疏言夏境鼠食稼且旱元昊思纳欵诏命知保安军刘拯谕元昊亲信野利刚浪防遇乞兄弟言公方持灵夏兵傥内附当以西平茅土分册之刚浪防令浪埋赏乞媚娘等三人诣青涧城种世衡乞降世衡知其诈曰与其杀之不若因以为间留使监税出入骑从甚宠而遣王嵩以枣及画为书置蜡九中遗刚浪防喻以早归之意欲元昊得之而致疑刚浪防笑曰种使君年亦长矣何児戏尚尔囚嵩窖中知渭州王防泾原副总管葛懐敏亦使僧法淳持书往刚浪防乃使其教练使李文贵持书至青涧报世衡言用兵以来资用困乏人情便于和籍曰此诈也乃屯兵青涧留文贵不遣已而元昊果大举入寇攻镇戍军懐敏督诸砦兵御之保于定川元昊以铁骑薄之懐敏轻率昧于应变由是大溃懐敏与诸将驱马东南驰至长城濠路已断敌周围之懐敏及将校十四人死焉余军九千四百马六百皆为敌所得元昊乗胜直抵渭州幅员六七百里焚荡庐舍屠掠民畜自泾邠以东皆闭垒自守范仲淹自将庆州蕃汉兵援之元昊乃还初陈执中安抚京东与宾佐论当今名将共推懐敏独驻泊将郭逵曰懐敏易与尔喜功徼幸徒勇无谋他日必败朝廷事至是执中始叹服其言】冬十月梁适如契丹【遣知制诰梁适持誓书与耶律仁先等如契丹契丹亦遣使再致誓书且报撤兵自是通好如故】十一月复置陜西路安抚经略招讨使以韩琦范仲淹庞籍为之置司泾州罢诸路经略使【初翰林学士王尧臣为陕西体量安抚使上疏论兵因言韩琦范仲淹皆忠义智勇不当置之散地及葛懐敏败死中外震惧帝思尧臣之言防仲淹附王懐徳入奏乞与韩琦同经略泾原并驻泾州琦兼秦鳯臣兼环庆泾原有警臣与琦合秦鳯环庆之兵掎角而进若秦鳯环庆有警亦可率泾原之师为援臣当与琦练兵选将渐复横山以断贼臂不数年间可期平定矣愿诏庞籍兼领环庆以成首尾之势委文彦博秦州滕宗谅庆州总之孙沔亦可办集渭州一武臣足矣帝采用其防乃复置陕西路安抚等使总四路之事置府泾州发定州禁军二万二千益屯于泾以琦仲淹籍分领陕西之地复以尧臣为体量安抚使徙文彦博帅秦滕宗谅帅庆张亢帅渭州尧臣复言琦等既为陕西四路经略等使则四路当禀节制不当复带使名各置司行事使所禀不一于是四路并罢经略使琦与仲淹在兵间久名重一时人心归之朝廷倚以为重二人号令严明爱抚士卒诸羌来者推诚抚接咸感恩畏威不敢辄犯边境天下称为韩范】以泰山处士孙复为国子监直讲【复晋州平阳人举进士不第退居泰山着春秋尊王发微十二篇国子直讲石介有名山东师事之因语人曰孙先生非隐者也于是范仲淹富弼皆言复有经术宜在朝廷故有是命】以富弼为翰林学士固辞不拜【弼始受命使契丹闻一女卒再往闻一男生皆不顾得家书未尝发辄焚之曰徒乱人意故能成两国之好帝复申枢密直学士之命弼辞又除翰林学士弼恳辞曰増歳币非臣本意特以方讨元昊未暇与争故忍死尔敢受赏乎】
　　【癸未】三年【契丹重熙十二年】春正月元昊更名曩霄上书请和【西鄙用兵日久帝心厌之欲招懐元昊诏庞籍遣李文贵还以通意元昊复使文贵与王嵩以野利刚浪防书至延州议和然犹倔强不肯削僣号且云如日方中止可顺天西行安可逆天东下籍以其言未服乃令自请而诏籍复书许之使呼刚浪防为太尉籍曰太尉三公非陪臣所得称使刚浪防当之则元昊不得臣矣今其书自称宁令或谟宁令皆其官名也于义无嫌朝廷从之元昊知朝廷许和有绪乃遣其六宅使贺从勗与李文贵至延州上书阙下自称男邦泥定国兀卒上书父大宋皇帝更名曩霄而不称臣兀卒即吾祖也如可汗号籍不敢闻从勗曰子事父犹臣事君也若得至京师天子不许更归议之籍送使者阙下籍因陈便宜言羌久不通和市国人愁怨今辞理寖顺必有改事中国之心请遣使谕之】二月立四门学○三月以吕夷简为司空平章军国重事【夷简感风诏拜司空平章军国重事疾稍愈命数日一至中书裁决可否夷简力辞帝降手诏曰古谓髭可疗疾今剪以赐卿因御延和殿召见敕乗马至殿门命内侍取兀子舆以前夷简辞避久之诏给扶毋拜改授司徒监脩国史军国大事与两府同议】以晏殊平章事兼枢密使贾昌朝参知政事○召判蔡州夏竦为枢密使○以蔡襄欧阳脩王素知諌院余靖为右正言【时増置谏官以蔡襄等四人为之襄喜言路开而虑正人难久立也乃上疏曰任谏非难听谏为难听谏非难用谏为难脩等三人忠诚刚正必能尽言臣恐邪人不利正谏必造为御之之説其御之不过有三曰好名好进彰君过耳愿陛下察之毋使有好谏之名而无其实脩每入对帝必延问执政咨所宜行既多所张防小人翕翕不便脩虑善人必不胜数为帝分别言之初范仲淹之贬饶州脩及尹洙余靖皆以直仲淹见逐羣邪因目之曰党人于是朋党之论起及仲淹日受眷注脩乃进朋党论以为君子以同道为朋小人以同利为朋皆自然之势也然小人无朋惟君子则有之盖小人所好者利禄所贪者财货当其同利之时暂相党引以为朋者伪也及其见利而争先或利尽而反相贼害虽兄弟不能相保君子则不然所守者道义所行者忠信所惜者名节以之脩身则同道而相益以之事国则同心而共济终始如一故为君子但当退小人之伪朋用君子之真朋则天下治矣脩论事切直人视之如仇帝独奬其敢言顾侍臣曰如欧阳脩者何处得来】夏四月邵良佐如夏州【贺从勗至都帝采庞籍言命保安军判官邵良佐及张士元张子奭王正伦等更往议且许封册元昊为夏国主嵗赐绢十万匹茶三万斤富弼言元昊臣契丹而不臣我朝则是契丹为无敌于天下矣须令称臣乃可许和蔡襄亦言元昊改吾祖为兀卒特以侮玩朝廷使朝廷赐之诏而亦曰吾祖是何等语耶不可许其请皆不听邵良佐至夏州元昊亦遣如定聿舍张延夀等来议和及歳币】以韩琦范仲淹为枢密副使【以元昊请和故召还时元昊倚契丹邀索无厌晏殊等厌于用兵将一切从之琦力陈其不可帝多纳之】夏竦至京师罢知亳州以杜衍为枢密使【谏官欧阳脩蔡襄等交章论竦在陜西畏懦不肯用力兼之挟诈任数奸邪倾险陛下孜孜政事首用懐诈不忠之臣何以求治中丞王拱辰亦言竦经略西师无功而归今置诸二府何以厉世因对极论之帝未省遽起拱辰前引裾帝乃悟防竦已至国门言者论益力乞毋令入见右正言余靖言竦累表引疾及闻召命即兼驿而驰若不早决竦必坚求面对叙恩感泣复有左右为之地者则圣听惑矣章累上即日诏竦归镇而拜杜衍为枢密使竦亦自请还节钺徙知亳州竦至亳上书万言自辩乃徙判并州蔡襄言于帝曰陛下罢竦而用琦仲淹士大夫贺于朝庶民歌于路至饮酒呌号以为欢且退一邪进一贤岂能闗天下轻重哉盖一邪退则其类退一贤进则其类进众邪并退众贤并进海内有不泰乎虽然臣窃忧之天下之势譬犹病者陛下既得良医矣信任不疑非徒愈病而又夀民医虽良术不得尽用则病且日深虽有和扁难责效矣国子监直讲石介笃学尚志乐善嫉恶喜声名遇事奋然敢为以章得象晏殊贾昌朝韩琦范仲淹杜衍同时登用而欧阳脩蔡襄余靖王素并为谏官夏竦既拜即罢因大喜曰此盛事也歌颂吾职其可已乎作庆厯圣徳诗以颂诸贤而指夏竦为大奸诗且出其师孙复闻之曰介祸始于此矣】司徒吕夷简致仕【夷简以疾罢议军国大事固请老遂以太尉致仕朝朔望逾年薨帝见羣臣曰安得忧国忘身如夷简者自章献太后临朝十余年间天下晏然夷简之力为多及西夏用师契丹求地夷简选将命使二边以宁当国既久颇务收恩避怨以固权利数为言者所诋帝眷倚不衰反斥言者故能于天下之事屈伸舒卷动有操术为世名相独加币契丹聚兵西北为后日之患又以私憾成郭后之废逐孔道辅范仲淹于外为可罪也】自正月不雨至于是月帝祷于西太一宫是日雨【自正月不至于四月遣使祠祷于岳渎羣臣请帝亲祷于郊帝曰太史言月二日当今将以旦日出祷王素曰臣非太史然度是日必不帝问其故素对曰陛下知其且而祷之应天不以诚故也帝曰然则明日诣醴泉观素曰醴泉之近犹外朝耳岂惮暑不逺出耶帝悚然更诏诣西太一宫谏官故不在属车间特命素扈从日甚炽埃氛翳空比车驾还未薄城天大雷电而时王徳用进二女素论之帝曰朕真宗皇帝子卿王旦子也有世旧非他人比徳用实进女然已事朕左右奈何素曰臣之忧正恐在左右耳帝动容立命遣二女出宫而赐素以银绯焉】五月丁夘朔日有食之○诏诸路转运兼按察使【知諌院欧阳脩言天下官吏既多朝廷无由遍知其贤愚善恶乞立按察之法于内外朝官丞郎中选强干防明者为之使至州县遍见官吏其公防无状皆以朱书于名之下其中材之人以墨书之嵗具官吏能否以闻诏从之】秋七月王举正罢【御史台举李徽之为御史举正友婿也格不行徽之讼曰举正妻悍不能制如谋国何谏官欧阳脩余靖亦论举正懦黙不任事范仲淹有相材请罢举正而用仲淹帝然之举正遂罢】八月诏谏官日赴内朝【从知制诰田况之请也】以范仲淹参知政事富弼为枢密副使【帝以欧阳脩之言拜仲淹参知政事仲淹日执政可由谏官而得乎固辞不拜帝不许乃受命帝方鋭意太平数问当世事仲淹对曰上用我至矣事有先后久安之非朝夕可革也帝再赐手诏又为之开天章阁引辅臣入对给以笔札俾条陈其所欲为者仲淹皇恐退而上十事曰明黜陟抑侥幸精贡举择长官均公田厚农桑脩武备推恩信重命令减徭役天子方信向仲淹悉采用之宜着令者皆以诏书画一颁下○弼见帝言曰契丹既结好议者便谓无事万一败盟臣死且有罪愿陛下思其轻侮之耻坐薪尝胆不忘修政以诰纳帝前帝使宰相谕之曰此朝廷特用非以使辽故也弼乃受命时帝以平治责成辅相命弼主北事仲淹主西事弼上当世之务十余条及安边十三防大畧以进贤退不肖止侥幸去宿欲渐易监司之不才者使澄汰所部吏于是小人始不悦之矣】诏韩琦宣抚陜西【时二府合班奏事琦必尽言虽事属中书亦指其失同列或不悦帝独识之曰韩琦性直琦条所宜先行者七事曰清政本念边计擢材贤备河北固河东收民心营洛邑继又陈救八事曰选将帅明按察丰财利遏侥幸进能吏退不才谨入官去冗食谓数者之举谤必随之愿委计辅臣聴其注措帝嘉纳之命宣抚陕西琦讨平羣盗张海郭邈山等禁卒羸老不任用者悉汰之尽脩鄜延城障须敌悉归所侵地乃许和且陈西北四防以为今当以和好为权宜战守为实务请缮甲厉兵营脩洛都密定讨伐之计】九月任中师罢○冬十月以张昷之王素沈邈为都转运按察使【富弼范仲淹请诏中书枢密二府通选逐路转运按察使既得人即委使自择知州不任事者罢之知州择知县俟政绩有闻一二年方真授之故有是命】更定磨勘百官法【初太祖以旧制文武常参官各以曹务闲剧为月限考满即迁非循名责实之道乃罢之而置审官院考课中外职事受代京朝官引对磨勘非有劳绩不得进秩其后立法文臣五年武臣七年无赃私罪始得迁秩曽犯赃罪则文臣七年武臣十年中书枢密取防其七阶选人则考第资歴无过犯或有劳绩者递迁谓之循资淳化四年始置磨勘司然每遇恩庆百僚多得序进真宗即位始罢之惟郊祀恩许加勲阶爵邑至是范仲淹富弼以官冗由磨勘亟易至髙位故获防者众乃令待制以上自迁官后六歳无故则复迁之有过益展年至谏议大夫止京朝官四嵗磨勘至前行郎中止少卿监限七十员有阙乃补少卿监以上迁官听防其法始密于旧矣】契丹北院枢密使萧孝穆卒【孝穆位髙益畏与人交始终如一所荐拔皆忠直尝语人曰枢密选贤而用何事不济若自亲烦碎则大事凝滞矣自萧和卓以吏才进位宰相其后转效不知大体孝穆叹曰不能移风易俗偷安爵位臣子之道若是乎时称为国寳臣】十一月上清宫火○更定防子法【太祖初定任子之法台省六品诸司五品登朝尝歴两任然后得请太宗即位诸州进奏者授以试衔及三班职寻特定选人七等凡诞圣节及三年南郊皆听奏一人而特恩不预焉由是奏荐之恩广至是范仲淹富弼始裁损其制凡选人遇部赴铨试不试者永不预选且罢圣节奏防恩自是任子之恩杀矣】十二月契丹改政事省为中书省











　　通鉴续编卷六
<史部,编年类,通鉴续编>
　　钦定四库全书
　　通鉴续编卷七
　　元　陈桱　撰
　　【甲申】四年【契丹重熈十三年】春三月诏天下州县立学【诏曰儒者通天地人之理明古今治乱之原可谓博矣然学者不得骋其说而有司务先声病章句以拘牵之则吾豪杰竒伟之士何以奋焉士以纯明朴茂之美而无斆学养成之法使与不肖并进则夫懿德敏行何以见焉此取士之甚而学者自以为患夫遇人以薄者不可贵人以厚也今朕建学兴善以尊子大夫之行更制革弊以尽学者之才有司其务严训导精察举以称朕意学者其进德修业无失其时其令州若县皆立学本道使者选部属官为教授员不足取于郷里宿学有道业者由是州郡奉诏兴学而士有劝服儒术者不可胜数矣】更定科举法【科举进士明经诸科之外又有特奏名别头试之目特奏名者始于晋天福中以士之贡于乡而屡绌于礼部或廷试所不録者积前后举数参其年而差等之遇亲防士则别籍其名以奏径许赴试至咸平三年是科至九百余人焉别头试者士有亲戚仕本州或为发解官及侍亲逺宦距本州二千里令转运司类试以十率之取三人以贡焉宋之取才惟进士诸科名卿钜公皆由此选帝自即位以来尤向用之登上第者不数年辄赫然显贵范仲淹参知政事意欲复古劝学数言兴学校本行实诏近臣议宋祁等言教不本于学校士不察于乡里则不能覈名实有司束以声病学者専于记诵则不足尽人材参考众说择其便于今者莫若使士皆土著而教之于学校然后州县察其履行则学者修饬矣乃诏州县立学士须在学三百日乃听预秋赋旧尝充赋者百日而止试于州者令相保任有匿服犯刑亏行冒名等禁三场先防次论次诗赋通考为去取而罢帖经墨义士通经术愿对大义者数十道】契丹党项诸部叛附于夏【元昊侵党项契丹遣延昌宫使髙嘉努让之元昊不听命党项等部及夹山部落呆儿族一百户与山西部族节度使库哩皆叛契丹降于元昊】夏四月作太学五月帝谒孔子【判国子监王拱辰田况王洙余靖等言汉太学二百四十房千八百室生徒三万人唐学舍亦千二百间今取才养士之法盛矣而国子监才二百楹制度狭小不足以容诏以锡庆院为太学置内舍生二百人讲殿既备帝谒孔子故事止肃揖帝特再拜赐直讲孙复五品服初海陵人胡瑗为湖州教授训人有法科条纎悉备具以身率先虽盛暑必公服坐堂上严师弟子之礼视诸生如其子弟诸生亦信爱如其父兄从之防者常数百人时方尚词赋湖学独立经义治事斋以敦实学及兴太学诏下湖州取其法着为令式云】契丹伐党项夏人救之○曩霄来降【元昊遣使上誓表言两失和好遂歴七年立誓自今愿藏盟府其前日所掠将校民戸各不复还自此有邉人逃亡亦毋得袭逐臣近以本国城砦进纳朝廷其栲栳防刀南安承平故地及他边境蕃汉所居乞画中为界于内听筑城堡凡嵗赐银绮绢茶二十五万五千乞如常数臣不复以他相干乞颁誓诏葢欲世世遵守永以为好傥君亲之义不存或臣子之心渝变当使宗祀不永子孙罹殃】六月诏范仲淹宣抚陜西河东【初仲淹以忤吕夷简放逐者数年帝以其士望所属拔起而大用之倚以为治中外想望其功业仲淹亦以天下为己任与富弼同心辅政裁削幸滥考覆官吏日夜谋虑兴致太平然更张无渐规模濶大论者籍籍及按察使出多所举劾众心不悦任子之思薄磨勘之法宻侥幸者不便由是谤毁稍行夏竦既怨石介因与其党造为党论目杜衍欧阳修及仲淹为党人且伪作介为富弼撰废立诏草飞语上闻弼与仲淹懽适闻契丹伐夏遂请行邉仲淹既去朝攻者益急帝心不能无疑矣】契丹命耶律古云耶律庶成等修国史○秋七月契丹使耶律髙嘉努来【契丹主以夏援党项之故征诸道兵将讨元昊遣延昌宫使髙嘉努告于宋曰请为中国讨贼慎无与和也帝疑契丹与元昊同谋以见欺欲调发为备富弼曰契丹实有怨于元昊耳保无他也乃止】八月诏富弼宣抚河北【从弼请也弼及范仲淹既去石介不自安亦请外得濮州通判】余靖如契丹【时朝廷欲加元昊封册而契丹之使适至帝召羣臣议之知制诰余靖言契丹挟诈不可轻许乃命靖致赆礼且觇其诚否而留夏国封册不发】九月晏殊罢【殊平居好贤及为相务进人材故省院台阁皆极一时之选至是欧阳修出为河北都转运使谏官奏留之殊独不许孙甫蔡襄因上言殊为李宸妃碑不言生帝又役官兵治僦舍以规利乃降授工部尚书出知颍州殊刚简清俭善于知人博学洽闻文章赡丽应用不穷为世推重】以杜衍平章事兼枢宻使贾昌朝为枢宻使陈执中参知政事【衍在枢宻每有内降率寝格不行积诏防至十数辄纳帝前帝尝语欧阳修曰外人还有知杜衍封还内降耶几有求于朕每以衍不可告之　而止者多于所封还也】契丹主伐夏冬十月曩霄诱而败之契丹及夏平【九月契丹主会师于九十九泉遣太弟重元将骑七千为先锋出南路枢宻使萧惠将骑六万出北路契丹主自帅骑兵十万继进济河长驱入夏境四百里不见敌据得胜寺南壁以待萧惠与元昊战于贺兰山北败之元昊见契丹兵盛乃上表谢罪退师十里请收叛党以献且进方物契丹主遣枢宻副使萧革迓之而进军次于河曲元昊亲率党项三部以待罪契丹命革诘其纳叛背盟之故赐之酒许其自新萧惠以为大军既集宜加讨伐不可许和契丹主犹豫未决元昊以未得成言又退师三十里以俟凡三退将百里每退必赭其地契丹马无所食因许之和元昊乃迁延以老之度其马饥士疲因纵兵急攻萧惠营败之乘胜攻南壁契丹主大败从数骑走得免元昊入枢宻使萧孝友砦执驸马萧呼图克以去已而遣使归其先所俘获契丹亦遣所留夏使还之十一月契丹主班师还十二月呼图克归契丹】遣使如夏州【遣使赐元昊誓诏曰朕临制四海廓地万里西夏之土世以为胙今乃纳忠悔咎表于信誓质之日月要之鬼神及诸子孙无有渝变申复恳至朕甚嘉之俯阅来誓一皆如约】十一月诏戒朋党相讦○契丹城云州为西京大同府【云州即云中也于是契丹境内凡五京六州军城百五十六县二百九部族五千二属国六十东至于海西至金山暨于流沙北至胪胊河南至白沟幅贠万里契丹之至盛也】十二月余靖还自契丹○册曩霄为夏国主【余靖还知契丹已与夏和帝乃遣尚书贠外郎张子奭充册礼使仍赐对衣黄金带银鞍勒马银二万两绢二万匹茶二万斤册以漆书竹册籍以天下乐锦金涂银印方二寸一分文曰夏国主印锦绶约称臣奉正朔改所赐敕书为诏而不名许自置官属使至京就驿贸卖宴坐朶殿使至其国相见用賔客礼嵗赐银绢茶防共二十五万五千置塲于保安军及髙平砦第不通青盐命国子博士髙良夫等会夏人画疆界然宋使徃止留馆宥州终不复至兴灵而元昊帝其国中自若也】
　　【乙酉】五年【契丹重熈十四年】春正月范仲淹富弼罢【仲淹内刚外和政尚忠厚泛爱乐善及其去也咸惜其当朝不久莫能成先忧后乐之志性至孝好施予置义庄里中以赡宗族海内之人无不敬慕其德焉】杜衍罢【衍好荐引贤士而沮止侥幸羣小咸怨御史中丞王拱辰之党尤嫉之衍婿苏舜钦易简子世慷慨有大志能文章论议稍侵权贵众不能容时监进奏院循前例祠神以妓乐娯賔集贤校理王益柔曙之子也于席上戏作傲歌拱辰闻之以二人皆范仲淹所荐而舜钦又衍懿亲欲因是以倾衍及仲淹乃讽御史鱼周询刘元瑜举劾其事防上拱辰及张方平列状请诛益柔章得象晏殊无可否贾昌朝隂主之韩言于帝曰益柔狂语何足深讨方平等皆陛下近臣今西陲用兵大事何限一不为陛下论列而同状攻一王益柔此其意可见矣帝感悟乃止黜益柔监复州酒税而除舜钦名同席被斥者十余人皆知名之士拱辰喜曰吾一举网尽矣舜钦既得罪衍由是不安求去不许而拱辰遂见讥于公议及谏官钱明逸论范仲淹富弼帝欲罢二人而衍独左右之帝不悦二人既罢翰林学士丁度有憾于衍因置书指衍与二人为朋比衍竟坐是出知兖州衍清介有大节其去也君子惜之】以贾昌朝平章事兼枢宻使王贻永为枢宻使宋庠参知政事吴育厐籍为枢宻副使○罢磨勘防子新法○三月韩琦罢【范仲淹富弼罢去不能独居上疏辨析不报初陜西四路总管郑戬遣静邉砦主刘沪著作佐郎董士亷城水洛以通秦渭援兵知渭州尹洙以为前此屡困于贼者正由城砦多而兵势分也今又益城不可奏罢其役会戬罢而扈等督役如故洙不平召沪等还沪又不至洙以张忠代之沪不受代洙乃谕禆将狄青徃械沪及士亷下吏而罢水洛之役戬论奏不已是洙而朝议右戬竟徙洙知庆州释沪等狱而复城水洛乃请外遂出知扬州河东转运使欧阳修上疏曰杜衍范仲淹韩琦富弼天下皆知其有可用之贤而不闻其有可罢之罪正士在朝羣邪所忌谋臣不用敌国之福也窃为陛下惜之羣邪益忌修因其孤甥张氏狱传致修罪左迁知滁州洙博学有识度以为自唐以来文格卑弱至桞开始为古文而世未知宗尚乃与穆修复振起之为文简而有法元昊反洙未甞不在兵间故于西事尤为练习未几卒】罢科举新法【范仲淹既去执政以新定科举入学预试为不便且言诗赋声病易考而防论汗漫难知祖宗以来莫之有改且得人甞多矣天子下其议有司请如旧法乃诏曰科贡旧条皆先朝所定也宜一切如故前所更令其悉罢之】夏四月丁亥朔日有食之○章得象免【时帝鋭意天下事进用羣贤使同得象经画当世急务得象无所建明御史孙抗数论之得象不得已乃上章求去】以陈执中平章事兼枢宻使吴育参知政事丁度为枢宻副使○冬十月罢转运兼按察使○罢宰相兼枢宻使
　　【丙戌】六年【契丹重熈十五年】春三月辛巳朔日有食之【日食帝谓宰相曰谪见于天愿归罪朕躬卿宜救民疾苦思所以利安之贾昌朝对曰陛下此言足以弭天变臣敢不孜孜以奉陛下帝曰人主惧天而修徳犹人臣畏法而自新也昌朝顿首谢】秋八月以吴育为枢宻副使丁度参知政事【育在政府遇事敢言至是知永静军向绶疑通判江中立譛已因诬以罪廹令自杀育欲坐绶死贾昌朝不可遂争议帝前左右皆失色育论辩不已乃请曰臣所辩者职也顾力不胜愿罢臣职知审刑院髙若讷附昌朝议绶竟减死一等帝亦以昌朝故徙育枢宻而谓近臣曰呉育刚正可用第嫉恶太过耳】冬十月不雨○髙丽王钦卒子徽嗣
　　【丁亥】七年【契丹重熈十六年】春二月募人中粮于秦州【诏取益州交子三十万于秦州募人入中粮粟】大旱帝避正殿诏言阙失三月贾昌朝吴育免【时大旱帝避正殿减膳许中外臣僚实封条陈失政贾昌朝引汉册免三公故事乞罢御史中丞髙若讷上言曰大臣喧争为不肃故雨不时若于是贾昌朝以使相出判大名吴育归给事中班未几以育判尚书都省因侍读帝谓曰臣下毁誉多出爱憎卿所当慎也育对曰知而形之言不若察而行之事圣主之行如日月之明进一人使人皆知其善出一人使人皆见其恶则隂邪不能搆害公正可以自立百王之要道也】乙未以夏竦平章事丁酉改授枢宻使【竦制下諌官御史文章言大臣和则政事修竦前在关中与首相陈执中论议不合今不可使共事故改命】以文彦博参知政事髙若讷为枢宻副使○壬寅帝祷于西太一宫是日夏四月甲辰帝御正殿○秋八月分河北为四路○冬十一月贝州宣毅卒王则据城中以叛以明镐为河北体量安抚使【初涿人王则以岁饥流至贝州自卖为人牧羊后隶宣毅军为小校贝冀俗尚妖幻相与习五龙滴涙等经及诸图防书言释迦佛衰谢弥勒佛当持世则之与母诀也甞刺福字于背以为记妖人因妄传则字起争信事之州吏张峦卜吉主其谋党与连德齐诸州约以明年正旦断澶州浮梁作乱会其党潘方浄以书谒北京留守贾昌朝事觉被执则故不待期冬至日知贝州张得一方与官属谒天庆观则率其徒刼库兵执得一囚之杀通判董元亨司理王奬判官李浩清河令齐开主簿王奕等兵马都监田斌以从卒巷战不胜而出城扉阖提刑田京任黄裳持印弃其家缒城出保南关入骁健营抚士卒凡有欲应贼者京以计尽诛之由是营兵二十六指挥在外者皆慑服不敢叛南关得不防则僣称东平郡王以张峦为丞相卜吉为枢宻使建国曰安阳牓所居门曰中京居室廏库皆立名号改元得圣以十二月为正月民年十二以上七十以下皆涅其面曰宜军破赵得胜旗帜号令率以佛为称城以一楼为一州书州名补其徒为知州每面置一总管然缒城下者日众于是令民伍伍为保一人缒余悉斩事闻以知开封府明镐为体量安抚使而诏贝州有能引致官兵获贼者授诸卫士将军镐至贝州民汪文庆等自城上系书射镐帐约为内应夜埀絙以引官军入城者数百人贼觉率众拒战不利乃与文庆等复缒而出初官军先登者欲専其功断絙以絶后来者及贼来拒众寡不敌故败】
　　【戊子】八年【契丹重熈十七年】春正月以文彦博为河北宣抚使明镐副之闰月执王则归于京师诛之【镐以贝州城峻不可攻乃为距闉将成为贼所焚镐乃即南城为地道日攻其北以牵制之朝廷以则未下命彦博宣抚镐为之副彦博至贝镐穿道适通遂选壮士夜半由地道入城众登城赋纵火牛官军以枪中牛鼻牛还攻贼贼大溃开东门遁总管王信追则擒之余众保村舍者皆被焚死槛送则京师磔于中市则据城中凡六十六日而败改贝州为恩州张得一以降贼伏诛】以文彦博平章事○卫士作乱伏诛【帝将以闰月望夕复张灯皇后谏止之越三日亲从官顔秀等四人夜入禁中越屋叩寝殿皇后方侍帝闻变遽起帝欲出后闭閤拥持趣召都知王守忠使引卫卒入贼伤宫嫔殿下声彻帝所宦者以乳妪殴小女子绐奏后叱之曰贼在近杀人敢妄言邪隂遣人挈水踵后贼果举炬焚帘水随灭之是夕所遣宦侍后皆亲剪其发曰以是徴赏故争尽死力守忠兵至贼就擒灭诏领皇城司者皆坐斥事连副都知杨懐敏夏竦与懐敏相结欲曲庇之乃请御史与宦官同鞫于禁中不可滋蔓俾反侧不安丁度曰宿卫有变事关社禝请付外台穷治因争于帝前帝从竦议由是怀敏止降官领内职如故】二月夏国主曩霄卒子谅祚立【元昊卒年四十六子谅祚立生十月矣养于国舅讹庞遂与其三大将分治国政遣使告哀于宋契丹諡元昊曰武烈皇帝庙号景宗墓曰泰陵诏遣开封府判官曹颖叔祭奠六宅使邓保吊慰之契丹亦遣永兴宫使耶律褭里慰奠焉】夏四月册谅祚为夏国主【朝议请因谅祚幼弱母族専国以节钺啖其三大将使各有所部分以披其势可以得志陜西安抚使程琳曰幸人之防非所以柔逺人不如因而抚之帝乃遣刑部员外郎任颛徃册谅祚为夏国主议者深惜朝廷之失机】罢丁度为观文殿学士【度以与夏竦议事不合求解政事罢为紫宸殿学士御史何郯言紫宸非官称所宜乃改延恩为观文殿置学士以授之度性淳质在翰林十五年数论天下事未甞及私帝雅重之】以明镐参知政事【文彦博数推镐贝州之功且荐其才可大用故也】五月无云而震夏竦免【殿中侍御史何郯论竦奸邪不可任枢要防京师同日无云而震者五帝方坐便殿趣召翰林学士张方平至谓曰夏竦奸邪以致天变如此宜免之乃出知河南竦在枢府深怨石介之讥已欲报之而介已卒会徐州狂人孔直温谋反搜其家得介书竦因言介诈死北走契丹耳请发棺验之诏下兖州访介存亡杜衍知兖与其僚以阖族保介必死提刑吕居简亦言无故发棺何以示后始获免然犹锢介子孙而贬孙复监防州税】以宋庠为枢宻使庞籍参知政事○六月明镐卒【镐沉鸷有谋能断大事其卒也帝深惜之】河北京东大水
　　【己丑】皇祐元年【契丹重熈十八年○夏英宗谅祚延嗣寜国元年】春正月甲午朔日有食之○夏五月加知青州富弼礼部侍郎固辞不受【河北京东大水民流就食青州富弼劝所部民出粟益以官廪得公私庐舍十余万区散处其人以便薪水官吏自前资待缺寄居者皆赋以禄使即民所聚选老弱病瘠者廪之仍书其劳约他日为奏请受赏率五日辄遣人持酒肉饭糗慰藉出于至诚人人为尽力山林陂泽之利可资以生者听民擅取死者为大冢葬之目曰丛冢及麦大熟民各以逺近受粮而归几活五十余万人募为兵者万计前此救灾者皆聚民城郭中为粥食之蒸为疾疫及相蹈借或待哺数日不得粥而仆名为救之而实杀之自弼立法简便周尽天下传以为式帝闻遣使褒劳加拜礼部侍郎弼曰此臣职也敢受赏乎固辞不受】六月以贾昌朝为观文殿大学士兼判尚书都省【初置观文殿大学士自是宰相求闲即命是职以宠之】秋七月契丹主伐夏不见敌而还○八月陈执中罢○以宋庠平章事髙若讷参知政事厐籍为枢宻使梁适为副使○九月广源州蛮侬智髙宼邕州【侬氏自唐初即雄于西原与黄氏周氏据州十有八而侬氏尤强世为广源州首领唐末交阯强盛广源服属之及侬全福为交人所杀其妻改适商人生智髙冒姓侬氏既壮与其母据傥犹州建国曰大厯交人攻而执之释其罪使知广源州智髙怨交阯乃乗间袭据安德州僣称南天国改元景瑞因招纳亡命贡献中国以求内附朝廷不许智髙复奉金函书以请亦不报智髙怒与广州进士黄师宓等谋据广南乃数出敝衣易谷食绐言洞中饥馑部落离散知邕州陈拱信之不为设备智髙得以肆志一夕忽纵火焚其居因绐众曰平生积聚今为天火所焚无以为生计穷矣当取邕广以自王否则兵死众从之遂率众五千防江东下攻邕州横江寨守将张日新等战死诏江南福建等路发兵备之】罢武举○夏人袭契丹萧惠败之【契丹北院枢宻使韩王萧惠为河南行营都统帅师自河南进以伐夏战舰粮艘绵亘数百里既入敌境侦候不逺铠甲载于车军士不得乗马诸将请备不虞惠曰谅祚必自迎车驾何暇及我无故设备徒自弊耳契丹主既还惠师尚进未立营栅夏人奄至恵与麾下不及甲而走追者射之惠几不得脱士卒死伤者不可胜计】冬十月契丹耶律达噜噶获夏主嫡母于贺兰以归
　　【庚寅】二年【契丹重熈十九年夏天祐垂圣元年】春二月夏人侵契丹○三月契丹萧博诺伐夏○诏即大庆殿为明堂秋九月大享天地赦【自太祖以来未甞亲享明堂惟命有司摄事而已是嵗帝谓辅臣曰今年冬至日当亲祀园丘欲以季秋行大享明堂之礼然自汉诸儒论议驳而不同夫明堂者布政之宫朝诸侯之位天子之路寝乃令大庆殿也今之亲祀不当尚于郊壝寓祭也其以大庆殿为明堂分五室于内仍诏有司详定仪注以闻于是新作明堂礼神玉制乐八曲九月己酉朝享景灵宫庚戌享太庙辛亥大享天地于明堂以太祖太宗真宗配仪如圜丘大赦百官进秩一等自是凡享明堂皆寓于大庆殿】折继闵卒以其弟继祖领府州军事○冬十月夏主谅祚请平于契丹契丹不许【谅祚母没藏氏遣使乞依旧称藩于契丹契丹因其使还诏别遣信臣至当徐图之十二月谅祚母复遣使上表乞依旧臣属契丹主乃遣北院都监萧爻括等使夏索党项叛戸没藏氏乞代党项权进駞马牛羊等物而求唐隆镇及罢所建城邑契丹主不许而安置所获元昊妻属于蓟州】十一月诏外戚毋得任二府○闰月置详定大乐局于秘阁召太子中舍致仕胡瑗同定雅乐【瑗典作雅乐其法下李照一律由是黄钟律短而所奏乐音髙又其钟弇而直声郁不发著作佐郎刘羲叟曰此谓害金帝将感心腹之疾乎已而果然】契丹主防进士于金銮殿
　　【辛卯】三年【契丹重熈二十年】春正月分淮南为东西路○三月宋庠免【庠天资忠厚人称为长者然在政府无所建明防张贵妃母越国夫人曹氏客张彦方伪造敕牒为人补官事觉论死庠弟龙图阁学士祁之子与彦方游谏官包拯吴奎等言庠不戢子弟庠遂求去】以刘沆参知政事○夏六月诏州郡自今勿得献瑞物【知无为军茹孝标献芝草帝命免孝标罪而戒州郡自今勿复献】以张尧佐为宣徽等使知河阳府贬殿中侍御史里行唐介为英州别驾文彦博免【时张贵妃宠冠后庭尧佐其伯父也以故骤除宣徽节度景灵郡牧四使殿中侍御史唐介与知谏院包拯吴奎等力争之且请中丞王举正留百官班廷论夺其二使无何尧佐复除宣徽使知河阳命下众以为朝廷真欲出尧佐于外介谓同列曰是欲与宣徽而假河阳为名耳不可但已也而同列依违介独抗言之帝谓曰除拟本出中书时文彦博为首相介遂劾彦博知益州日造间金竒锦缘阉侍通宫掖以得执政今显用尧佐益自固结请罢之而相富弼语甚切直帝怒却其奏不视且曰将逺窜介徐读疏毕曰臣忠愤所激鼎镬不避何辞于谪帝急召执政示之曰介论事是其职至以彦博由妃嫔致宰相此何言也进用冢司岂应得预而乃荐弼时彦博在帝前介责之曰彦博宜自省即有之不可彦博拜谢不已帝怒益甚梁适叱介使下殿修起居注蔡襄趍进救之贬春州别驾王举正言其太重帝亦悟明日取其疏入改英州而罢彦博知许州奎亦以介党出知宻州帝虑介或道死有杀直臣名命中使防之梅尧臣李师中皆赋诗激美由是介直声动天下士大夫称真御史必曰唐子方】冬十月以厐籍平章事髙若讷为枢宻使梁适参知政事王尧臣为枢宻副使○十一月以房庶为校书郎【益州乡贡进士房庶甞着乐书补亡二卷其説以为甞得古本汉志云度起于黄钟之长以子谷秬黍中者一黍之起积一千二百黍之广度之九十分黄钟之长一为一分今文脱之起积一千二百黍八字故误以一黍为一分其法非是当以秬黍中者一千二百实管中黍尽得九十分为黄钟之长九寸加一为尺则律定矣直秘阁范镇是之时胡瑗等制乐已定故授官而遣之】
　　【壬辰】四年【契丹重熈二十一年】夏五月资政殿学士范仲淹卒【諡文正】侬智髙陷邕横贵藤梧康端龚浔等州遂围广州诏余靖杨畋等讨之【智髙攻陷邕州执知州陈珙等即州建大南国自称仁惠皇帝改元啓厯置官属时天下久安广南州郡无备智髙所向辄下遂陷八州乃进围广知州魏瓘拒之事闻命知桂州陈曙讨之六月以余靖为广西安抚使知桂州与同提刑李枢及陈曙经制贼盗事复以杨畋体量安抚广南提举经制盗贼事发广东钤辖司兵赴之】戸部贠外郎范镇上书议乐【镇言陛下制乐三年有司纷然未决葢由不议其本而争其未也乐者和气也发和气者声音也声音生于无形故古人以有形之物传其法然后无形之声音得而和气可道也今有形之物皆相戾而不合则无形之声音不可得而和也必得真黍然后可为耳镇自谓得古法司马光不以为是数与论难竟不能决】帝观攲器于迩英阁【帝出攲器陈于迩英阁谕丁度等曰日中则昃月满则亏朕欲以中正临天下当与列辟共守此道度等拜曰臣亦愿无倾满以报陛下因言太宗甞作此器真宗甞著论帝遂制后述以赐度等】以狄青为枢宻副使【青初以善骑射为骑御散直元昊反择卫士从军以青为三班差使时士卒畏怯独青每临敌被发带铜面具出入贼中无不披靡以是数立竒功尹洙与谈兵善之荐于韩琦范仲淹曰此良将材也二人待之甚厚仲淹授以左氏春秋且曰将不知古今匹夫勇耳青由是折节读书悉通秦汉以来将帅兵法累进马军副指挥使青起行伍十余年而显贵而涅犹存帝常敕青傅药除之青指其面曰陛下以功擢臣不问门地臣所以有今日由此涅耳臣愿留以劝军中不敢奉诏帝益重之至是自知延州召拜副使台諌王举正等谏其不可帝不听】秋七月契丹主追帝其逺祖【追尊伊徳实为祖简献皇帝色勒迪为徳祖宣简皇帝妣皆为后复加諡太祖以下帝后】侬智髙自广州寇昭州陷之【智髙围广两月知不可拔乃引众去钤辖张忠与知英州苏缄邀击于白田忠败死智髙遂攻贺州不克乃攻昭州钤辖王正伦战死州遂陷】九月以孙沔为湖南江西安抚使余靖提举广南兵甲经制贼盗事○以狄青为荆湖宣抚使提举广南经制盗贼事【智髙寇扰日甚岭外骚动杨畋等久无功帝以为忧智髙移书行营求邕桂节度使帝将受其降梁适曰若尔则岭表非朝廷有矣会狄青上表请行遂以为宣抚使明日青入对自言曰臣起行伍非战伐无以报国愿得蕃落骑数百益以禁兵羁贼首致阙下帝壮其言谏官韩绛言青武人不宜专任帝以问厐籍籍对曰青起行伍若用为主帅以文人副之则号令不专不如不遣乃诏岭南诸军皆受青节度】以范祥为陜西转运使制置解盐事罢法复通商【自复法兵民辇运不胜其苦州郡骚然所得盐利不足以佐县官之急并边务诱人入中刍粟皆为虗估腾踊至数倍大耗京师钱币帑藏益虗太常博士范祥关中人也熟其利害常谓两池之利甚博而不能少助邉计者公私侵渔之害也傥一变法嵗可省度支缗钱数十百万乃画防以献遂命制置其事使推行之于是旧禁盐地一切通商听盐入蜀罢九州军入中刍粟令入实钱偿以盐授以要劵即池验劵按数而出尽弛兵民辇运之役以商所入缗钱籴粟辅并邉九州军而悉留货务钱币以实中都由是黠商贪贾无所侥幸关内之民得安其业公私便之】冬十月知制诰王洙上新雅乐诏详定之【洙等上乐而议者以为钟磬皆不合古遂复命详定而当议者各安所习久而不决乃命诸家作钟律以献然终无所成焉】以孙复胡瑗为国子监直讲【翰林学士赵槩言通判陵州孙复经为人师乃命复与胡瑗同为直讲瑗既居太学其徒至不能容取旁官舍处之礼部所得士瑗子弟十常居四五随材髙下喜自修饬衣服容止徃徃相类人遇之不问可知为瑗弟子也复教养不及瑗而治经过之然二人论见不合常相避不见】侬智髙陷賔州复入于邕○十一月壬寅朔日有食之○十二月陈曙帅师讨侬智髙败绩于金城驿狄青执曙诛之【狄青至广南合孙沔余靖之兵进次賔州广西钤辖陈曙乗青未至辄以歩兵八千犯贼溃于昆仑关指使袁用等皆遁青曰令之不齐兵所以败晨会诸将堂上揖曙起并召用等三十二人按以败亡状驱出军门斩之沔靖相顾眙诸将股栗莫敢仰视】雪【时冬无雪帝责躬减膳每见辅臣忧形于色庞籍等言臣等不能燮理上烦圣心愿守散秩以避贤路帝曰是朕诚不能感天而惠不能及民非卿等之过也是夕大雪】
　　【癸巳】五年【契丹重熈二十二年夏福圣承道元年】春正月会灵观灾○狄青大败侬智髙于邕州智髙走大理广南平【青既诛陈曙因按兵止营令军士休十日智髙遣人觇之以为军未即进觇者去青明日乃整军驰一昼夜絶昆仑关出归仁铺为阵贼既失险悉出逆战前锋孙节搏贼山下贼气鋭甚孙沔等惧失色青执白旗麾骑兵纵左右翼出贼不意大败之追奔五十里斩首数千级贼党黄师宓侬建中智中及伪官属死者百五十七人生擒贼五百余死者万计智髙夜纵火烧城遁去由合江口入大理迟明青按兵入城获金帛钜万杂畜数千招复老壮七千二百甞为贼所俘胁者慰遣之枭师宓等于城下敛尸筑京观于城北隅时贼尸有衣金龙衣者众谓智髙已死欲以上闻青曰安知其非诈耶宁失智髙不敢诬朝廷以贪功也于是广南悉平防至帝喜曰青破贼厐籍之力也又曰向非梁适言南方安危未可知也诏余靖经制广西与都监萧注等追捕智髙而召青沔还朝后二年余靖遣注入特磨道生获智髙毋及其弟智光子继宗继封归于京师伏诛智髙不知所终】夏五月髙若讷罢○以狄青为枢宻使孙沔为副使【赏平广南功也厐籍台谏朝士皆论青不可长省府帝不听】秋七月厐籍罢【籍姻属道士赵清贶与堂吏皇甫渊受赂事觉刺配逺州道死谏官韩绛因论籍隂讽吏杖杀清贶以灭口覆按无实言者犹不已罢知郓州籍长于吏事持法深峭士卒畏服及为相声名减于治郡时】以陈执中梁适平章事○九月夏及契丹平【谅祚遣使进降表子契丹契丹主使其林牙髙嘉努持诏抚谕之自是贡献如常时】冬十月丙申朔日有食之○作镇国神宝【时奉宸库有良玉广尺厚半之帝以为希世之珍不欲为服玩之器命庞籍篆文作宝】十二月以曹陈许滑郑州为辅郡
　　【甲午】至和元年【契丹重熈二十三年】春正月贵妃张氏薨追諡为温成皇后二月孙沔罢【自郭后废杨尚二美人斥贵妃宠倾后宫至赠其父尧封为郡王世父尧佐仕至太师姻戚莫不显贵及卒帝忧悼甚至辍朝七日禁京城举乐而追册为皇后治防皇仪殿知制诰王洙钩摭非礼隂与内侍石全斌附防欲令孙沔读册宰相防葬帝从之沔曰此翰林学士职也陛下若以臣沔读册则可以枢宻副使读册则不可遂求罢乃知杭州时陈执中为首相奉行唯谨且引洙为员外翰林学士全斌领观察使士论由是争咎执中】以田况为枢宻副使○三月王贻永罢【贻永尚真宗女郑国公主自以祖宗来无外姻辅政者恒惧宠禄过盛故在枢府十五年能逺权势帝由是益加尊礼至是以疾罢】以王德用为枢宻使【徳用时以太子太师致仕会乾元节上夀立班廷中契丹使语译者曰黒王相公乃复起耶帝闻之遂拜枢使】夏四月甲午朔日有食之用牲于社【是日雷至申时见所食九分之余宰相率百官称贺】秋七月以程戡参知政事○立温成园○梁适免【契丹甞欲易国书称南北朝适曰宋之为宋受之于天不可改也契丹亦其国名自古岂有无名之国哉乃止适晓畅法令临事有胆量而多挟智数贪黩怙权不戢子弟御史中丞孙抃御史马遵吴中复论之出知郑州】八月以刘沆平章事○冬十月葬温成皇后【丙午祔于太庙且制乐章焉】
　　【乙未】二年【契丹道宗洪基清宁元年】春三月改封孔子后文宣公世愿为衍圣公【太常博士祖无择言祖諡不可加后嗣乞更定美号乃改封焉仍令世袭及知仙源县如故】夏四月契丹来致其先世绘像以求帝容【契丹主甞谓近臣曰朕与宋主约为兄弟欢好岁久欲见其绘像可谕其使至是因遣使来贺乾元节持其三世画像来致其主命以求御容】定衙前五则法【初太祖因唐制定诸州户为九等上四等给役下五等免之以御前主官物里正戸长乡书手课督赋税耆长弓手壮丁逐捕盗贼承符人力手力散从官给使令后有贫富不均随时升降淳化末始令诸县以第一等戸为里正第二等戸为戸长里正督税衙前运官物陪偿折耗役为至重民多破产者蔡襄韩绛甞为帝言之乃立五则法令相替易然犹不能堪】以赵抃为殿中侍御史【抃为御史弹劾不避权幸声称凛然京师目为铁面御史其言务欲朝廷别白君子小人以为小人虽小过当力遏而絶之君子不幸注误当保全爱惜以成就其德进拜殿中侍御史时吴充鞠真卿刁约马遵吕景初吴中复吕溱蔡襄吴奎韩绛皆以直言居外抃言近日正人端士纷纷引去者以正色立朝不能谄事权要伤之者众耳由是悉得召还】六月陈执中免【知谏院范镇论执中无学术非宰相器会执中嬖妾笞小婢出外舍死中丞孙抃殿中赵抃等论之不报至是以旱録囚范镇言执中为相不病而家居陛下欲弭灾变宜速退执中以快天下之望今台臣不以隂阳不和财匮民困盗贼滋炽狱犴充斥以责宰相而舍大索小暴扬燕私若用此为进退是因一婢逐一相非所以明等级辨堂陛也孙抃复与其属郭申锡毋湜范师锡等合班论奏执中过失诏令轮日入对执中竟免然执中在中书八年人莫敢干以私云】以文彦博富弼平章事【彦博与弼同召至郊诏百官迎之范镇言曰隆之以虚礼不若推之以至诚及宣制士大夫相处于朝帝遣小黄门觇知之语翰林学士欧阳修曰古之命相或得诸梦卜今朕用二相人情如此岂不贤于梦卜哉修顿首贺防契丹使者耶律防至王徳用与射于玉津园防曰天子以公典枢宻而用富公为相将相皆得人矣】秋八月契丹主宗真卒子燕赵国王洪基立复以重元为皇太叔【契丹主如秋山次于南崖之北峪有疾召长子燕赵国王洪基谕以治国之要因大赦纵五坊鹰鹘焚钓鱼之具翌日而殂洪基即位于柩前以皇太弟重元为皇太叔免拜不名大赦改元尊皇太后为太皇太后遣使告哀于宋夏髙丽洪基字纳琳小字察喇况静严毅有君人之容兴宗早年居位不能制其母致有杀逆専擅之事既又不善厥谋遂有庆州贻悔之举然能感富弼之言申南北之好许谅祚之盟息忿报之师于是政治内修条教宣明使无禽荒之失则何让于圣宗焉】九月遣使吊祭于契丹【帝闻契丹主殂发哀成服于内东门幕次遣使祭奠吊慰及贺即位】冬十月下溪蛮彭仕羲反知辰州宋守信帅师讨之不克而还【北江蛮酋最大者曰彭氏世有溪州州有三曰上中下溪又有龙赐忠顺保静感化天赐永顺六州及懿安逺新给富来宁南顺髙十一州为二十州马氏有湖南溪州刺史彭士愁等以溪锦蒋氏归之马氏立铜柱为界建隆末彭允林以其地内附于是二十州悉置刺史命其土酋世袭之而下溪州则兼都誓主以统十九州焉谓之誓下州将世袭则都誓主率其羣酋议子孙若弟侄亲党之当立者具名移辰州为保证申钤辖司以闻乃赐敕告印符受命者隔江北望再拜谢恩下溪州则自彭允林文勇儒猛仕端四世相继为刺史及仕端死复命其弟仕羲累加检校尚书右仆射至是仕羲子知上溪州师宝怨父取其妻乃赴辰州诉之仕羲甞杀誓下十三州将夺其印符而并其地贡奉赐予悉専之自号如意大王补置官属将起为乱知辰州宋守信闻之乃以师宝为乡导帅兵数千深入讨伐仕羲深入他洞不可得俘其拏及铜柱而官军战死者十八九守信等皆坐贬自是蛮獠数入冦掠邉吏不能制矣】十一月南平王李德政卒子日尊嗣【诏赠德政侍中南越王】葬契丹兴宗○十二月契丹初置五经博士助教【契丹主自即位以来求直言者再亲御清凉殿防进士张孝杰等四十四人复诏设学养士颁五经传疏置博士助教各一员】诏李仲昌修六塔河【河入中国行太行西曲折山间不能为大患既出大岯东走赴海更平地二千余里禹迹既湮河并为一特以隄防为之限夏秋霖潦百川众流所会不免决溢而大名郓澶滑孟濮齐淄沧棣濵德博懐卫郑等郡及开封往往受其害于是诏诸州长吏兼河隄使通判兼判官葢以谨力役而重水患也防塞之法甚备而决溢之患时有説者以河随时涨落自立春后冻解候人量水初至凡一寸则夏秋当至一尺颇为信验谓之信水二三月桃花始开冰泮积川流猥集波澜盛长谓之桃华水春末芜菁花开谓之菜花水四月麦芒变色谓之麦黄水五月瓜实延蔓谓之瓜蔓水盛夏朔地坚冰消释沃荡山石水带矾腥并流于河谓之矾山水七月豆秀谓之豆花水八月菼薍华谓之荻苖水九月重阳谓之登髙水十月水落复道谓之复槽水十一十二月断冰杂流乗寒复结谓之蹙凌水水信有常率以为凖非时暴涨谓之客水随决随塞濒河苦之至是河决大名馆陶之郭因诏发丁塞之而河势犹壅殿中丞李仲昌请自澶州商胡河穿六塔渠入横陇故道以披其势富弼是其防诏发三十万丁修六塔河以囘河道以知澶州李璋为总管李仲昌提举河渠内侍张懐恩为都监王从善为钤辖龙图阁直学士施昌言总领其事翰林学士欧阳修三上疏力谏其不可行帝不听】
　　【丙申】嘉祐元年【契丹清宁二年】春正月帝有疾文彦博帅宰相宿卫禁中二月帝疾瘳乃罢【甲寅朔帝御大庆殿受朝未罢疾暴作扶入禁中文彦博呼内侍史志聪问状对曰禁宻不敢漏言彦博叱曰尔曹出入禁闼不令宰相知天子起居欲何为耶自今疾势增损必以告不尔当行军法又与刘沆富弼谋啓醮于大庆殿因留宿殿庐志聪曰无故事彦博曰此岂论故事耶复命近臣祷于寺观诸州长吏祷于岳渎蠲天下被灾田租而降赦死罪以下罢上元张灯令辅臣祷天地宗庙社禝知开封府王素夜叩宫门上变彦博不使入明旦有言禁卒告都虞候欲为乱刘沆欲捕治彦博召都指挥使许懐德问都虞候何如人懐德称其愿可保彦博曰然则卒有怨诬之耳当亟诛之以靖众乃请沆判状尾斩卒于军门北京留守贾昌朝素恶富弼隂结内侍武继隆令司天官二人俟执政聚时于殿廷言国家不当穿河于北方致上体不安彦博知其意有所在然未有以制之后数日二人又上言请皇后同听治亦继隆所教也史志聪以其状白执政彦博视而怀之不以示同列而有喜色徐召二人诘之曰汝今日有所言乎曰然彦博曰天文变异汝职所当言也何得辄预国家大事汝罪当族二人惧色变彦博曰观汝直狂愚耳未忍治汝罪自今无得复然二人退乃出状示同列同列皆愤怒曰奴敢尔僣言何不斩之彦博曰斩之则事彰灼于中宫不安众乃曰然既而议遣司天官定六塔方位复使二人徃继隆曰请留之彦博曰彼本不敢妄言有教之者耳继隆黙不敢对二人至六塔恐治前罪更言六塔在东北非正北也二月甲辰帝疾愈御延和殿彦博等还私第当是时京师业业赖彦博弼持重众心乃安已而刘沆白帝曰陛下违豫时彦博擅斩告反者彦博以沆判呈帝帝乃解】闰三月以王尧臣参知政事程戡为枢宻副使【戡以文彦博亲故改授副使】知谏院范镇请建太子诏罢镇谏职【帝夙性寛仁言事者竞为激讦镇知谏院独务引大体非关朝廷安危生民利疚则未尝言及帝在位三纪忽暴疾先虽育宗实宫中而未有建储之意中外莫不寒心无敢先言者文彦博因请于帝帝许之会疾瘳而止至是镇奋然曰天下事尚有大于此者乎即上疏曰置谏官者为宗庙社禝计也諌官而不以宗庙社禝计事陛下是爱死嗜利之人臣不为也方陛下不豫海内皇皇莫知所为陛下独以祖宗后裔为念是为宗庙社禝之虑至深且明也昔太祖舍其子而立太宗天下之至公也真宗以周王薨养宗子于宫中天下之大虑也愿以太祖之心行真宗故事拔近属之尤贤者优其礼秩置之左右与图天下以系亿兆人心疏奏文彦博使客问何所言镇以实告客曰如是何不与执政谋镇曰自分必死故敢言若谋于执政或以为不可岂得中辍乎章累上不报执政谕之日奈何效希名干进之人镇贻书曰比天象见变当有急兵镇义当死职不可死乱兵之下此乃镇择死之时尚可顾希名干进之嫌哉因复上疏言之愈切闻者股栗除兼侍御史知杂事镇以言不从固辞执政谕之曰今间言已入为之甚难镇曰事当论其是非不当问其难易诸公谓今日难于前日安知异日不难于今日乎凡见帝面陈者三因泣下帝亦泣谓曰朕知卿忠卿言是也当更俟三二年镇退复上疏以请前后章凡十九上待命百余日须发皆白朝廷知不可夺乃改镇纠察在京刑狱同修起居注时并州通判司马光亦言建储事且劝镇以死争之翰林学士欧阳修殿中侍御史包拯吕景初赵抃知制诰吴奎等皆上疏力请于是宰辅文彦博富弼王尧臣等相继劝帝早定大计皆不见听】以唐介知諌院【御史吴中复请召还唐介文彦博因言于帝曰介顷为御史言臣事多中臣病其间虽有风闻之误然当时责之太深请如中复奏乃召介知谏院时称彦博长者】夏四月河决六塔流李仲昌于英州罢囬河役【四月壬子李仲昌等命塞商胡北流入六塔河不能容是夕复决溺兵夫漂刍藁不可胜计诏三司判官沈立往行视内侍刘恢遂奏六塔之役水死者数千万人穿土干犯忌禁且河口乃赵征村于国姓御名有嫌而大兴锸斸非便诏罢其役而令御史吴中复及内侍邓守恭置狱于澶劾仲昌等违诏防不俟秋冬塞北流而迁延以致决溃于是张懐恩流潭州仲昌流英州并施昌言李璋等被谪有差】大雨京师屋坏江河溢【大雨水注安上门门关折坏官司庐舍数万区诸路言江河决溢河北尤甚】六月雨社禝坛坏诏求直言【六月乙亥雨瓌太社太稷坛诏羣臣实封言阙失而分遣使赈防被伤者于是翰林学士欧阳修知制诰吴奎侍御史吕景初皆以帝未建储副为言而知制诰刘敞言之尤力】秋八月庚戌朔日有食之○狄青罢【青在枢府每出入士卒辄指日以相矜夸至壅马足不得行又其家数有光怪防京师大水青避于相国寺行止殿上人情颇疑知制诰刘敞出知扬州陛辞言曰陛下幸爱青不如出之以全其终帝然之乃以使相判陈州青为人慎宻寡言其计事必审中机防而后发行师先正部伍明赏罚与士卒同饥寒劳苦虽敌猝犯之无一士敢后先者故数有功未甞专赏蔽下故人皆乐为之死】以韩琦为枢宻使○九月命宰臣摄事于太庙大赦○冬十一月王德用罢【德用将家子习知军中情伪善以恩抚下故多得士心虽屡临邉境未甞亲矢石督攻战而名闻四裔闾阎妇女小儿亦呼为黒王相公云】以贾昌朝为枢宻使○十二月刘沆免【沆初以附张贵妃得进由是数为御史范师道赵抃等论列沆深疾之因上言自庆厯后台谏官用事朝廷命令之出事无当否悉论之必胜而后已专务抉人隂私莫辨之事以中伤士大夫执政畏其言进擢尤速请行御史迁次之格满二岁者与知州帝从之既又隂欲出师道抃于外中丞张昪曰天子耳目之官而宰相挟私斥之可乎上疏极言于帝沆遂出知应天沆长于吏事然任数善刺探权近过失隂持之以轩轾取事】以曽公亮参知政事○以包拯权知开封府【拯性峭直刚毅恶吏苛刻为政务敦厚虽嫉恶如仇而未甞不推以忠恕与人不茍合不伪辞色以悦人平生无私书及知开封贵戚宦官为之敛手吏民不敢欺童稚妇人亦知其名呼曰包待制京师为之语曰关莭不到有阙罗包老以其笑比黄河清焉】
　　【丁酉】二年【契丹清宁三年夏奲都元年】春三月亲试举人【帝切于求士进士诸科一举而获选者至千三百余人士子习尚险怪竒僻之文号太学体张方平甞言文章之变与政通今设科取才専取辞艺士惟道义积于中英华发于外然则以文取士所以叩诸外而质其中之蕴也言而不度则何观焉迩来文格日失其旧各出新意相胜为竒朝廷恶其然屡下诏书戒敕而学者乐于放逸罕能自还今赋或八百字论或千余字防或置所问而妄肆胷臆漫陈他事驱扇浮薄重亏雅俗岂取贤敛才备治具之意耶其増习新体澶漫不合程式悉乞考落虽为下诏掲示而士习不改是年翰林学士欧阳修知贡举痛抑新体仍严禁挟书者凡为时所推誉善文者皆被黜榜出浇薄之士候修晨朝聚噪于马首街司逻卒不能禁止至为祭文投修家求其主名卒不能得然自是塲屋之习遂为之变竒险之辞始革矣三月癸卯帝御殿亲试举人及第出身者凡八百七十七人举人殿试免黜落自此年始】契丹使耶律防来【初兴宗以其先世绘像来求御容会殂事乃已至是复使耶律防陈觊来求以成先志】张昪如契丹【报使也】秋八月置广惠仓于诸州【初天下没入户絶田官自粥之至是韩请留勿粥募人耕而收其租别为仓贮之以给州县郭内之老防贫疾不能自存者谓之广惠仓以提刑领其事岁终具出纳之数上三司毎千戸留田租百石以是为差戸寡而田有余则粥如旧】九月契丹使萧扈来【求御客也】胡宿奉帝绘像如契丹　冬十二月诏间嵗举士置明经科【进士诸科待试京师者恒六七千人一不幸有故不应诏徃徃沉沦十数年以此毁行干进者不可胜数王洙侍迩英阁讲周礼至三年大比大考州里以賛乡大夫废兴帝曰古者选士如此今率四五嵗一下诏故士有抑而不得进者孰若裁其数而屡举也下有司议咸请易以问嵗之法则无滞才之叹荐举数既减半主司易以详较得士必精且人少则有司易于检察伪滥自不能容使寒苦艺学之人得进于是下诏间嵗贡举进士诸科悉解旧额之半增设明经试法凡明两经或三经五经各问大义十条两经通八三经通六五经通五为合格兼以论语孝经防时务三条出身与进士等而罢説书举人】契丹太后萧氏卒【讷木锦卒諡钦哀】
　　【戊戌】三年【契丹清宁四年】夏六月文彦博贾昌朝罢【彦博以老求罢以使相判河南封潞国公知諌院陈升之等恐昌朝遂代为相乃率僚属上言昌朝建大第别创客位以待宦者宦官有矫制者枢宻院释不治昌朝竟出判许州昌　朝在侍从中多得名誉及执政始不为正人所与云】　以韩平章事宋庠田况为枢宻使张昪为副使【时帝春秋髙且以疾不能御殿中外惴恐而储嗣未建范镇虽解言职请之益切每入对未甞不言兾以感动帝意而帝依违不决琦既相乗间进曰皇嗣者天下安危之所系自昔祸乱之起皆由防不早定陛下何不择宗室之贤者以为宗庙社禝计帝曰后宫将有就馆者姑待之已而又生女懐汉书孔光传以进日成帝无嗣立弟之子彼中材之主犹能如此况陛下乎愿以太祖之心为心则无不可者帝不答及昪为中丞指切时政无所避畏帝谓之曰卿孤立乃能如此昪对曰臣仰托圣主致位侍从是为不孤今陛下之臣持禄养望者多而赤心谋国者少窃以为陛下乃孤立耳帝为感动】秋八月乙亥朔日有食之○王尧臣卒○下溪蛮彭仕羲降【仕羲复乞内附奉朝贡归连嵗所掠甲仗士卒诏辰州还其拏及铜柱自是复通中国然桀骜益甚】冬闰十二月诏伎吏母得知州军及提防刑狱○诏定制科进士迁次之格【时间歳举士登第者众骤致显擢欲稍裁抑之下诏曰朕惟国之取士与士之待举不可旷而冗也故立间歳之期以励其勤约贡举之数以精其选着为定式申敕有司而髙第之人甞不次而用若循旧比终至滥官甚亡谓也自今制科入第三等与进士第一人除大理评事签书两使幕职官代还升通判再任满试馆职制科入第四等与进士第二第三除两使幕职官代还改次等京官制科入第五等与进士为四第五除试衔知县代还迁两使职官鏁防人视此若夫髙才异行施于有政而功状较然者当以异恩擢焉帝之世十有三举进士四千五百七十人其甲第之三人凡三十有九官不至公卿者五人而已】
　　【己亥】四年【契丹清宁五年】春正月丙申朔日有食之用牲于社帝避殿不受朝○二月罢茶【自茶为官民私蓄盗贩皆有禁嵗报刑辟不可胜计园戸困于征取官司并縁侵扰困陷罪戾至破产逃匿者岁比有之又茶法屡变岁课日削官茶所在陈积县官获利无几论者皆谓宜弛其禁帝曰茶盐民所食而强设法以禁之致犯法众顾经费尚广未能弛禁尔既而叶清臣请令通商收税以免辇运之劳弭刑辟之滥又茶与盐均为人用宜以口定赋三司议以为不可行于是著作佐郎何鬲三班奉职王嘉麟皆上书请罢给茶本钱纵园戸贸易而官收租钱与所在征算归货务以偿邉籴之费可以疏利源而寛民力富弼韩曽公亮然其防请于帝行之下三司议三司言茶课给本收利所获甚防而烦扰为患园戸输纳侵害日甚小民趋利犯法益繁宜约嵗入息钱之数均赋茶民资其买卖所在收算而不给本钱遂下诏曰自唐建中始有茶禁上下规利垂二百年民困诛求官积滥恶犯法者繁情所不忍是以江湖数千里为穽以害民也其弛旧禁俾通商利以体吾民凡嵗输缗钱三十三万八千有竒谓之租钱与诸路本钱悉储以待邉籴自是惟腊茶禁如旧余茶肆行天下矣论者犹谓朝廷志于恤人省刑其意良善然茶戸先时受钱于官而今也顾使纳钱于官受纳之间利害百倍先时百姓冒法贩茶者被罚耳今悉均赋于民赋不时入刑亦及之是良民代冐法者受罪先时商贾为国迁贸而州郡收其税今商贾以利薄不行致税额不登经费日蹙翰林学士欧阳修刘敞皆主是説而帝力行前议焉】交阯寇钦州○夏四月大祫于太庙○封周世宗后柴咏为崇义公【给田十顷以奉周祀从著作佐郎何鬲之请也】以范镇知制诰【镇入谢首言建储事且曰陛下】【许臣今三年矣愿早定大计复献祫享赋以讽焉帝犹未许】田况罢【况寛厚明敏有文武材好论天下事言甚明切以疾罢】冬十一月汝南郡王允让卒追封濮王諡安懿【允让天资浑厚】【内寛外庄喜愠不见于色甞至大宗正寺宗子有好学者勉进之以善若不率教则劝戒之至不变始正其罪故皆畏服及薨以其子宗实育于宫中故防典有加】以牧地赋贫民
　　【庚子】五年【契丹清寕六年】春正月凿二股河○夏四月程戡免【戡与宋庠不合数争议于帝前台谏以为言帝不悦之殿中侍御史吕诲复论戡结贵幸以致位乃免】以孙抃为枢宻副使○五月以王安石为三司度支判官【抚州临川人王安石好读书善属文曽巩携其所撰以示欧阳修修为之延誉擢进士上第授淮南判官故事秩满许献文求试馆职安石独否乃调通判舒州文】【彦博为相荐安石恬退乞不次进用以激奔兢之风欧阳修为学士荐安石为諌官安石皆以祖母年髙为辞修以其湏禄养复言于朝召为羣牧判官改度支判官安石议论髙竒能以辨博济其説果于自用慨然有矫世变俗之志于是上万言书其大要以为今天下之财力日以困穷风俗日以衰壊患在不知法度不法先王之政故也法先王之政者法其意而已法其意则吾所改易更革不至乎倾骇天下之耳目嚣天下之口而固已合先王之政矣因天下之力以生天下之财取天下之财以供天下之费自古治世未甞以财不足为患也患在治财无其道耳先是馆阁之命屡下安石辄辞不起士大夫谓其无意于世恨不识其面朝廷每欲畀以美官惟患其不就也及赴是职而闲者莫不喜悦焉】六月曽公亮上新唐书【帝以自商周以来为国长久者惟汉与唐而刘煦等所撰唐史卑弱浅陋不足以起其文使唐之君臣功烈不足以动人耳目乃命翰林学士欧阳修端明殿学士宋祁刋修之范镇王畴宋敏求吕夏卿刘羲叟等为编修官参知政事曽公亮提举其事十有七年而成凡二百二十五卷其事则增于前文则省于旧纪志表则欧阳修撰之则宋祁撰焉修以祁先进且位重故各着其名以自异】秋七月交阯寇邉诏发诸州兵讨之○冬十一月宋庠免【庠再登用浮沉固宠又爱信幼子纵其与小人逰殿中侍御史吕诲论庠隂求援助徇私紊法罢判郑州】以曾公亮为枢宻使张昪孙抃参知政事欧阳修陈旭赵槩为枢宻副使○以薛向为陜西转运使兼制置解盐事【范祥卒故也】
　　【辛丑】六年【契丹清宁七年】春三月富弼以母防去位诏起复之弼固辞【弼为首相守典故而傅以公议无容心于其间由是百官任职天下无事以母防去位故事执政遭防皆起复帝虚位五起之弼固请终制且曰起复金革之变礼不可施于平世帝许之】夏四月陈旭罢【知諌院唐介赵抃御史范师道吕诲上疏论旭隂结宦者故得大用帝曰朕选用执政岂容内臣预议耶旭亦请罢乃知定州而介等皆外补】以包拯为枢宻副使○六月壬子朔日有食之是日京师隂雨【司天言当食六分之半食四分而雨羣臣欲援至和例称贺中丞王畴言若受贺则失祗畏奉天之意同判尚书礼部司马光言日之所照周徧中外云之所蔽至为近狭虽京师不见四方必有见者天意若曰人君为隂邪所蔽灾慝甚明天下皆知其忧危而朝廷独不知也食不满分者乃厯官术数不精当治其罪亦非所以为贺也帝从之】以司马光同知諌院【光入对首言臣昔通判并州所言三章愿陛下果断力行帝沉思久之曰得非欲选宗室为继嗣者乎此忠臣之言但人不敢及耳光对曰臣言此自谓必死不意陛下开纳帝曰此何害古今皆有之光复上疏言人君之大德有三曰仁明武致治之道有三曰任官信赏必罚且言养兵之术务精不务多赦书害多而利少非国家之善政也又进五规曰保业惜时逺谋重防务实帝深纳之】以王安石知制诰【安石自度支判官改同修起居注辞之累日閤门吏赍敕就付之拒不受吏随而拜之则避于厠吏置敕于案而去又追还之上章至八九乃受遂加制诰纠察在京刑狱】秋八月以曽公亮平章事张昪为枢宻使胡宿为副使【宿为人清慎忠实临事不妄发既发亦不可回止其当重任尤能顾惜大体及入政府羣臣多更张庻事以革宿弊宿曰变法古人所难不务守祖宗成法而徒纷纷无益于治也】闰八月防贤良方正直言极谏之士于崇政殿【王介苏轼苏辙皆在举中辙对切直胡宿力请黜之帝不许曰求直言而以直弃之天下其谓我何乃收入第四等】王安石以母防去职【时有诏舍人院无得申请除改文字安石争之曰审如是则舍人不得复行其职而一听大臣所为自非大臣欲倾侧而为私则立法不当如是今大臣之弱者不敢为陛下守法而强者则挟上防以造令諌官御史无敢逆其意者臣实惧焉语皆侵执政执政者不悦会以母防遂去职】以欧阳修参知政事○以范镇为翰林学士○冬十月起复濮安懿王子宗实知宗正寺固辞不拜【羣臣以储位未建为忧言者虽切而帝未之允司马光上疏曰向者臣进豫建太子之説意谓即行今寂无所闻此必有小人言陛下春秋鼎盛何遽为此不祥之事小人无逺虑特欲仓卒之际援立其所厚善者耳定防国老门生天子之祸可胜言哉帝大感动日送中书光见韩琦等曰诸公不及今定议异日禁中夜半出寸纸以某人为嗣则天下莫敢违等拱手曰敢不尽力时知江州吕诲亦上疏言之及琦入对以光诲二疏进读未及有所启帝遽曰朕有意久矣谁可者琦惶恐对曰此非臣辈所可议当出自圣择帝曰宫中甞养二子小者甚纯近不慧大者可也请其名帝曰宗实等遂力賛之议乃定宗实天性笃孝好读书不为燕嬉亵慢服御俭素如儒者时居濮王防乃起复为泰州防御使知宗正寺曰事若行不可中止陛下断自不疑乞内中批出帝意不欲宫人知曰只中书行足矣命下宗实乞终防不允凡十八表而后许之帝复以问对曰陛下既知其贤而选之今不敢遽当葢器识逺大所以为贤也愿固起之帝曰然】十二月复丰州
　　【壬寅】七年【契丹清宁八年】春三月孙抃罢【抃笃实无威仪居政府年耄善忘举止语言传者为口实御史韩镇论罢之】以赵槩参知政事吴奎为枢宻副使【槩与韩曽公亮欧阳修同心辅政朝廷以治修以军民官吏财利政之先务乃掇百司之要中书所当知者集为总目遇事取视之不复求诸有司焉】夏五月包拯卒○秋八月以皇从兄濮安懿王子宗实为皇子赐名曙封钜鹿郡公【宗实既终防帝复起之犹力辞韩言于帝曰宗正之命初出外人皆知必为皇子不若遂正其名帝从之议既定中书召翰林侍读学士王珪作诏珪曰此大事也非面受防不可明日珪请对进曰海内望此举久矣果出自圣意乎帝曰朕意决矣珪再拜贺始退而草诏欧阳修闻之数曰王珪真学士也诏下宗实复称疾固辞章十余上记室周孟阳请其故宗实曰非敢徼福以避祸也孟阳曰今已有此迹设固辞不受中人别有所奉遂得燕安无患乎宗实始悟会司马光进言于帝曰皇子辞不赀之富至于旬月其贤于人逺矣然父召无诺君命召不俟驾愿以臣子大义责之宜必入帝从之宗实遂受命将入宫戒其舍人曰谨守吾舍上有适嗣吾归矣因肩舆赴召良贱不满三十人行李萧然唯书数厨而已中外相贺既为皇子慎静恭黙无所猷为而天下隂知其有圣徳云】冬十月诏赐诸路常平籴本钱【诏内藏库三司共出缗钱一百万助籴天下常平仓】折继祖卒以其兄子克柔权领府州事○召福州处士陈烈为国子监直讲不至【侯官人陈烈性介僻笃于孝友学行端饬动遵古礼平居终日不言御童仆如对賔客里中敬之从学者常数百人贤父兄训子弟必举烈言行以示之公卿交荐其贤朝廷屡召之固辞不起人问其故烈曰吾学未成也】
　　【癸卯】八年【契丹清宁九年夏拱化元年】春三月帝崩于福宁殿夏四月皇子钜鹿郡公曙即位尊皇后为皇太后赦【三月辛未帝暴疾崩于福宁殿皇后闻之悉敛诸门钥寘于前召皇子入以遗诏令嗣位皇子惊再言曰曙不敢为因反走韩琦等共掖留之四月壬申朔皇子即位欲亮隂三年命韩摄冢宰宰臣不可乃止仁宗恭俭仁恕敬天重民有司甞请以玉清旧址为苑帝曰吾奉先帝苑囿犹以为广何以是为燕私常服浣濯帐帟衾裯多用缯絁甞中夜饥思烧羊戒勿宣索曰恐膳夫自此戕贼物命以备不时之需大辟疑者皆令上谳嵗甞活千余人吏部选人一坐失入死罪皆终身不迁每谕辅臣曰朕未甞詈人以死况敢滥用刑乎在位四十二年之间吏治若媮惰而任事蔑残刻之人刑法似縦弛而决狱多平允之士国未甞无嬖幸而不足以累世治之体朝未甞无小人而不足以胜善类之气君臣上下恻怛之心忠厚之政所以培壅国基者厚矣子孙一矫其所为驯致于乱传曰为人君止于仁帝诚无愧焉】帝有疾诏请皇太后权同处分军国事【乙亥帝得暴疾诏请皇太后权同处分军国事后乃御内东门小殿垂帘宰臣覆奏事后性慈俭颇渉经史及听政多援经义以决事中外章奏日数十上一一能记纲要有疑未决者则曰公辈更议之未甞出已意检柅曹氏及左右臣仆毫分不以假借宫省肃然】立髙氏为皇后【后侍中琼之曽孙祖太尉继勲父北作坊副使遵甫母曹氏太后姊也故少育于宫中与帝同年生又俱抚鞠于太后仁宗甞曰异日必以为配既长遂成婚生三子至是册为后】五月以富弼为枢宻使○秋七月帝疾瘳【帝疾甚举措或改常度遇宦者尤少恩左右多不悦乃共为防间两宫遂成嫌隙内外汹惧知谏院吕诲上书两宫开陈大义词防深切多人所难言者然两宫犹未释然一日韩欧阳修奏事帘前太后呜咽流涕具道所以曰此病故尔病已必不然子疾母可不容之乎后意不解修进曰太后事先帝数十年仁徳着于天下昔温成之宠太后处之裕如今母子之间反不能容耶后意稍和修复曰先帝在位久德泽在人故一日晏驾天下奉戴嗣君无敢异同者今太后一妇人臣等五六书生耳非先帝遗意天下谁肯听从后黙然久之琦进曰臣等在外圣躬若夫调防太后不得辞其责后惊曰是何言我心更切也同列闻者莫不流汗后数日独见帝帝曰太后待我少恩对曰自古圣帝明王不为少矣独称舜为大孝岂其余尽不孝哉父母慈而子孝此常事不足道惟父母不慈而子不失孝乃为可称但恐陛下事之未至耳父母岂有不慈者哉帝大感悟帝自六月不御殿七月壬子初御紫宸殿见百官琦因请乗舆祷雨具素服以出人情大安】契丹太叔重元反耶律仁先败之重元自杀【契丹主尊宠太叔重元甚至赐以金劵免拜不名而重元隂懐异图是月契丹主田于滦水之太子山重元子楚国王尼噜古与陈国王辰禄卫王特布等四百人谋作乱敦睦宫使耶律良上变契丹主召南院枢宻使许王耶律仁先语之且急召尼噜古仁先曰此曹凶逆臣固疑之陛下宜谨为备臣请帅卫士以讨焉尼噜古闻召知事泄遂诱胁弩手军阵于行宫外仁先出未及介马贼党已犯帷殿契丹主急欲走南北院仁先曰陛下若舍扈从而行贼必蹑其后且南北大王心未可知乃止仁先环车为营拆行马为兵仗帅官属近侍三十余骑阵柢枑外使北院枢宻使赵王耶律伊逊等率宿卫士卒庖夫弩手伞子等三百余人与尼噜古战方合贼众多降尼噜古知事不济跃马突出为近侍渤海阿苏等射杀之重元被伤而退其党殿前防检耶律彻尔谓枢宻同知萧呼图克曰行宫无备宜乗夜刼之庶或有济若俟明日外援必至其谁与我呼图克曰第围之勿令外军得入彼何能为黎明而发何迟之有重元从之令四面廵警待旦遂奉重元僣位以呼图克为枢宻使而率奚人二千薄行宫五院部节度萧塔拉兵适至仁先俟贼气沮背营而阵乘便奋撃塔拉自外扰之贼徒大奔追杀二十余里重元走大汉叹曰尼噜古使我至此乃自杀党与皆伏诛契丹主执仁先手曰平乱皆卿之力也加尚父进封宋王伊逊等加赏有差伊逊五院部人美风仪外和内狡家素贫为人牧羊稍长为文班吏掌太保印得入宫仁懿皇后见其详雅如素宦者令补笔砚吏兴宗亦爱之遂累擢至枢宻与北府宰相张孝杰贵宠用事于国】冬十月葬永昭陵○十二月命侍臣讲读经史于迩英阁【翰林侍读学士刘敞进读史记至尧授舜以天下拱而言曰舜至侧防尧禅之以位天地享之百姓戴之非有他道惟孝友之德光于上下耳帝悚然改容太后闻之亦大喜两宫之疑渐释】作宝文阁【藏仁宗御集也】
　　【甲辰】英宗皇帝治平元年【契丹清宁十年】夏四月放宫女还其父家【凡三百二十五人从知諌院司马光之言也】五月浚五股河【河流派别于魏州之第六埽名曰二股河其广二百尺距魏恩德博之境百三十里东至德沧入海转运使韩贽请浚之以纾恩冀之患至是诏并五股河治之】皇太后还政于帝封韩琦为魏国公【帝疾大瘳韩琦欲太后撤帘还政乃取十余事禀帝帝裁决悉当琦即诣太后覆奏后每事称善因白后求去后曰相公不可去我当居深宫耳遂起即厉声命撤帘帘既落犹于御屏后见后衣也帝亲政加琦右仆射封魏国公】作孝严殿于景灵宫【奉仁宗御容也】秋八月録周世宗后○内侍任守忠有罪蕲州安置【初章献太后临朝守忠与都知江德明等交通请谒权宠过盛累擢内侍入内都知仁宗以未有储嗣属意于帝守忠建议欲援立昏弱以邀大利及帝即位又乘帝疾语言诞妄交搆两宫知諌院司马光论守忠大奸陞下为皇子非守忠意沮壊大防离间百端頼先帝不听及陛下嗣位反覆交搆国之大贼乞斩于都市以谢天下吕诲亦上疏论之然犹未即加罪一日韩琦出空头敕一道欧阳修已签赵槩难之问修曰如何修曰第书之韩公必自有説槩不敢违既而琦坐政事堂召守忠立庭下曰汝罪当死遂贬保信军节度副使蕲州安置取空头敕填与之即日押行意以为少缓则中变也其党史昭锡等悉窜南方中外咸快之】九月复武举○冬十一月刺陜西民为义勇军【韩言三代汉唐以来皆籍民为兵唐置府兵最为近古今之义勇河北几十五万河东几八万勇悍纯实若稍加简练亦唐之府兵也河东北陜西三路当西北控御之地事当一体今若于陜西诸州刺手背以为义勇甚便乃命徐亿等徃料陜西诸戸三丁之一刺之凡十三万八千四百六十五人各赐钱二千民情惊扰而纪律疎略不可用知諌院司马光上疏力谏帝示韩曰兵贵先声谅祚方桀骜使骤闻益兵二十万岂不震慴光曰兵贵先声为其无实也独可欺于一日之闻耳今吾虽益兵实不可用不过十日彼将知其详尚何惧曰君但见庆厯间乡兵刺为保防忧今复然已降敕与民约永不充军遣戍邉矣光曰朝廷甞失信于民未敢以为然曰吾在此君无忧光曰公长在此地可也异日他人当位用以运粮戍邉反掌问耳不从竟为陜西之患】十二月西蕃木征以河州来附【初唃厮啰娶李立遵女生瞎氊及磨氊角又娶乔氏生董氊立遵既与唃厮啰不恊李氏宠亦衰斥为尼于廓州而锢其二子二子乃结母党李巴全窃母奔宗哥城唃厮啰不能制磨氊角因抚有宗哥寳元中磨氊角死部人立其子瞎撒欺丁李氏惧孤弱不能守乃复请属唃厮啰瞎氊则居龛谷而死瞎氊二子长曰木征居河州少曰瞎吴叱居银川而董氊与母别居歴精城号令严明人惮服之有众六万日以盛强独有河北之地由是唃厮啰所部分矣至是木征率其众以河州乞内附】吴奎以父丧去位○以王畴为枢宻副使
　　【乙巳】二年【契丹咸雍元年】春正月契丹立梁王濬为太子【濬契丹主长子生八年矣】二月王畴卒○三月行明天厯【周琮所造也】夏四月诏议崇奉濮安懿王典礼【初知諌院司马光以帝必将追隆所生甞因奏事言汉宣帝为孝昭后终不追尊卫太子史皇孙光武上继元帝亦不追尊钜鹿南顿君此万世法也既而韩等奏请下有司议濮安懿王及夫人王氏韩氏仙游县君任氏合行典礼葢欲称为考妣也帝令须大祥后议之至是乃诏礼官与待制以上议翰林学士王珪等相视莫敢先发司马光独奋笔曰为人后者为之子不得顾私亲王宜凖封赠期亲尊属故事称为皇伯髙官大国极其尊荣众以为然议成珪即命吏具以光手藁为按而上奏曰先王制礼尊无二上若恭爱之心分于彼则不得専于此是以秦汉以来帝王有自旁支入承大统者或推尊其父母以为帝后皆见非当时取讥后世臣等不敢引以为圣朝法况前代入继者多宫车晏驾之后援立之策或出臣下非如仁宗皇帝年龄未衰深惟宗庙之重祗承天地之意于宗室众多之中简推圣明授以大业陛下亲为先帝之子然后继体承祧光有天下濮安懿王虽于陛下有天性之亲顾复之恩然陛下所以负扆端冕富有四海子子孙孙万世相承皆先帝徳也臣等窃以为濮王宜凖先朝封赠期亲尊属以髙官大国谯国襄国仙游并封太夫人攷之古今为宜称于是中书奏王珪等所议未见详定濮王当称何亲名与不名珪等议濮王于仁宗为兄于皇帝宜称皇伯而不名参知政事欧阳修引防服大纪以为为人后者为其父母服降三年为期而不没父母之名以见服可降而名不可没也若本生之亲改称皇伯歴攷前世皆无典据进封大国则又礼无加爵之道请下尚书集三省御史台议奏诏下而太后手诏诘责执政六月甲寅帝乃诏曰如闻集议不一权宜罢之令有司博求典故以闻】五月以陈旭为枢宻副使○诏宗室封王者子孙袭爵○秋七月富弼罢【弼以足疾求解政乃以使相郑国公判扬州】张昪罢【昪请老帝曰太尉勤劳王家讵可遽去但命五日一至院进见毋蹈舞司马光亦疏昪忠谨清直不可于以私请留于朝而昪求去益力乃判许州】以文彦博为枢宻使吕公弼为副使【彦博自河南入觐帝曰朕之立卿之功也彦博悚然对曰陛下入继大统乃先帝意皇太后恊賛之力臣何功之有且陛下登储纂极之时臣方在外皆韩等承圣志受顾命臣无预焉帝曰备闻始议卿于朕有恩彦博避谢不敢当帝曰蹔烦卿西行即召还矣乃改判永兴军遂召为枢宻使】八月京师大坏屋漂民诏求直言【八月庚寅大京师平地涌水壊官私庐舍漂人民畜产不可胜计是日帝御崇元殿宰相而下朝参者十数人而已诏开西华门以泄宫中积水水奔激殿侍班屋皆防没人畜多溺死官为葬祭其无主者千五百八十人乙未下诏责躬乞言且命罢宴减膳祷于山川】冬十一月吐蕃唃厮啰卒以其子董氊为保顺节度使
　　【丙午】三年【辽咸雍二年】春正月契丹复国号曰辽○诏立濮安懿王园庙以王子宗懿为濮国公主祠事贬侍御史吕诲等于州县【濮王崇奉之议久而未定翰林学士范镇上言曰陛下既以仁宗为考又加于濮王则其失非细凡汉之称皇考称帝立寝庙序昭穆皆非陛下圣明之所法宜如王珪等议执政恶之侍御史吕诲范纯仁赵瞻监察御史吕大防同知谏院傅尧俞等复引义固争以为王珪议是乞从之章七上而不报诲遂劾韩琦不忠五罪曰昭陵之土未干遽欲追崇濮王使陛下厚所生而薄所继隆小宗而絶大宗言者论辨累月琦犹遂非不为改正中外愤鬰万口一辞愿黜居外藩以慰士论又与纯仁大防共劾欧阳修首开邪议以枉道説人主以近利负先帝陷陛下于过举而韩曽公亮赵槩附会不正乞皆贬黜亦不报既而太后手诏中书门下曰吾闻羣臣议讲皇帝封崇濮安懿王至今未见施行吾载阅前史乃知自有故事濮安懿王谯国夫人王氏襄国夫人韩氏仙逰县君任氏可令皇帝称亲濮安懿王称皇王氏韩氏任氏并称后事方施行帝即日手诏曰称亲之礼谨遵慈训追崇之典岂易克当其以茔为园即园立庙俾王子孙主奉祠事如皇太后防乃以茔为园置守卫吏即园立庙以王子宗懿为濮国公奉王后诏臣民避王讳吕诲以所论奏不见听用缴纳御史敕告家居待罪帝令閤门以告还之诲力辞台职且言与辅臣势难两立帝以问执政欧阳修对曰御史以为理难并立若臣等有罪当留御史帝犹豫久之命出御史乃下迁诲知蕲州范纯仁请同黜遂通判安州吕大防知休宁县范镇知陈州于是赵瞻傅尧俞使契丹还即上疏乞同贬乃出瞻通判汾州帝眷注尧俞独进除侍御史尧俞曰诲等已逐臣义不当止帝不得已命知和州知制诰韩维及司马光皆上疏乞留诲等不报遂请与俱贬亦不许侍读吕公着言陛下即位以来纳谏之风未彰而屡诎言者何以风天下帝不听公着乞补外乃出知蔡州诲等既出濮议亦寝】夏四月胡宿罢以郭逵同签书枢宻院事○夏主寇大顺城赵明败之【先是夏主谅祚遣吴宗来贺即位诏令门见使者不从至顺天门且欲佩鱼及仪物自从引伴髙宜禁之不可留止厩置一夕絶其供馈宗语不逊宜折之使如故事良久乃听入及赐食又诉于押伴张觐诏命还赴延州与宜辨之宗度理屈不复乞置对遂诏谅祚惩约宗谅祚不奉诏而出兵秦鳯泾原抄熟戸扰邉塞杀掠人畜以万计遂寇大顺城围柔逺砦蕃官赵明撃退之知延州陆诜谓由积习致然不加折诮则国威不立因留其请时服使者及嵗赐而移宥州问故帝闻之喜曰固知诜能办此谅祚闻而惧遂报言邉吏擅兴今诛之矣因遣使贡方物以谢罪初谅祚寇大顺韩议停其歳赐絶其和市遣使问罪文彦博难之或举宝元康定时事曰谅祚狂童也非有元昊智计而吾邉备过当时逺甚亟诘之必服不从会陆诜防与合而谅祚果归欵帝顾曰一如卿料也】秋九月戊子朔日有食之○冬十月以郭逵为陜西四路防边宣抚使判渭州○诏三嵗一试举人○十一月帝有疾十二月立頴王顼为皇太子大赦【时帝久疾韩入问起居因进言曰陛下久不视朝愿早建储以安社稷帝颔之即召学士承防张方平至福宁殿帝冯几言言不可辨方平进笔请乃书曰来日降诏立皇太子方平抗言曰必頴王也适长而贤请书其名帝力疾书之方平退草制立太子太子既立帝因然下涙文彦博退谓曰见上顔色否人生至此虽父子亦不能不动也】
　　【丁未】四年【辽咸雍三年】春正月帝崩于福宁殿皇太子即位大赦【帝崩年三十六英宗以明哲之资膺继统之命临政必问故事与古治所宜每有裁决皆出羣臣意表虽以疾疢不克大有所为然使后世钦仰髙风咏叹至德何其盛哉】尊皇太后曰太皇太后皇后曰皇太后○以吴奎为枢宻副使○以韩琦兼侍中文彦博兼中书令【宰执羣臣进秩有差】二月立妃向氏为皇后【后太尉敏中之曽孙定国留后经之女帝为頴王纳为妃】进封李日尊为南平王○三月欧阳修罢【修既以议濮王典礼为吕诲所诋惟蒋之竒以修议为是及诲等斥而修荐之竒为御史众因目为奸邪之竒患焉思所以自解防修妇弟薛宗孺有憾于修造帷簿不根之谤摧辱之展转逹于中丞彭思永思永以告之竒之竒即上章劾修帝初即位欲加深谪访诸故宫臣孙思恭思恭为修辨释修亦杜门请推治帝使诘思永之竒所从来皆辞穷乃黜思永知黄州之竒监道州酒税修因力求退乃以观文殿学士知亳州修天资刚劲见义勇为平生与人尽言无奬引后进如恐不及赏识之下率为闻人及在政府与韩同心辅政士大夫有所干请辄面谕可否虽台谏论事亦必以是非诘之怨诽益众自五代以来文体卑弱锼刻骈偶梁周翰髙锡栁开范杲颇尚淳古及杨亿刘筠声偶之辞出学者靡然从之穆修于是独为古文然力不足以变士习修逰随州得唐韩愈遗藁于废书簏中读而心慕之苦心探頥至忘寝食与尹洙迭相师友遂以文章名冠天下其为文天才自然丰约中度言简而明信而通引物连类折之于至理以服人心超然独鹜众莫能及故天下翕然师尊之】崇义公柴咏致仕以其子若讷袭爵○以司马光为翰林学士固辞不许【光力辞帝曰古之君子或学而不文或文而不学惟董仲舒扬雄兼之卿有文学何辞为光对曰臣不能为四六帝曰如两汉制诰可也且卿能进士取髙第而云不能四六何耶是职非卿其谁能堪之光乃就职】以吴奎参知政事○闰月以王安石知江宁府【终英宗之世安石被召未甞起然自以楚士寡援中朝因结韩吕二族以取重于是韩维吕公着兄弟更称扬之帝在颍邸韩维为记室每讲説见称辄曰此非维之説维之友王安石之説也维迁庶子又荐安石自代帝由是想见其人及即位召之安石不至帝谓辅臣曰安石歴先帝朝召不赴颇以为不恭今又不至果病耶有所要耶吴奎对曰臣甞与安石同领羣牧见其护前自用所为迂濶万一用之必紊纲纪矣乃命知江宁府】夏四月以司马光为御史中丞【光为中丞上疏论心术之要三曰仁明武治国之要三曰官人信赏必罚言甚切至且曰臣获事三朝皆以此六事献平生力学所得尽在是矣】秋八月葬永厚陵○以周后柴贻廓为三班奉职○九月召王安石为翰林学士【曽公亮疾韩専因力荐安石觊以间琦也】韩琦罢【执政三朝或言其専帝颇不悦中丞王陶料必易置大臣欲自规重位因劾不押文徳殿常朝班为防扈闭门待罪吴奎以陶为过言诏徙陶为翰林学士奎又执不可陶遂言奎阿附因廷辩不已帝以陶过毁大臣出知陈州而奎亦罢知青州琦求去益力帝不得已以琦为镇安武胜军节度使司徒兼侍中判相州入对帝泣曰侍中必欲去今日已降制矣然卿去谁可属国者王安石何如琦对曰安石为翰林学士则有余处辅弼之地则不可帝不答琦蚤有盛名识量英伟临事喜愠不见于色居相位再决大防以安社禝当是时朝廷多故琦处危疑之际知无不为或曰公所为诚善万一蹉跌岂惟身不自保恐家无处所矣琦叹曰是何言耶人臣当尽力事君死生以之至于成败天也岂可豫忧其不济遂辄不为哉闻者愧服天资忠厚折节下士无贵贱礼之如一尤以奬防人材为急傥公论所与虽意所不悦亦收用之故得人为多选饬羣司皆使奉法循礼其所建请惟顾义之所在无适莫心与富弼并着勲业故时人称贤相者必曰富韩】吴奎陈旭罢【奎既罢知青州司马光諌曰奎名望清重今为王陶绌奎恐大臣皆不自安各求引去陛下新即位于四方观听非宜韩维亦以为言帝乃召奎还中书及韩琦罢相奎与旭亦去奎博学清重逹于从政甞言于帝曰陛下在推诚应天天意无他合人心而已若以至诚格物莫不以至诚应则和气之感自然而至今民力困极国用窘乏必俟顺成乃可及他事帝王所职惟在于判正邪使君子常居要近小人不得以害之则自治矣帝因言尧时四凶犹在朝奎曰四凶虽在不能惑尧之聪明圣人以天下为度未有显过固宜包容但不可使居要近地耳帝然之】以吕公弼为枢宻使张方平赵抃参知政事邵亢为枢宻副使【抃为政严而不苛所至办治帝闻其名自知成都召知谏院故事近臣召自外州将大用者必更省府不为諌官及命下大臣以为疑帝曰吾赖其言耳茍欲用之无伤也及入谢帝谓曰闻卿匹马入蜀以一琴一鹤自随为治简易亦称是乎遂拜参知政事抃感顾知遇朝廷有未协者必宻启闻帝嘉其忠恒褒答之】复以司马光为翰林学士吕公着乞解知通进银台司从之【光论张方平不恊物望难居政府帝不从还光翰林兼侍读学士知通进银台司吕公着封还除目曰光以举职赐罢是为有言责者不得尽其言也诏以告直付閤门公着又言制命不由门下则封驳之职因臣而废愿正臣罪遂觧银台司而光还翰林】冬十月张方平以父防去位【方平慷慨有气节平居未尝以言徇物以色假人名重当时所至有政绩然乏公辅之望】初御迩英阁召侍臣讲读经史○种谔袭夏人嵬名山以归遂城绥州【夏监军嵬名山部落在故绥州名山弟夷山请降于知青涧城种谔谔使人因夷山以诱名山赂以金盂名山小吏李文喜受之隂许归欵而名山未之知也谔即以闻且欲因取其河南地知延州陆诜曰数万之众纳土容可受若但以众来情伪未可知且安所置之戒谔毋妄动谔持之力诏诜召谔问状与转运使薛向议抚纳诜言名山诚能据横山以扞敌我以刺史世封之使白为守固为中国之利今无益我而启西衅非计也乃共画三防令幕府张穆之入奏穆之隂受向指诡言必可成帝意诜不恊力徙之秦鳯谔不待命悉起所部兵长驱而进围名山之帐名山不得已举众从谔而南得首领三百戸万五千兵万人遂城其地夏人来争谔撃败之陆诜劾谔擅兴之罪欲捕治之未果而徙秦之命至西方用兵自此始矣】通鉴续编卷七
　　钦定四库全书
　　通鉴续编卷八
　　元　陈桱　撰
　　【戊申】神宗皇帝熈宁元年【辽咸雍四年】春正月甲戌朔日有食之帝不受朝诏宰臣极言阙失○赵槩罢【槩秉心和平与人无怨恶在官如不能言然隂以利物者为多时议比之刘寛娄师德以老求罢】以唐介叅知政事【先是宰相省阅所进文书于待漏院同列不得闻介谓曾公亮曰身在政府而事不预知上或有所问何辞以对乃与同视后遂为常】二月以孔若袭封衍圣公○三月夏国主谅祚卒子秉常立【秉常年七岁矣諡谅祚曰昭英皇帝庙号毅宗遣使来告哀帝遣刘航册命秉常为夏国主辽遣使册为夏国王谅祚之世尝去蕃礼从汉仪服中国衣冠徃徃以汉官命其臣且数上表求九经唐史册府元宋正旦冬至朝贺仪仁宗以九经赐之】夏四月诏翰林学士王安石越次入对【安石受命歴七月始至京师及入对帝问为治所先安石对曰择术为先帝曰唐太宗何如曰陛下当法尧舜何以太宗为哉尧舜之道至简而不烦至要而不迂至易而不难但末世学者不能通知以为高不可及耳帝曰卿可谓责难于君朕自视躬恐无以副卿此意可悉心辅朕庶同济此道一日讲席羣臣退帝留安石坐曰有欲与卿从容论议者因言唐太宗必得魏徴刘备必得诸葛亮然后可以有为二子诚不世出之人也安石曰陛下诚能为尧舜则必有臯防稷契诚能为高宗则必有傅説彼二子者何足道哉以天下之大人民之众百年承平学者不为不多然常患无人可以助治者以陛下择术未明推诚未至虽有臯防稷契傅説之贤亦将为小人所蔽卷懐而去耳帝曰何世无小人虽尧舜之时不能无四凶安石曰惟能辨四凶而诛之此其所以为尧舜也若使四凶得肆其谗慝则臯防稷契亦安肯茍食其禄以终身乎诏安石越次入对】六月诏録唐魏徴狄仁杰后○河决恩冀瀛州○秋七月以陈升之知枢宻院事【故事枢宻使与知院不并置时文彦博吕公弼既为使帝以升之三至密省欲稍异其礼故特命之升之即旭也以避帝嫌名改焉】京师地震○八月复行崇天厯○京师地震九月初封太祖曾孙从式为安定郡王【帝谓创业垂统实自太祖顾无以称乃下诏封楚康惠王德芳孙舒国公从式为安定郡玉奉太祖祀世世勿絶明年复诏宣祖太祖太宗之子皆择其后一人为宗世世封公以奉其祀】作英德殿于景灵宫【奉安英宗神御也】冬十一月有事于南郊赦【执政以河朔旱伤国用不足乞南郊勿赐金帛诏学士议司马光王珪王安石同见光曰救灾节用当自贵近始可听也安石曰常衮辞堂馔时以为衮自知不能当辞职不当辞禄且国用不足非当世急务所以不足者以未得善理财者故也光曰善理财者不过头防箕敛尔安石曰不然善理财者不加赋而国用足光曰天下安有此理天地所生财货百物不在民则在官彼设法夺民其害乃甚于加赋此葢羊欺武帝之言太史公书之以见其不明耳争议不已帝曰朕意与光同然姑以不允答之会安石草诏引常衮事责两府两府不敢复辞】京师地震○十二月邵亢罢○夏人诱知保安军杨定等杀之诏种谔随州安置以韩琦知永兴军经略陜西郭逵为鄜延宣抚使诏夏人以塞门安逺砦来易绥州【种谔既受嵬名山降夏主谅祚乃诈为会议诱知保安军杨定都巡检使侍其臻等杀之边衅复起朝议以谔生事欲弃绥诛谔陕西宣抚机宜文字赵卨上疏以为不可乃贬谔四秩随州安置而以韩知永兴军经略西事徙郭逵宣抚鄜延卨又为逵移书执政曰夏既杀王官而又弃绥不守见弱已甚且名山举族来归何以处之请存绥以张兵势防度大理河川建堡画稼穑之地三十里以处降者朝廷不从赐夏主秉常诏许纳塞门安逺二砦归其绥州故壤】无雪○以王韶管干秦凤经略司机宜文字韶遂行边西蕃俞龙珂帅其众内附【建昌军司理王韶诣阙投匦上平戎三防以为西夏可取欲取西夏当先复河湟河湟复则夏人有腹背受敌之忧夏人比年攻青唐不能克万一克之必并兵南向大掠秦渭之间牧马于兰防防古渭境尽服南山生羌西筑武胜遣兵时掠湟河则陇蜀诸郡当尽惊扰木征兄弟其能自保耶今唃氏子孙虽董氊粗能自立瞎征欺巴温之徒文法所及各不过一二百里其势岂能与西人抗哉武威之南至于洮河兰鄯皆故汉郡所谓湟中浩亹大小榆枹罕土地肥美宜五种者在焉幸今诸羌分莫相统一此正可并合而兼抚之时也诸种既服唃氏其敢不归唃氏归则河西李氏在吾股掌中矣且唃氏子孙瞎征差盛为诸戎所畏若招谕之使居武胜或渭源城使紏合宗党制其部族习用汉法异时族类虽盛不过一延州之李士彬环州之慕恩耳于汉有肘腋之助且使夏人无所连结防之上也帝异其言召问方略王安石以为竒请以韶管干秦凤经畧司机宜文字韶至秦防诸将以蕃部俞龙珂在青唐最大渭源羗与夏人皆欲覊縻之议先致讨韶因按邉引数骑直抵其帐谕以成败遂留宿明旦两种皆遣其豪随韶以东龙珂率其属十二万口内附】
　　【己酉】二年【辽咸雍五年　夏惠宗秉常乾道元年】春二月以富弼为司空侍中平章事【初弼自汝州入觐诏许肩舆至殿门帝御内东门小殿令其子掖以进且命毋拜坐语从容访以治道弼知帝果于有为对曰人君好恶不可令人窥测可测则奸人得以傅防当如天之监人善恶皆所自取然后诛赏随之则功罪皆得其实矣又问边事弼对曰陛下临御未久当布德行惠愿二十年口不言兵帝黙然至曰昃乃退欲以集禧观使留之力辞赴郡至是召拜司空兼侍中左仆射同平章事时帝以灾变避正殿减膳撤乐王安石言于帝曰灾异皆天数非闗人事得失所致弼在道闻之叹曰人君所畏者天耳若不畏天何事不可为者此必奸人欲进邪説以摇上心使辅弼谏诤之臣无所施其力是治乱之机不可以不速救即上书数千言力论之及入对又言君子小人之进退繋王道之消长愿深加辨察勿以同异为喜怒喜怒为用舍陛下好使人伺察外事故奸憸得志又令中外之务渐有更张此必小人献説于陛下也大抵小人惟喜动作生事则其间必有所希觊若朝廷守静则事有常法小人何所望哉愿深烛其然无使有悔】以王安石叅知政事【帝欲用安石曾公亮因力荐之唐介言安石难大任帝曰文学不可任耶经术不可任耶吏事不可任耶介对曰安石好学而泥古故议论迂阔若使为政必多所更变介退谓公亮曰安石果大用天下必困扰诸公当自知之帝问判少府监孙固曰安石可相否固对曰安石文行甚高处侍从献纳之职可矣宰相自有度安石狷狭少容必欲求贤相吕公着司马光韩维其人也帝不以为然竟以安石叅知政事谓之曰人皆不能知卿以为卿但知经术不晓世务安石对曰经术正所以经世务但后世所谓儒者大抵皆庸人故世俗以为经术不可施于世务耳帝曰然则卿所设施以何为先安石对曰变风俗立法度正方今之所急也帝深纳之】立制置三司条例司议行新法诏陈升之王安石领其事以苏辙吕惠卿检详文字章惇为条例官曾布检正中书五房公事【王安石言昔周置泉府之官以制兼并均济贫乏变通天下之财后世唯桑羊刘晏粗合此意学者不能推明先王法意更以为人主不当与民争利今欲理财则当修泉府之法以收利权帝纳其説安石犹恐帝不能决意任之乃复言曰人才难得亦难知今使十人理财其中容有一二败事则异论乗之而起臣谓尧与羣臣共择一人治水尚不能无败事况所择而使非一人岂能无失要当计利害多少而不为异论所惑帝曰有一人败事而遂废所图此所以少成事也至是立制置三司条例司掌经画邦计议变旧法以通天下之利命陈升之王安石领其事初泉人吕惠卿自真州推官秩满入都与安石论经义意多合遂定交因言于帝曰惠卿之贤岂特今人虽前世儒者未易比也学先王之道而能用者独惠卿而已及立条例司遂以惠卿及苏辙并为捡详文字事无大小安石必与惠卿谋之凡所建请章奏皆惠卿笔也又以章惇为三司条例官曽布检正中书五房凡有奏请朝臣以为不便者则布必上疏条析以坚帝意使専任安石以威胁众俾母敢言由是安石信任布亚于惠卿而农田水利青苗均输保甲免役市易保马方田诸役相继并兴号为新法而天下騒然矣安石与刘恕友善欲引置三司条例恕以不习金谷为辞且曰天子方属公以大政宜恢张尧舜之道以佐明主不应以利为先安石遂与之絶】夏人冦秦州【夏人冦秦州防刘沟堡杀守将范愿死者不可胜计】夏四月大旱诏羣臣言阙失○唐介卒【介简伉敢言居政府数与王安石争辩而安石强解帝主其説介不胜其愤遂疽发背而卒】以薛向为江淮发运使【向制置解盐多变范祥之法淮南转运使张靖论其罪王安石右向抵靖于法而擢向焉】立免役法诏刘彞等八人察农田水利赋役于天下【初帝即位问天下遗利于三司使韩綘綘请尽地力因言京东民有父子二丁将为衙前役者其父告子曰吾当求死使汝免于冻馁因自经死江南有嫁其祖母及与母析居以避役者又有鬻田减其户等者望博访利害集议裁定使力役无偏重之患同知谏院呉充亦言今乡役之中衙前为重民间规避重役土地不敢多耕而避户等骨肉不敢义聚而惮人丁故近年上户寖少中下户寖多役使频仍生资不给则转为工商不得已而为盗贼宜早定乡役利害以时施行会帝阅内藏库奏有衙前越千里输金七钱库吏邀乞逾年不得还者帝重伤之乃诏条例司讲立役法条例司言使民出泉顾役即先王致民财以禄庶人在官者之意愿条谕诸路凡有产业物力而旧无役者今当出泉以助役计户产业若家资之贫富上下分为五等岁以夏秋随等输钱乡户自四等坊郭自六等以下勿输析居者随所析而定降其等其官户女户寺观未成丁者皆减半输用其钱募三等以上税户代役随役轻重制禄坊郭三年乡村五年农隙集众稽其物产考其贫富察其诈伪为之升降若故为高下者以违制论募法三人相任衙前仍供物产为抵弓手试武艺典吏试书计以三年或二年乃更为法既具掲示一月民无异辞着为令令下募者执役被差者得散去天下土俗不同役重轻不一民贫富不等从所便为法凡当役人户以等第出钱名免役钱其坊郭等第户及未成丁单丁女户寺观品官之家旧无供役而出钱者名助役钱凡敷钱先视州若县应用雇直多少随户等均取雇直既已用足又率其数增取二分以备水旱欠阁谓之免役寛剰钱于是先令开封府界试用其法而遣刘彞谢乡材候叔献程颢卢秉王汝翼曽伉王广亷八人行诸路相度农田水利税赋科率徭役利害苏辙言役人之不可不用乡户犹官吏之不可不用士人也有田以为生故无逃亡之忧朴鲁而少诈故无欺嫚之患今乃舍此不用而用浮浪不根之人窃恐掌财者必有盗用之奸捕盗者必有窜逸之弊唐杨炎为两税取大厯十四年应于赋敛之数以定两税之额则租调与庸既兼之矣今两税如旧奈何复取庸钱且品官之家复役已久盖古者国子俊造将用其才者皆复其身胥史贱吏既用于官者皆复其家圣人旧法良有深意奈何至于官户而又将役之耶不听】五月罢宣徽北院使王拱辰【拱辰与王安石议新法不合安石恶之防富弼曽公亮有故遂出拱辰判应天府】罢翰林学士知开封府滕甫【初甫同修起居注帝召问治乱之道对曰治乱之道如黒白东西所以变色易位者朋党汨之也帝曰卿知君子小人之党乎曰君子无党譬之草木绸缪相附者必蔓草非松柏也朝廷无朋党虽中主可以济不然虽上圣亦殆帝以为名言至是以翰林学士知开封府甫在帝前论事如家人父子言无文饰洞见肝鬲帝知其诚尽事无巨细人无亲疎輙皆问之甫随事解答不少嫌王安石方议新法恐甫言而帝信之也因出之郓州寻徙知定州至郡言新法之害且曰臣始以意度其不可耳既为郡乃亲见之愿下一明诏罢之弗纳】置卖盐场于永兴军罢通商法【薛向谓即永兴军置卖盐埸以边费钱十万缗储永兴为盐钞本而罢通商从之】罢知谏院钱公辅【公辅言滕甫不宜去薛向变法当黜拂王安石意出知江寕府】以韩维为翰林学士【维言百执事各有职惟当责任若代之行事最为失体天下大事不可猝为人君设施自有先后帝嘉纳之】六月罢御史中丞吕诲【王安石执政帝倚任之士大夫多以为得人吕诲独言其不通时事大用之则非所宜会著作佐郎章辟光上言帝弟岐王颢冝迁居外邸皇太后大怒帝令治其离间之罪王安石谓无罪诲请下辟光吏帝不从诲刻安石曰安石外示朴野中藏巧诈陛下悦其才辩而委任之安石初无逺畧惟务改作立异罔上欺下文言饰非误天下苍生必此人也如久居庙堂必无安静之理辟光之谋本安石吕惠卿所导辟光扬言朝廷若深罪我我终不置此二人故安石力加营救愿察于伏质之士论然后知臣言之当否帝方眷注安石还其章疏诲遂求去帝谓曾公亮曰若出诲恐安石不自安安石曰臣以身许国陛下处之有义臣何敢以形迹自嫌茍为去就乃出诲知邓州诲之将有言也司马光劝止之诲曰安石虽有时名然好执偏见轻信奸回喜人佞已听其言则美施于用则疎置诸宰辅天下必受其祸且上新即位所与图治者二三执政而已茍非其人将败国事此乃腹心之疾救之惟恐不逮顾可缓耶诲既斥安石益横光由是服诲之先见自以为不及也诲三居言职始论陈旭次论欧阳修最后论王安石凡三见黜人推其鲠直】以吕公着为御史中丞【王安石嗛吕公弼不附已乃白用公弼弟知开封府公着为中丞以偪之公弼果力求去帝不许公着言于帝曰惟人君去偏听独任之弊而不主先入之言则不为邪説所乱矣帝曰善】罢翰林学士权开封府郑獬【獬不肯行新法王安石恶而出之杭州】秋七月乙丑朔日有食之○行均输法以薛向领其事【均输之法所以通天下之货制为轻重敛散之术使输者既便而有无得以懋迁其説始于桑羊至是条例司言天下财用无余典领之官拘于弊法内外不相知盈虗不相补诸路上供岁有常数丰年便道可以多致而不能赢余年俭物贵难于供亿而不敢不足逺方有倍蓰之输中都有半价之鬻徒使富商大贾乗公私之急以擅轻重敛散之权今江浙荆淮发运使实揔六路赋入其职以制置茶盐矾酒税为事军储国用多所仰给宜假以钱货资其用度周知六路财赋之有无而移用之凡籴买税敛上供之物皆得徙贵就贱因近易逺令预知中都帑藏年支见在之定数所当供办者得以从便变易蓄买以待上令稍收轻重敛散之权归之公上而制其有无以便转输省劳费去重敛寛农民庶几国用可足民财不匮诏以发运使薛向领均输平凖事行于六路赐内藏钱五百万缗上供米三百万石时议者虑其为扰多言非便帝不听薛向既董其事乃请设置官属从之苏轼言均输徙贵就贱用近易逺然广置官属多出缗钱豪商大贾皆疑而不敢动以为虽不明言贩卖既已许之变易变易既行而不与商贾争利者未之闻也夫商贾之事曲折难行其买也先期而与钱其卖也后期而取直多方相济委曲相通倍称之息由此而得今先设官置吏簿书廪禄为费已厚非良不售非贿不行是官买之价比民必贵及其卖也弊复如前商贾之利何縁而得朝廷不知虑此乃捐五百万缗以予之此钱一出恐不可复纵使其问薄有所获而征商之额所损必多矣帝方惑于王安石不纳其言然均输法亦迄不能就】八月贬侍御史刘琦御史钱顗监处衢州盐酒税【判刑部刘述与王安石争刑名帝是安石述执奏不已安石白帝诏开封府推官王克臣劾罪遂率刘钱顗共上疏曰安石执政以来未逾数月中外人情嚣然胥动盖以专肆胸臆轻易宪度无忌惮之心故也陛下任贤求治常若饥渇故置安石政府必欲致时如唐虞而反操管商权诈之术规以取媚遂与陈升之合谋侵三司利权取为已功开局设官用八人者分行天下惊骇物听动摇人心去年因许遵文过饰非妄议自首按问之法安石任一偏之见改立新议陛下不察为诏自今谋杀已伤按问欲举自首者减罪二等遂害天下大公先朝所立制度自宜世世子孙守而勿失乃欲事事更张废而不用安石自应举厯官尊尚尧舜之道以倡率学者欲士人之心靡不归向谓之为贤陛下亦闻而知之遂正位公府遭时得君如此之专乃首建财利之议务为容悦言行乖戾一至于此刚戾自任则又甚焉奸诈专权之人岂宜处之庙堂以乱国纪愿早罢逐以慰天下元元之心曽公亮位居丞弼不能竭忠许国反有畏避之意隂自结援以自固宠久妨贤路亦宜斥免赵抃则括囊拱手但务依违大臣事君岂当如是疏上安石奏先贬顗遂贬监处州盐酒务顗监衢州盐税公亮拟太重安石曰蒋之奇以论欧阳修不实亦贬监当官帝从之司马光上疏谏曰夫食鹰鹯者求其鸷也鸷而烹之将安用哉今顗等谴谪恐臣下自此以言为讳乞还其本资以靖羣听不报】贬殿中侍御史孙昌龄通判蕲州【论新法忤王安石也】罢判国子监范纯仁【初纯仁自陜西转运副使召还帝问陜西城郭甲兵粮储如何对曰城郭粗全甲兵粗修粮储粗备帝愕然曰卿之才朕所倚信何为皆言粗对曰粗者未精之辞如是足矣愿陛下且无留意邉功若邉臣观望将为他日意外之患遂拜起居舍人同知谏院纯仁奏言王安石变祖宗法度掊克财利民心不宁书曰怨岂在明不见是图愿陛下图不见之怨帝曰何谓不见之怨对曰杜牧所谓不敢言而敢怒者是也帝曰卿善论事宜为朕条陈古今治乱可为监戒者遂作尚书解以进曰其言皆尧舜禹汤文武周公之事也治天下无以易此愿深究而力行之加同修起居注时帝切于求治多延见疎逖小臣咨访阙失纯仁言小人之言听之若可采行之必有累盖知小忘大贪近昧逺愿加深察富弼在相位称疾家居纯仁言弼受三朝眷倚当自任天下之重而恤已深于恤物忧疾过于忧邦致主处身二者胥失弼与先臣素厚臣左諌省不敢私谒以致忠告愿示以此章使之自省及薛向行均输法于六路纯仁言臣尝亲奉徳音欲修先王补助之政今乃效桑羊均输之法而使小人为之掊克生灵敛怨基祸安石以富国强兵之术启廸上心欲求近功忘其旧学尚法令则称商鞅言财利则背孟轲鄙老成为因循弃公论为流俗异已者为不肖合意者为贤人刘琦钱顗等一言便防降黜在廷之臣方大半趍附陛下又从而驱之其将何所不至道逺者理当驯致事大者不可速成人才不可急求积弊不可顿革傥欲事功急就必为憸佞所乗宜速还言者而退安石答中外之望不听遂求罢谏职改判国子监去意愈确执政使谕之曰毋轻去已除知制诰矣纯仁曰此言何为至于我哉言不用万钟非所顾也纯仁毎上章疏语多激切帝悉不付外纯仁尽録申中书安石大怒乞加重贬帝曰彼无罪姑与一善地命知河中府寻徙成都转运使以新法不便戒州县未得遽行安石怒其沮格以事左迁知和州】以程颢权监察御史里行【颢河南人举进士再调晋城令民以事至县者必告以孝弟忠信度乡村逺近为伍保使之力役相恤而奸伪无所容凡孤茕残废者责之亲戚乡党使无失所行旅出于其途者疾病皆有所飬乡必有校暇时亲至召父老与之语儿童所读书亲为正句读教者不善则为易置择子弟之秀者聚而教之乡民为社会为立科条旌其善恶使有劝有耻在县三年民爱之如父母至是吕公着荐为御史帝素知其名数召见毎退必曰频求对欲常常见卿一日从容咨访报正午始趍出庭中人曰御史不知上未食乎颢前后进説甚多大要以正心窒欲求贤育才为言务以诚意感悟人主常劝帝昉未萌之欲及弗轻天下士帝俯躬曰当为卿戒之】贬判刑部刘述知江州【开封狱具述三问不承王安石欲置之狱司马光范纯仁争之乃议贬通判帝不许以述知江州同判刑部丁讽贬通判复州审刑院详议官王师元坐言许遵所议刑名不当贬监安州税】罢条例司检详文字苏辙【辙与吕惠卿论多不合会遣人使于四方求遗利中外知其必迎合生事而莫敢言辙以书抵王安石力陈其不可安石怒将加之罪陈升之止之乃以为河南府推官焉】九月立常平给敛法【初陜西转运使李参以部内多戌兵而粮储不足审订其缺令民自度麦粟之赢先贷以钱俟谷熟还官号青苗钱经数年廪有余粮继而河北转运司干当公事王广亷奏乞度僧道牒数千道为本钱于陜西运司行青苗法春散秋敛朝廷从之民甚便焉于是条例司言诸路常平广惠仓钱谷略计贯石可及千五百万以上敛散未得其宜故为利未博今欲以见在斛斗遇贵量减市价粜遇贱量増市价籴可通融转运使苗税及钱斛就便转易者亦许兑换仍以见钱依陜西青苗钱例愿预借者给之随税输纳斛斗半为夏料半为秋料内有请本色或纳时价贵愿输钱者皆从其便如遇灾伤许展至次料丰熟日纳非惟足以待凶荒之患民既受贷则兼并之家不得乗新陈不接以邀倍息又常平广惠之物收藏积滞必待年俭物贵然后出粜所及者不过城市游手之人今通一路有无贵发贱敛以广蓄积平物价使农人有以赴时趋事而兼并不得乗其急凡此皆以为民而公家无所利其入是亦先王散惠兴利以为耕敛补助之意也欲量诸路钱谷多寡分遣官提举每州选通判幕职官一员典干转移出内仍先自河北京东淮南三路施行俟有绪推之诸路其广惠仓除量留给老疾贫穷人外余并用常平仓转移法诏曰可乃出内库缗钱百万籴河北常平粟而常平广惠仓之法遂变为青苗矣初王安石既与吕惠乡议以常平籴本散与人户令出息二分春散秋敛一如陜西法令既具出示苏辙等曰此青苗法也有不便以告勿疑辙曰以钱贷民使出息二分本以救民非为利也然出纳之际吏縁为奸虽有法不能禁钱入民手虽良民不免妄用及其纳钱虽富民不免逾限如此则恐鞭棰必用州县之事不胜烦矣唐刘晏掌国计未尝有所假贷有尤之者晏曰使民侥幸得钱非国之福使吏倚法督责非民之便吾虽未尝假贷而四方丰凶贵贱知之未尝逾时有贱必籴有贵必粜以此四方无甚贵甚贱之病安用贷为晏之所言则汉常平法耳今此法见在而患不修公诚能有意于民举而行之则晏之功可立俟也安石曰君言诚有理当徐思之由是逾月不言青苗防京东转运使王广渊言方春农事兴而民苦乏兼并之家得以乗急要利乞留本道钱帛五十万贷之贫民岁可获息二十五万从之其事与青苗法合安石始以为可用召广渊至京师与之议于是决意行焉】以吕惠卿为崇政殿説书判司农司【条例司言常平新法宜付司农司选官主判兼领农田差役水利诏以秘书省著作佐郎吕惠卿为太子中允崇政殿説书兼判司农集贤校理胡宗愈同判之二人为政法益宻矣司马光谏曰惠卿憸巧非佳士使王安石负谤于中外者皆其所为安石贤而愎不闲世务惠卿为之谋主而安石力行之故天下并指为奸邪近者进擢不次大不厌众心帝曰惠卿进对明辩亦似美才光对曰惠卿诚文学辩慧然用心不正愿陛下徐察之江充李训若无才何以能动人主帝黙然光又贻书安石曰謟谀之士于公今日诚有顺适之快一旦失势将必卖公自售矣安石不悦】冬十月富弼罢【王安石用事雅不与弼合弼度不能争多称疾求退章数十上帝曰卿即去谁可代卿者弼荐文彦博帝黙然良乆曰王安石何如弼亦黙然遂出判亳州弼恭俭孝敬好善嫉恶常言君子与小人并处其势必不胜君子不胜则奉身而退乐道无闷小人不胜则交结搆扇千岐万辙必胜而后已迨其得志遂肆毒于善良求天下不乱不可得也】以陈升之平章事【升之既相帝问司马光曰近相升之外议云何对曰闽人狡险楚人轻易今二相皆闽人参政楚人风俗何以更得淳厚帝曰王安石何如对曰人言安石奸邪则毁之太过但不晓事又执拗耳】郭逵城绥州【夏主秉常既冦秦州复上誓表纳安逺塞门二砦以乞绥州诏将许之鄜延宣抚郭逵上言曰此正商于六百里之防也非先交二砦不可与绥朝议以为然赐以誓诏令以二砦来归当还绥州夏王得诏遣其臣罔萌讹来言欲先得绥郭逵命机宜赵卨等如夏交所纳二砦且定地界夏主使罔萌讹对曰朝廷本欲得二砦地界非所约卨曰然则塞门安逺二墙墟耳安用之二砦之北旧有三十六堡且以长城岭为界西平王祥符所移书固在也罔萌讹语塞卨以夏人渝盟请城绥州逵从之改名绥徳城】以嵬名山为供备库使赐姓名曰赵怀顺○十一月诏韩綘制置三司条例【陈升之既相诏以綘代其任王安石毎奏事綘必曰臣见安石所陈非一皆至当可用陛下宜省察安石恃以为助】颁农田水利法【颁农田水利约束于诸路由是争以水利为言矣】置交子务于潞州【以河东运铁钱公私劳费故也已而转运司言其法行则盐矾不售有害入中粮草罢之】罢开封府判官赵瞻【帝问瞻曰青苗法便乎瞻对曰唐行之于末世扰攘中以掊民财　者岂可为长久计耶王安石怒出为陜西转运副使】置提举常平广惠仓官【条例司上言民间多愿借贷青苗钱乞遍下诸路转运使施行及议置提举官时天下当平钱谷见在一千四百余万贯石乃诏诸路各置提举二员以朝官为之管当一员京官为之掌常平广惠仓兼管勾农田水利差役事诸路凡四十一人提举官既置徃徃迎合王安石之意务以多散为功富民不愿取贫者乃欲得之即令随户等髙下品配又令贫富相兼十人为保首王广渊在京东一等户给十五千等而下之至五等犹给一千民间喧然以为不便广渊入奏谓民皆欢呼感德谏官李常御史程颢论广渊抑配掊克迎朝廷防意以困百姓防河北转运使刘庠不散青苗钱奏适至安石曰广渊力主新法而遭劾刘庠欲坏新法而不问举事如此安得人无向背由是常颢之言不行】十二月知青州郑獬乞罢从之【獬上言青苗之害不忍无罪之民防于宪网乞罢官从之】下龙图阁学士祖无择秀州狱贬为忠正军节度副使【祖无择与王安石同知制诰安石尝辞一家所馈润笔物其人固不受安石取寘诸院梁上安石忧去无择用为公费安石闻而恶之及安石得政乃讽监司求无择罪防知明州苗振以贪闻御史王子韶使两浙亷其状因迎安石意遂连无择在杭州贪贿时无择知通进银台司自京师逮赴秀州狱遂诬伏坐谪安石因言于帝曰陛下遣一御史出即得无择罪乃知朝廷于事但不为未有为之而无效者无择以言语政事为时名卿被诬放弃士论惜之】辽加耶律伊逊太师【北院枢宻使魏王伊逊用事久势振中外门下馈赂不絶凡阿顺者防荐擢忠直者輙斥窜至是加太师诏四方有军旅许以便宜从事】王韶乞治秦州间田许之贬秦凤经略使李师中知舒州【师中在秦持重緫大体王韶筑渭泾上下两城屯兵以脇武胜军抚纳洮河诸部下师中议师中以为不便诏师中罢帅事韶又言渭源至秦州良田不耕者万顷愿置市易司颇笼商贾之利取其赢以治田乞假官钱为本诏秦鳯经略司以川交子易物货给之命韶领市易事师中言韶所指占乃极邉弓箭手地耳又将移市易司于古渭恐秦州自此益多事所得不补所亡王安石主韶议为削师中职徙知舒州而以窦舜卿知秦州且遣李若愚按实若愚至问田所在韶不能对舜卿检索仅得地一顷既而地主有讼又归之矣若愚奏其欺安石又为谪舜卿而以韩缜知秦州缜遂附会实其事乃进韶太子中允初师中仕州县邸状报包拯参知政事或云朝廷自此多事矣师中曰包公何能为今知鄞县王安石者眼多白甚似王敦他日乱天下者必斯人也世贵其先识】
　　【庚戍】三年【辽咸雍六年】春正月判尚书省张方平乞罢许之【方平以王安石变更法制力请外任出知陈州陛辞极论新法之害帝为之怃然】二月陜西安抚使韩乞罢常平新法王安石遂称疾不朝诏谕之乃复视事【陜西路安抚使韩上疏曰臣凖散青苖诏书务在惠小民不使兼并乗急以要倍息而公家无所利其入今所立条纳乃自乡户一等而下皆立借钱贯陌三等以上更许增借坊郭户有物业胜质当者亦依乡户例支给且乡户上等并坊郭有物业者乃从来兼并之家今令多借之钱一千令纳一千三百则是官自放钱取息与初诏絶相违戾又条约虽禁抑勒然湏上户为甲头以任之民愚不虑久逺请时甚易纳时甚难故自制下以来上下惶惑皆谓若不抑散则上户必不愿请近下等第与无业客户虽或愿请必难催纳将来必有用刑督索及勒干系书手典押耆户长同保均陪之患若谓陜西尝行其法官有所得而民以为便此乃转运司行于一时者今乃建官置司以为毎歳所行之法而取利三分岂陜西权宜之比哉乞罢提举官第委提防刑狱依常平旧法施行帝袖其疏以示执政曰真忠臣虽在外不忘王室朕始谓可以利民今乃害民如此且坊郭安得青苗而使者亦强与之王安石勃然进曰茍从其所欲虽坊郭何害因难奏曰陛下修常平法以助民至于收息亦周公遗法也如桑羊笼天下货财以奉人主私用乃可谓兴利之臣今抑兼并振贫弱置官理财非所以佐私欲安可谓兴利之臣乎帝终以説为疑安石遂称疾不出帝谕执政罢青苗法曽公亮陈升之欲即奉诏赵抃独曰新法皆安石所建不若俟其出由是连日不决安石因求去帝命司马光草答诏有士夫沸腾黎民骚动之语安石怒抗草自辩帝为巽辞谢之且命吕惠卿谕防韩綘又劝帝留安石安石入谢因言中外大臣从官台谏朝士朋比之情且日陛下欲以先王之正道胜天下流俗今奸人欲败先王之正道以沮陛下之所为此所以纷纷也帝以为然安石乃起视事持新法益坚诏以奏付制置条例司安石令翰林学士兼三司使曽布条析其不然刋石颁之天下申辩愈切且论安石妄引周礼以惑上听皆不报时文彦博亦以青苗之害为言帝曰吾遣二中使亲问民间皆云甚便彦博曰韩三朝宰相不信不信二宦者乎先是安石隂结入内副都知张若水押班蓝元震为助帝遣使潜察府界俵钱事适命二人二人使还极言民情深愿无抑配者故帝信之不疑】以司马光为枢密副使固辞许之【光素与王安石厚及行新法光援朋友责善之义贻书反覆开陈其不然至于再三安石不乐防帝御迩英阁听讲光读曹参代萧何帝曰汉常守萧何之法不变可乎光对曰宁独汉也使三代之君常守禹汤文武之法虽至今存可也汉武取髙帝约束纷更盗贼半天下元帝改孝宣之政汉业遂衰由此言之祖宗之法不可变也吕惠卿言先王之法有一年一变者正月始和布法象魏是也有五年一变者廵狩考制度是也有三十年一变者刑罚世轻世重是也光言非是其意以风朝廷耳帝问光问对曰布法象魏布旧法也诸侯变礼易乐者王巡狩则诛之不自变也刑新国用轻典乱国用重典是为世轻世重也非变也且治天下譬如居室敝则修之非大坏不更造也公卿侍从皆在此愿陛下问之三司使掌天下财不才而黜之可也不可使执政侵其事今为制置三司条例司何也宰相以道德佐人主安用例茍用例则胥吏矣今为看详中书条例司何也惠卿辞塞乃以他语抵光帝曰相与语是非耳何至是光又言青苗之弊曰平民举钱出息尚能蚕食下户至饥寒流离况县官督责之威乎惠卿曰青苗法愿则与不愿不强也光曰愚民知取债之利不知还债之害非独县官不强富民亦不强也太宗平河东立籴法时米斗十钱民乐与官为市其后物贵而和籴不解遂为河东世世患臣恐异日之青苗亦犹是也帝曰陜西行之久民不为病光曰臣陜西人也见其病不见其利朝廷初不许有司尚能以病民况法许之乎时又令诸军余粮愿粜入官者计价支钱复储其米于仓名曰坐仓帝以问光光对曰仓有储粟库无见钱非利也惠卿曰得米百万斛则省东南之漕以其钱供京师光曰东南钱荒而粒米狼戾今不籴米而漕钱弃其有余取其所无农末皆病矣他日又对帝曰今天下汹汹者孙叔敖所谓民之有是众之所恶也光曰然陛下当论其是非今条例司所为独安石韩綘惠卿以为是耳陛下岂能独与此三人共为天下耶帝欲大用光访之安石安石曰光外托劘上之名内怀附下之实所言尽害政之事所与尽害政之人而欲寘之左右使预国论此消长之机也光才岂能害政但在高位则异论之人倚以为重韩信立汉赤帜赵卒气夺今用光是与异论者立赤帜也及安石称疾不出帝乃以光为枢宻副使光辞曰陛下所以用臣盖察其狂直庻有补于国家若徒以禄位荣之而不取其言是以天官私非其人也臣徒以禄位自荣而不能救生民之患是盗窃名器以私其身也陛下诚能罢制置条例司追还提举官不行青苗助役法虽不用臣臣受赐多矣今言青苗之害者不过谓使者骚动州县今日之患耳而臣之所忧乃在十年之外非今日也夫民之贫富由勤惰不同惰者常乏故必资于人今出钱贷民而敛其息富者不愿取使者以多散为功一切抑配恐其逋负必令贫富相保贫者无可偿则散而之四方富者不能去必责使代偿数家之负春筭秋计展转日滋贫者既尽富者亦贫十年之外百姓无复存者矣又尽散常平本钱谷专行青苗他日若思复之将何以取富室既尽常平已废加之以师旅因之以饥馑民之羸者必委死沟壑壮者必聚而为盗贼此事之必至者也疏凡九上帝使谓之曰枢宻兵事也官各有职不当以他事为辞光对曰臣未受命则犹侍从也于事无不可言者防安石复起视事乃下诏允光辞收还勅诰知通进银台司范镇封还诏防者再帝以诏直赴光不由门下镇奏曰由臣不才使陛下废法乞解其职不许】授河州刺史瞎欺丁木征金紫光禄大夫○陜西四路安抚使韩琦请罢许之【以论青苗不见听上疏请解四路止领大名府路王安石欲沮即从之】三月始防试举人罢诗论赋三题【帝笃意经学深闵贡举之弊且以西北人材多不在选遂议更法王安石言古之取士俱本于学请兴学校以复古其明经诸科欲行废罢取明经人数増进士额乃下诏曰化民成俗必自庠序进贤兴能抑繇贡举而四方执经艺者专于诵数趍乡举者狃于文辞与古所谓三物宾兴九年大成亦已盭矣今下郡国招徕隽贤其教育之方课试之格令两制两省待制以上御史三司三馆杂议以闻防亲试举人遂専以策罢诗赋论三题防定限以千字于是赐第者八百二十九人叶祖洽防言祖宗多因循茍简之政陛下即位革而新之遂擢第一帝谓执政曰对防亦何足以实尽人才然愈于以诗赋取人尔旧制进士入进谢恩银百两至是罢之仍赐钱三千为期集贡】立刑法科【立试刑法及详刑官试律令刑统大义断按所以待诸科之不能业进士者】贬知审官院孙觉知广德军【帝初即位将大革积弊觉时为右正言上疏论弊政固不可不革革而当其悔乃亡帝称其知理尝与语及知人之难觉曰知人之要在于知言人主知人之道任贤使能而已陛下欲兴太平之治而所擢数十人者多有口才而无实行臣恐日乆月长彚征墙进充满朝廷之上则贤人日去正人曰逺其为患祸尚可以一二言之哉愿无速于小利近功则王道可成矣既而罢去王安石早与觉善将援以为助自知通州召还累改知审官院时吕惠卿用事帝问于觉觉对曰惠卿辩而有才过于人数等特以为利之故屈身于安石安石不悟臣窃以为忧帝曰朕亦疑之青苗法行防议者谓周官泉府民之贷者至输息二十而五国事之财用取具焉觉条奏其妄曰成周賖贷特以备民之缓急不可徒与也故以国服为之息然国服之息説者不明郑康成释经乃引王莽计赢受息无过岁什一为据不应周公取息重于莽时况载师所任地漆林之征特重所以抑末作也今以农民乏絶将补耕助敛顾未作而征之可乎国事取具盖谓泉府所领若市之不售货之滞于民用有买有予并賖贷之法而举之傥专取具于泉府则冡宰九赋将安用耶圣世宜讲求先王之法不当取疑文虚説以图治今老臣疎外而不见听辅臣迁延而不就职门下执正而不行諌官请罪而求去臣诚恐奸邪之人结党连伍乗众情之恟恟动摇朝廷钓直干誉非国家之福也安石览之怒觉适以事诣中书安石以语动之曰不意学士亦如此始有逐觉意会曽公亮言畿县散青苗钱有追呼抑配之扰安石遣觉行视虗实觉言民实不愿与官中相交所有体量望赐寝罢遂坐奉诏反覆贬知广德军】夏四月贬御史中丞吕公着知颍州监察御史王子韶等皆罢【青苗法行公着上疏曰自古有为之君未有失人心而能图治亦未有胁之以威胜之以辩而能得人心者也昔日之所谓贤者今皆以此举为非而主议者一切诋为流俗浮论岂昔皆贤而今皆不肖乎王安石怒其深切防帝使公着举吕惠卿为御史公着曰惠卿固有才然奸邪不可用帝以语安石安石益怒诬其言韩欲因人心如赵鞅兴晋阳之甲以逐君侧之恶贬知颍州且命知制诰宋敏求草制明着罪状敏求不从但言敷陈失实安石怒白于帝命陈升之改其语行之由是御史王子韶等皆罢去】赵抃罢【自新法行抃数言其非便防安石称疾帝将改其法而抃请俟安石出安石出而持初议益坚抃始大悔上疏言制置条例司建使者四十余辈骚动天下安石强辩自用诋天下公论以为流俗违众罔民顺非文过近者台諌侍从多以言不听而去司马光除枢宻不肯拜且事有轻重体有小大财利于事为轻而民心得失为重青苗使者于体为小而禁近耳目之臣用舍为大今舍重而取轻失大而得小惧非宗庙社稷之福也奏入恳求去位乃出知杭州抃长厚清修为政善因俗施教寛猛不同以惠利为本韩琦称为人中标表已不及也】以韩绛参知政事○监察御史程颢乞罢许之【时新法行中外皆以为非攻王安石甚力颢以御史被防赴中台议事安石方怒言者厉色待之颢徐言曰天下事非一家私议愿平气以听之安石为之媿屈自安石用事颢未尝一语及于功利尝因论时政最后言曰智者若禹之行水行其所无事也舍而之险阻不足以言智自古兴治立事未有中外人情交谓不可而能有成者况于排斥忠良沮废公议用贱凌贵以邪奸正者乎正使侥幸有小成而兴利之臣日进尚徳之风寖衰尤非朝廷之福青苗等法行颢与吕公着孙觉李常张戬等上疏极諌不听遂乞去言职安石素与颢善及是虽不合犹敬其忠信不深怒之但出为京西路同提防刑狱颢固辞乃改授签书镇宁军节度判官】贬知谏院李常通判滑州【青苗法立常请勿收息王安石不从常上疏曰条例司始建已致中外之议至于均输青苗敛散取息傅防经义人且大骇何异王莽猥析周官片言以流毒天下安石见之遣所亲宻谕意常不为止又言州县散常平钱实不出本勒民出息帝诘安石安石请令常具官吏主名常以非諌官体遂落职通判滑州】贬监察御史里行张戬知公安县【戬上疏论王安石乱法曾公亮陈升之赵抃依违不能救正韩綘左右徇从李定以邪謟窃台諌吕惠卿刻薄辩给假经术以文奸言岂宜劝讲君侧书数十上又诣中书争之安石举扇掩面而笑戬曰戬之狂直宜为公笑然天下之笑公者不少矣赵抃从傍解之戬曰公亦不得为无罪抃有愧色戬以言不听称病待罪遂贬知公安防徙监司竹监至举家不食笋戬载之弟也】以李定为监察御史里行罢知制诰宋敏求苏颂李大临及同知谏院胡宗愈【李定为秀州判官孙觉荐之朝召至京师李常见之问曰君从南方来民谓青苗法如何定曰民便之无不喜者常曰举朝方共争是事君勿为此言定即徃白王安石且曰定但知据实以言不知京师乃不许安石大喜谓曰君且得见盍谓上道之立荐对帝问青苗事定曰民甚便之于是诸言新法不便者帝皆不听命定知谏院宰相言前无选人除谏官之比遂拜太子中允监察御史里行同知谏院胡宗愈言御史当用学士及丞杂论荐又须官博士员外郎今定以幕职得之不可防知制诰宋敏求苏颂李大临等言定不由铨考擢授朝列不縁御史荐寘宪台虽朝廷急于用才度越常格然隳紊法制所益者小所损者大封还制书诏谕数四颂等执奏不已并坐累格诏命落知制诰敏求以右谏议大夫奉朝请颂归工部郎中班大临出知汝州天下谓之熈宁三舍人胡宗愈复力争之安石怒并出宗愈通判真州】以谢景温为侍御史知杂事【谢景温王安石之姻家也安石以外论纷纷言于帝而用之】知金州张仲宣有罪诏免刑流海外【仲宣坐枉法赃法官援知台州李希辅例杖眷黥配海岛判审刑院苏颂言于帝曰古者刑不上大夫仲宣官五品今黥之使与徒为伍虽其人无可矜所重者污辱衣冠耳帝曰善诏免杖黥而流海外因着为令】五月诏罢制置三司条例以其事还中书王安石复称疾不朝诏谕之乃起视事【初陈升之欲傅防王安石以固其位安石亦患正论盈廷引升之为助升之知其不可而竭力为之用安石德之故先使正相位升之既相乃时为小异阳若不与之同者因言于帝曰宰相无所不统所领职事岂可称司请罢制置三司条例司安石曰古之六卿即今执政有司马司徒司冦司空各名一职何害于理升之曰若制置百司条例则可但令制置三司一官则不可帝意未决防判大名府韩上言条例司虽大臣所领然止是定夺之所今不闗中书而径自行下则是中书之外又一中书也由是制置三司条例遂罢以其事归中书而常平新法则付司农寺命吕惠卿同判之兼领农田水利差役帝恐伤安石之意以手札开谕安石自是与升之不协因称疾久不起帝敦谕数四安石乃出世亦以是薄升之为人称曰筌相】辽立贤良科【时辽放进士至百四十人复设贤良科令进是科者先以所业十万言进】六月以李定为崇政殿説书罢监察御史陈荐【御史陈荐言定顷为泾县主簿闻庶母仇氏死匿不为服诏下江东淮浙转运使问状奏云定尝以父老求归侍养不云持所生母服定自辩言实不知为仇氏所生故疑不敢服而以侍养辞官曾公亮谓定当行追服王安石力主之罢荐御史而改定为崇政殿説书】秋七月吕公弼罢【公弼以王安石变法数劝其宜务安静安石不悦公弼具疏将论之从孙嘉问窃其藁以示安石安石先白之帝怒遂罢公弼知太原府吕氏号嘉问为家贼云】以冯京为枢密副使○罢监察御史林旦薛昌朝范育徙李定检正中书吏房【昌朝旦育论定乃不孝之人岂宜居劝讲之地并论王安石之罪章六七上安石又白罢三人定亦不自安求解説书乃检正中书吏房直舍人院同判太常寺】八月夏人冦环庆州以韩綘为陜西宣抚使【先是夏人筑閙讹堡知庆州李复圭合蕃汉兵三千遣禆将李信种咏刘甫等御之信等大败而还复圭惧欲自解即执信等斩之复出兵追夏人杀其老幼二百以功告防而邉衅大启矣至是夏人大举入环庆攻大顺城柔逺砦荔原堡淮安镇东西谷业乐镇兵多者号二十万少者不下一二万屯于榆林游骑至庆州城下九日乃退钤辖郭庻等数人死焉韩綘请行邉王安石亦请徃綘曰朝廷方赖安石臣宜行乃以綘为陜西宣抚使几事不可待报者便宜施行授以空名告敇得自除吏寻命兼河东宣抚使】判【司】农司吕惠卿以父防去职以曾布代之○以刘庠知开封府【庠不肯屈事王安石安石欲见之而不可或以为言庠曰安石自执政未尝一事合人情徃将何语耶卒不徃而上疏极言新法非是帝曰奈何不与大臣协心济治乎庠对曰臣知事陛下而已不敢附安石也】九月曾公亮罢【公亮方厚庄重沈深周宻谨绳墨蹈规矩明练文法习知朝廷典宪初嫉韩琦故荐王安石以间之及与安石同辅政知帝方向之隂为子孙计凡更张庶事一切听顺而外若不与之者尝遣其子孝寛参其谋至帝前略无所异由是帝益信任安石安石深德之以老求去遂拜司空兼侍中苏轼尝从容责公亮不能救正变更公亮曰上与介甫如一人此乃天也世讥其不忠】以冯京参知政事呉充为枢密副使【京为中丞尝上疏论王安石更张失当累数千言安石指为邪説请黜之帝不从而亟用之】防贤良方正之士罢台州推官孔文仲还故职【诏举贤良帝亲策之太原判官吕陶对曰陛下初即位愿不惑理财之説不间老成之谋不兴疆场之事陛下措意立法自谓庶几尧舜然以陛下之心如此天下之论如彼独不反而思之乎及奏第帝顾王安石取卷读读未半神色颇沮帝觉之使冯京竟读称其言有理防范镇所荐台州推官孔文仲对防凡九千余言力论安石所建理财训兵之法非是宋敏求第为异等安石怒启帝御批罢文仲还故官齐恢孙固封还御批韩维陈荐孙永皆力论文仲不当黜帝不听范镇上疏曰文仲草茅疎逺不识忌讳且以直言求之而又罪之恐为圣明之累亦不听苏颂叹曰方朝廷求贤知饥渇有如此人而不见録岂其论太髙而难合耶言太激而取怨耶吕陶亦止授通判蜀州司马光范镇见陶曰自安石用事吾辈言不复效不意君及此平生闻望在兹一举矣】作东西府【居执政也】翰林学士司马光乞罢许之【光力求去乃以端明殿学士知永兴军】贬知山隂县陈舜俞监南康军盐酒税【青苗法行舜俞不肯奉令上疏深陈其害且自劾曰民间出举财物取息重止一倍约偿缗钱而谷粟布缕鱼盐薪蓛耰锄釜锜之属得杂取之朝廷募民贷取有司约中熟为价而必偿缗钱欲如私家杂偿他物不可得故愚民多至卖田宅质妻孥有识耆老戒其乡党子弟未尝不以贳贷为苦祖宗着令以财物相出举任从书契官不为理其保全元元之意深逺如此今乃官自出举诱之以便利督之以威刑方之旧法异矣诏谓振民乏絶而抑兼并然使十户为甲浮浪无根著者毋得给俵则乏絶者已不防其惠此法终行愈为兼并地尔何以言之天下之有常平非能人人计口受饷但权谷价贵贱之柄使积贮者不得深藏以邀利耳今散为青苗唯恐不尽万一饥馑荐至必有乗时贵粜者未知将何法以制之官制既放钱取息富室藏镪坐待邻里逋欠之时田宅妻孥随欲而得是岂不为兼并利哉虽分为夏秋二科而秋收之月与夏敛之期等夏放之月与秋敛之期等不过展转计息以给为纳使吾民终身以及世世毎岁两输息钱无有穷已是别为一赋以敝海内非王道之举也奏上谪监南康军盐酒税时又有知陈留县姜潜到官才数月青苗令下潜即榜于县门又移之乡村各三日无人至遂撤榜付吏曰民不愿矣府寺疑潜壅令令其属按验无违令者潜知不免即移疾去山隂陆佃尝受经于王安石至是因应举入京师安石问以新政佃曰法非不善但推行不能如初意还为扰民如青苗是也安石惊曰何为乃尔吾与惠卿议之又访外议佃曰公乐闻善古所未有然外间颇以为拒谏安石笑曰吾岂拒諌者但邪説营营顾无足听佃曰是乃所以致人言也明日召佃谓之曰惠卿言私家取债亦须一鸡半豚已遣李承之使淮南质究矣既而承之还诡言民无不便佃説遂不行】宣徽北院使张方平乞罢许之【帝问祖宗御戎之要方平对曰太祖不勤逺略如灵夏河西皆因其酋豪许之世袭环州董遵晦西山郭进闗南李汉超皆优其禄赐寛其文法诸将财用丰而威令行间谍精审吏士用命故能以十五万人而获百万之用及太宗谋取燕蓟又内徙李彞兴冯晖于是朝廷始旰食矣真宗澶渊之克与契丹盟至今人不识兵革三朝之事如此近岁疆场之臣乃欲试天下于一掷事成徼利不成贻患不可听又曰王安石举累朝之令典一旦削除之其意安在陛下何不诘之帝颇采其言安石深恶之方平亦力求去乃出判应天府】冬十月陈升之以母丧去位○翰林学士范镇乞致仕从之【镇上疏曰臣言不行无顔复立于朝请谢事臣言青苗不见听一宜去荐苏轼谏官孔文仲制举不见用二宜去李定避持服遂不认母坏人伦逆天理而欲以为御史御史台为之罢陈荐舍人院为之罢宋敏求李大临苏颂谏院为之罢胡宗愈王韶上书肆意欺防以兴造邉事事败则置而不问反为之罪帅臣李师中及御史谢景温一言苏轼则下七路掎摭其过执政不悦孔文仲则遣之归任以此二人况彼二人事理孰是孰非孰得孰失其能逃圣鉴乎因复极言青苗之害且曰陛下有纳諌之资大臣进拒谏之计陛下有爱民之性大臣用残民之术疏入王安石大怒持其疏至手颤乃自草制极诋之遂以户部侍郎致仕凡所宜得恩典悉不与镇表谢略曰愿陛下集羣议为耳目以除壅蔽之奸任老臣为腹心以养平和之福天下闻而壮之苏轼徃贺曰公虽退而名益重矣镇愀然曰君子言听计从消患于未萌使天下隂受其赐无智名无勇功吾独不得为此使天下受其害而吾享其名吾何心哉日与宾客赋诗饮酒或劝使称疾杜门镇曰死生祸福天也吾其如天何司马光尝曰吕献可之先见范景仁之勇决皆予所不及也】十一月夏人冦大顺城燕达败之○十二月立诸路更戌法【旧以兵杂戌者遣还本路】立保甲法【初太祖惩五代之弊用赵普防收四方劲兵列营京畿以备宿卫分畨屯戌以捍邉圉于时将帅之臣入奉朝请犷暴之民收尺籍虽有桀骜恣肆而无所施其间为什长之法阶级之辨使之内外相维上下相制截然而不可犯其后定兵制大抵三者而已天子之卫兵以守京师备征戍者曰禁军诸州之镇兵以分给役使者曰厢军选于户籍或应募使之团结以为所在防守者曰乡军其外则蕃兵也及帝即位论租庸调法而善之王安石对曰此法近井田后世立事粗得先王遗意则无不善今亦无不可为顾难速成耳又曰人主诚能知天下利害以其所谓害者制法而加于兼并之人则人自不敢保过限之田以其所利者制法而加于力耕之人则人自劝于力耕而授田不能过限然此湏渐乃能成法使人主诚知利害之权因以好恶加之则所好何患人之不从所恶何患人之不避若人主无道以揆之则多为异议所夺虽有善法何由立哉帝言府兵与租庸调相须安石对曰今义勇士军上畨供役既有廪给则无贫富皆可以入卫出戌虽无租庸调法亦自可为帝又言节财用安石对以减兵最急今若练募兵而鼓舞河北陜西三路之民习兵则兵可省欲公私财用不匮为宗社长久计则募兵之法诚当变革于是变募兵而立保甲其法十家为保选主户有干力者一人为长五十家为一大保选一人为大保长十大保为一都保选为众所服者为都保正又以一人为之副应主客户两丁以上选一人为保丁附保两丁以上有余丁而壮勇者亦附之内家资最厚材勇过人者亦充保丁授之弓弩教之战阵毎一大保听轮五人警盗凡告捕所获以赏格从事同保犯强盗杀人放火强奸略人传习妖教造畜蛊毒知而不告依律伍保法余事非干已又非敕律所听紏皆毋得告虽知情亦不坐若于法类保合坐罪者乃坐之其居停强盗三人经三日保邻虽不知情科失觉罪逃移死絶同保不及五家并他保有自外入保者收为同保户数足则附之俟及十家则别为保置牌以书其户数姓名葢以捕盗贼相保任而肄武事也于是提防刑狱赵子几迎安石意请先行于畿甸诏从之遂推行于永兴秦凤河北东西五路以达于天下诸州籍保甲聚民而教之禁令苛急徃徃去为盗郡县不敢以闻判大名府王拱辰抗言其害曰非止困其财力夺其农时是以法驱之使防于罪罟也浸淫为大盗其兆已见纵未能尽罢愿裁损下户以纾之主者指拱辰为沮法拱辰曰此老臣所以报国也抗章不已帝悟由是第五科户得免】以韩綘王安石平章事王珪参知政事【时綘开幕府于延安诏即军中拜之寻命安石提举编修三司珪为翰林学士承防典内外制十八年尝因斋宫赋诗有所感叹帝闻而怜之遂拜参知政事】行免役法于天下【免役法行于开封府既罢衙前八百三十人畿县乡役数千吕惠卿林旦曽布相继主其事遂行于诸路于是两浙提举常平张靓率民助役钱至七十万薛向为帝言之帝问王安石安石对曰提举官据数取之朝廷以恩惠科减于体为顺既而东明县民数百诣开封府诉超升等第不受遂突入安石私第安石谕以相府不知诉之御史台台亦不受谕令散去帝知之以诘安石安石对曰知县贾蕃乃范仲淹之壻好附流俗致民如是夫治民当知其情伪利病不可示姑息若纵之使妄经台省呜鼓邀驾恃众侥幸则非所以为政未几酸枣县升户等皆失实帝问安石曰酸枣既有自下户升入上户则四等有免输役钱之名而无其实安石言尝取诸县新旧籍对覆升降闻外间扇摇役法者谓输多必有赢余若羣诉必可免彼既聚众侥幸茍受其诉与免输钱当仍役之帝乃尽用其言遣察访使徧行诸路促成役书既上之司农乃颁募役法于天下台諌多以为言帝谓安石宜少裁之安石对曰朝廷制法当断以义岂须规规恤浅近之人议论耶司马光曰上等人户自来更互充役有时休息今使岁出钱是常无休息之期也下等人户及单丁女户从来无役今尽使之出钱是鳏寡孤独之人俱不免役也夫力者民之所生而有者谷帛者民可耕桑而得也至于钱者县官之所铸民之所不得私为也故古之用民者各因其有而取之农民之役不过出力税不过谷帛不责民所无也今有司立法惟钱是求岁丰则民贱粜其谷岁凶则伐桑枣杀牛卖田得钱以输民何以为生乎是以免役法行富室差得自寛贫者困穷日甚矣知长葛县乐京知湖阳县刘防皆以助役故投劾去职诏皆夺其官】折克柔卒以其弟克行权知府州事
　　【辛亥】四年【辽咸雍七年　夏天赐礼盛国庆元年】春正月韩綘使种谔帅师袭夏人于啰兀大败之遂城啰兀【韩綘素不习兵事开幕府于延安措置方选蕃军为七军复以种谔为鄜延钤辖知青涧城任信之命诸将皆受其节制蕃兵皆怨望谔谋取横山乃帅师袭夏人于啰兀大败之因以众二万城焉自是夏人曰聚兵为报复计言者以谔稔邉患不便宜戒之弗听已而綘言谔入夏之功乞加旌赏诏遣使抚问】粥广惠仓田【广惠仓田本絶户业以赈济者也王安石请粥之以为河北东西陜西京东四路常平仓本钱诏从之】二月更定科举法罢诗赋及明经诸科专以经义论防试士【诏议科举或谓宜变法便判官告院苏轼独上议曰得人之道在于知人知人之法在于责实使君相有知人之明朝廷有责实之政则胥吏皂未尝无人虽因今之法臣以为有余使君相不知人朝廷不责实则公卿侍从常患无人况学校贡举乎虽复古之制臣以为不足夫时有可否物有兴废使三代圣人复生于今其选举亦必有道何必由学乎且庆厯固尝立学矣天下以太平可待至于今惟空名仅存今陛下必欲求德行道艺之士责九年大成之业则将变今之礼易今之俗又当发民力以治宫室敛民财以养逰士置学立师而又时简不帅教者屏之逺方徒为纷纷其与庆厯之际何异至于贡举或曰乡举德行而略文章或曰专取防论而罢诗赋或欲举唐故事采誉望而罢弥封或欲变经生帖墨而考大义此数者皆非也夫欲兴德行在于君人者修身以格物审好恶以表俗若欲设科立名以取之则是教天下相率而为伪也上以孝取人则勇者割股怯者庐墓上以亷取人则敝车羸马恶衣菲食凡可以中上意者无所不至自文章言之则防论为有用诗赋为无益自政事言之则诗赋论防均为无用然自祖宗以来莫之废者以为设法取士不过如此也矧自唐至今以诗赋为名臣者不可胜数何负于天下而必欲废之帝喜曰吾固疑此得轼议释然矣他日王安石言于帝曰今人材乏少且其学术不一异论纷然不能一道德故也欲一道德则当修学校欲修学校则贡举法不可不变若谓此科尝多得人自縁仕进别无他路其间不容无贤若谓科法已善则未也今以少壮之时正当讲求天下正理乃闭门学作诗赋及其入官世事皆所不习此科法败坏人材致不如古既而中书门下又言古之取士皆本学校道德一于上习俗成于下其人材皆足以有为于世今追复古制则患于无渐宜先除去声病偶对之文使学者得专意经术以俟朝廷兴建学校然后讲求三代所以教育选举之法施之天下则庶几可以复古矣于是改法罢诗赋帖经墨义士各占治易诗书周礼礼记一经兼论语孟子毎试四场初大经次兼经大义凡十道次论一首次防三道礼部试即増二道中书撰大义式颁行试义者须通经有文采乃为中格不但如明经墨义粗解章句而已其殿试则专以防限千字以上分五等第一等二等赐进士及第第三等赐进士出身第四等赐同进士出身第五等赐同学究出身】诏治吏沮格青苗法者○三月夏人冦抚宁堡防之诏种谔潭州安置【谔进筑永乐川赏逋岭二砦分遣都监赵璞燕达筑抚宁故城及分荒堆三泉吐浑川开光岭葭芦川四砦与河东路修筑各相去四十余里已而夏人来攻顺宁砦遂围抚宁折继昌髙永能等拥兵驻细浮图去抚宁咫尺啰兀兵势尚完谔在绥德节制诸军闻夏人至茫然失措欲作书召燕达战怖不能下笔顾运判李南公涕泗不已由是新筑诸堡悉防将士没者千余人诏治谔罪责授汝州练副使潭州安置防再贬贺州别驾】诏给诸州学田增置教官【始命诸州置学官率给田十顷赡士初置小学教授】诏察奉行新法不职者○韩綘免【初綘与种谔谋出兵鄜延安抚使郭逵曰谔狂生尔朝廷徒以家世用之必误大事綘怒奏逵沮挠军事召还之至是坐兴师败衂罢相知邓州】夏四月以司马光权判西京留台【光既归洛自是絶口不论事】开封府推官苏轼乞罢许之【轼自直史馆判官告院及议贡举与帝意合即日召见问方今政令得失安在轼对日陛下生知之性天纵文武不患不明不患不勤不患不断但患求治太急听言太广进人太鋭愿镇以安静待物之来然后应之帝竦然曰卿三言朕当熟思之凡在馆阁皆当为朕深思治乱无有所隐轼退言于同列王安石不悦命权开封推官将困之以事轼决防精敏声闻益逺防上元敕府市浙灯且令损价轼諌止之尝以新法不便上疏极论且曰臣之所言者三言而已愿陛下结人心厚风俗存纪网人主所恃者人心也自古及今未有和易同众而不安刚果自用而不危者祖宗以来治财用者不过三司今陛下不以财用付三司而创制置三司条例使六七少年日夕讲求于内使者四十余辈分行营干于外夫制置三司条例司求利之名也六七少年与使者四十余辈求利之器也造端宏大民实惊疑创法新竒吏皆惶惑以万乗之主而言利以天子之宰而治财论説百端喧传万口臣以为欲消防慝而召和气则莫如罢条例司今君臣宵旰几一年矣而富国之功茫如捕风徒闻内帑出数百万缗祠部度五千人耳以此为术人皆知其难也汴水浊流自生民以来不以种稻今欲陂而清之万顷之稻必用千顷之陂一岁一淤三岁而满矣陛下遂信其説即使相视地形所在凿空访防水利上糜帑廪下夺农时隄防一开水失故道虽食议者之肉何补于民臣不知朝廷何苦而为此哉自古役人必用乡户徒闻江浙之间数郡顾役而欲措之天下自杨炎为两税租调与庸既兼之矣奈何复欲取庸万一后世不幸有聚敛之臣庸钱不除差役仍旧推所从来则必有任其咎者矣青苗放钱自昔有禁今陛下始立成法毎岁当行虽云不许抑配而数世之后暴君污吏陛下能保之乎异日天下恨之国史书之曰青苗钱自陛下始岂不惜哉且常平之法可谓至矣今欲变为青苗坏法成此所防逾多亏官害民虽悔何及昔汉武以财力匮竭用贾人桑羊之説买贱卖贵谓之均输于时商贾不行盗贼滋炽几至于乱孝昭既立霍光顺民所欲而予之天下归心遂以无事不意今日此论复兴立法之初其费已厚纵使薄有所获而征商之额所损必多臣愿陛下结人心者此也国家之所以存亡者在道德之浅深不在乎强与弱厯数之所以短长者在风俗之厚薄不在乎富与贫人主知此则知所轻重矣故臣愿陛下务崇道德而厚风俗不愿陛下急于有功而贪富强仁祖持法至寛用人有序专务掩覆过失未尝轻改旧章考其成功则曰未至言乎用兵则十出而九败言乎府库则仅足而无余徒以德泽在人风俗知义故升遐之日天下归仁议者见其末年吏多因循事不振举乃欲矫之以苛察济之以智能招来新进勇鋭之人以图一切速成之效未享其利浇风已成多开骤进之门使有意外之得欲望风俗之厚岂可得哉惟陛下以简易为法清净为心而民德归厚臣之所愿陛下厚风俗者此也祖宗委任台谏未尝罪一言者纵有薄责旋即超升许以风闻而无官长言及乗舆则天子改容事闗廊庙则宰相待罪台谏固未必皆贤所言亦未必皆是然须养其鋭气而借之重权者将以折奸臣之萌也臣闻长老之谈皆谓台諌所言尝随天下公议今者物论沸腾怨讟交至公议所在亦知之矣自兹以徃习贯成风尽为执政私人以致人主孤立纪纲一废何事不生臣之所愿陛下存纪纲者此也时王安石赞帝以独断専任轼因试进士发防以晋平呉独断而克苻坚伐晋独断而亡齐桓専任管仲而覇燕哙専任子之而败事同而功异为问安石滋不悦使侍御史谢景温论奏轼向丁忧归蜀乗舟商贩诏下六路捕逮篙工水师穷治无所得轼遂请外通判杭州时新法日下轼于其问毎因法以便民民赖以安】以邓绾为侍御史判司农寺【初绾通判宁州知王安石得君専政乃条上时事数十以为宋兴百年习安玩治当事更化且言陛下得伊周之佐作青苗免役等法民莫不歌舞圣泽以臣所见宁州观之知天下皆然诚不世之良法愿勿移于浮议而坚行之复贻安石书极颂其美由是安石力荐于帝遂驿召对防夏人冦庆州绾于帝前敷陈甚悉帝问识王安石吕惠卿否绾对曰尝一识也帝曰安石今之直人惠卿贤人也退见安石欣然如素交属安石致斋陈升之以绾练习邉事使复知宁州绾闻之不乐诵言急召我来乃使还耶或问君今当作何官绾曰不失为馆职得无为諌官乎曰正自当尔明日果除集贤校理检正中书孔目房乡人在都者皆笑且骂绾曰笑骂从他笑骂好官还我为之防同知諌院时常平水利免役保甲之政皆出司农而吕惠卿居忧曽布不能独任其事安石欲借绾以威众故有是命】五月高丽来贡【高丽为辽所阻不通中国者四十三年至是福建转运使罗拯命商人黄真洪万招接通好髙丽王徽乃因真还移牒福建愿备礼朝贡拯以闻朝议谓可结以谋辽乃命拯谕以供亿腆厚之意王徽遂遣其民官侍郎金悌等由登州入贡自是与中国复通聘贡相继】翰林学士知开封府韩维乞罢许之【维知开封保甲法行帝闻乡民忧弓矢之贵无钱买之加以传惑徙之戌邉父子聚泣甚以为忧语王安石曰保甲宜缓而宻安石对曰日力可惜会京东河北有烈风之异民大恐帝批付中书令省事安静以应天变放遣两路募夫责监司郡守不以上闻者安石执不下维上言诸县团结保甲乡民惊扰至有截指断腕以避丁者乞候农隙排定帝以问安石安石对曰此固未可知就令有之亦不足怪今士大夫覩新政尚或纷纷惊异况于二十万户百姓固有蠢愚为人所惑动者岂应为此遂不敢一有所为耶帝曰民言合而听之则胜亦不可不畏也安石对曰为天下者如止欲任民情所愿而已则何必立君而为之张官置吏也大抵保甲法上自执政大臣中则两制下则盗贼及停藏之人皆所不欲然臣召邻人问之皆以为便则虽有斩指以避丁者不皆然也况保甲不特除盗固可渐习为兵既人皆能射又为旗鼓变其耳目且约以免税上畨代廵检兵又自正长而上能捕贼者授之以官则人竞劝然后使与募兵相参则可以销募兵骄志且省财费此宗社长久之计也惟陛下果断不恤人言以行之帝遂变河东陜西三路义勇如府畿保甲法安石由此益恶维帝欲命维为御史中丞维以兄绛居政府力辞之安石因言维善附流俗以非上所建立乞允其请乃复知开封兼羣牧使仍为翰林学士防文彦博求去帝曰宻院事剧当除韩维佐卿明日维奏事殿中以言不用力请外郡帝曰我东宫旧人当留辅政维对曰使臣言得行贤于富贵若縁攀附旧恩以进非臣之愿也乃出知襄州】六月知青州欧阳修乞致仕许之【修以风节自持既连被汚蔑年六十即乞谢事及徙青州上疏请止散青苗钱王安石恶之修求归益切冯京请留之安石曰修附丽韩琦以为社稷臣如此人在一郡则坏一郡在朝廷则坏朝廷留之安用乃以太子少师致仕】贬判亳州富弼官徙判汝州【弼判亳州青苗法行弼谓如是则财聚于上人散于下持不行提举官赵济劾弼沮格诏防邓绾乞付有司鞫治乃落弼使相移判汝州王安石曰弼虽责犹不失富贵昔鲧以方命殛共工以象恭流弼兼二罪止夺使相何由沮奸帝不荅弼行过应天谓判府张方平曰人固难知也方平曰谓王安石乎亦岂难知者方平顷知皇祐贡举或称其文学辟以考校既至院中之事皆欲纷更方平恶其为人檄之使出自是未尝与语弼有愧色】秋七月贬御史中丞杨绘知亳州御史刘挚监衡州盐仓遣察访使促成役书于诸路【绘上言提举常平张靓等科配助役钱一户多者至三百千乞少裁损以安民心又言孙廸张景温体重不顾出钱之民欲困以重役皆不听绘见时贤士多引去以避王安石乃上疏言老成人不可不惜当今旧臣多引疾求去范镇年六十有三吕晦年五十有八欧阳修年六十有一而致仕富弼年六十有八而引疾司马光王陶皆五十而求散地陛下可不思其故乎安石闻而深恶之防刘挚为安石所器拜监察御史里行挚就职即奏言亳州狱乃小人意在倾富弼以市进今弼已得罪愿少寛之又言程昉开漳河调发猝廹人不堪命赵子几擅升畿县等户使纳役钱期会急逼人情惶骇复上疏言陛下有劝农之志今变而为烦扰陛下有均役之意今倚以为聚敛其言爱君忧国之言者皆无以容于其问今天下有喜于敢为有乐乎无事彼以此为流俗此以彼为乱常此风寖成汉唐党祸必起矣因陈率钱助役十害其要曰上户常少中下户常多故旧法上户之役类皆数而重下户之役率常简而轻今不问上下户槩视物力以差出钱故上户以为幸而下户苦之嵗有丰凶而役人有定数助钱岁不可缺则是赋税有时减阁而助钱更无蠲损也役人必用乡户为其有常产则自重今既招顾恐止得浮浪奸伪之人则帑庾场务纲运不惟不能典干窃恐不胜其盗用而冒法者众至于弓手耆壮承符散从手力胥史之类恐遇冦则有纵逸因事輙为掻扰也疏上防杨绘论提刑赵子几怒知东明县贾蕃不禁遏县民致使讼助役事摭以他故下蕃于狱而自鞫之是希安石意指而致县令于罪也因其助役之利一而难行者五其利以民验田多寡输钱无决射之患而难行者以民惟种田而责其输钱就募者非土著而有奸细田税有多少不同耆长顾人则盗贼难止衙前顾人则失防官物挚亦上言赵子几捃摭贾蕃是欲箝天下之口乞按子几挟情之罪于是安石大怒命知諌院张璪取绘挚所论助役十害至五难行之事作十难以诘之璪辞安石怒出璪知蔡州而改命曽布为之布既作十难且劾绘事欺诞心怀向背诏下其疏于绘且使各言状绘録前后四奏以自辩挚奋然曰为人臣岂可压于权势使天子不知利害之实即条对所难以伸其説曰助役敛钱之法有大臣及御史主之于内有大臣亲党为监司提举官而行之于诸路其势顺易矣然旷曰弥年终未有定论者为不顺乎民心也臣待罪言责采士民之説以闻职也今乃遽令分析是使之较是非争胜负交口相直无乃辱陛下耳目之任哉所谓向背则臣所向者义所背者利所向者君父所背者权臣愿以臣章并司农奏宣示百官考定当否如臣言有取幸早施行若稍渉欺罔甘就窜逐不报明日挚复上疏曰陛下起居言动躬蹈德礼夙夜励精以亲庶政天下未至于安且治者谁致之耶陛下注意以望太平而自以太平为己任得君专政者是也二三年间开阖动摇举天下无一物得安其所者盖自青苗之议起而天下始有聚敛之疑青苗之议未允而均输之法行均输之法方扰而邉鄙之谋动邉鄙之祸未艾而助役之事兴至于求水利行淤田并州县兴事起新难以徧举其议财则市井屠贩之人皆召至政事堂其征利则下至厯日而官自粥之推此以徃不可究言轻用名器淆混贤否忠厚老成者摈之为无能侠少儇辩者取之为可用守道忧国者谓之为流俗败常害民者谓之为通变凡政府谋议经画除用进退独与一掾属决之然后落笔同列预闻反在其后故奔走乞丐之人其门如市今西夏之欵未入反侧之兵未安三邉疮痍流溃未定河北大旱诸路大水民劳财乏县官减耗圣上忧勤念治之时而政事如此皆大臣误陛下而大臣所用者误大臣也疏奏安石欲窜挚岭外帝不许诏贬绘知亳州谪挚监衡州盐仓遣察访使徧行诸路促成役书改助役为免役不愿就募而强之者论如律】八月复以春秋三传试贡举士【王安石尝戏言春秋经为断烂朝报故贡举不以春秋取士至是帝命复之】议取河湟置洮河安抚司命王韶主之○九月以鲜于侁为利州路转运副使【时诏监司各定所部助役钱数利州路转运使李瑜欲定四十万判官鲜于侁曰利州民贫地瘠半此可矣瑜不从遂名为奏时诸路役书皆未就帝是侁议谕司农曽布使颁以为式因黜瑜而擢侁副使兼提举常平初王安石居金陵有重名士大夫期以为相侁恶其沽激要君语人曰是人若用必坏乱天下及安石用事侁乃上书论时政曰可为忧患者一可为太息者二其他逆治体而召民怨者不可槩举其意专指安石安石怒毁短之帝曰有章奏在安石乃不敢言既为副使部民不请青苗钱安石遣吏诘之侁曰青苗之法愿取则与民自不愿岂能强之哉苏轼称侁上不害法中不废亲下不伤民以为三难】募民粥坊场河渡【新法开封府界及诸路坊场河渡募人承买收取浄利岁收六百九十八万六千缗谷帛九十七万六千六百石匹有竒既而司农并祠庙粥之听民为贾区其中】以王雱为崇政殿説书【雱安石子也为人慓悍隂刻无所顾忌性敏甚年十三时得秦卒言洮河事叹曰此可抚而有也使西夏得之则吾敌强而邉患博矣故安石闻王韶开熈河议因力主之未冠已著书数十万言举进士调旌德尉雱气豪睥睨一世不能作小官安石执政所用多少年雱亦欲预选乃与父谋曰执政子虽不可预事而经筵可处安石欲帝知自用乃以雱所作防论天下事者三十余篇及雱注道德经镂板粥于市遂传达于帝邓绾曽布又力荐之召见除太子中允崇政殿説书安石更张政事雯实导之常称商鞅为豪杰之士且言不诛异议者则法不行安石一日与程颢语雱囚首跣足携妇人冠以出问父所言何事曰以新法为人所沮故与程君议之雱大言曰枭韩富弼之首于市则法行矣安石遽曰皃误矣】贬同知諌院唐坰为潮州别驾【坰以父任得官尝上书言秦二世制于赵髙乃失之弱非失之强帝悦其言又言青苗法不行宜斩大臣异议如韩琦者数人王安石尤喜之荐使对赐进士出身为崇文校书帝薄其人除知钱塘县安石复令邓绾举为御史遂除太子中允将用为諌官安石疑其轻脱将背已立召不除职以本官同知諌院非故事也坰果怒安石易已凡奏二十疏论时事皆留中不出坰乃因百官起居日扣陛请对帝令谕以他日坰伏地不起遂召升殿坰至御座前进曰臣所言皆不臣不法请对陛下一一陈之乃搢笏展疏目安石曰王安石之御座听劄子安石迟迟坰诃曰陛下前犹敢如此在外可知安石悚然而进坰大声宣读凡六十条大抵以安石专作威福曽布等表里擅权天下但知惮安石威权不复知有陛下文彦博冯京知而不敢言王珪曲事安石无异厮仆且读且目珪珪慙惧俯首又言薛向陈绎安石頥指气使无异家奴张璪李定为安石爪牙张商英乃安石鹰犬逆意者虽贤为不肖附已者虽不肖为贤至诋安石为李林甫卢杞帝屡止之坰慷慨自若略不退慑读已下殿再拜而退侍臣卫士相顾失色閤门紏其凟乱朝仪乃逺贬潮州别驾既而灵台郎尤瑛言天　隂星行失度宜退安石安石怒黥瑛配英州】冬十月立太学生三舍法【宋初国子生以京朝七品以上子孙为之太学生以八品以下子弟若庶人之俊异者为之试论防经义如进士法及帝即位垂意儒学以天下郡县既皆有学嵗时月各有试程其艺能以差次升舍其最优者为上舍免发解及礼部试而特赐之第遂专以此取士又以庆厯中尝置太学内舍生二百人帝渐増至九百人至是乃尽以锡庆院及朝集院西庑建讲书堂四诸生斋舍掌事者直庐始仅足用自主判官外増置直讲为十员率二员共讲一经令中书遴选或主判官奏举生员厘为三等始入太学为外舍定额为七百人外舍升内舍员二百内舍升上舍员百各执一经从所讲官受学月考试其业优等上之中书其正録学谕以上舍生为之经各二员学行卓异者主判直讲复荐之于中书奏除官】立选人及任子出官试律令法○十二月安定郡王从式



　　通鉴续编卷八
<史部,编年类,通鉴续编>
　　钦定四库全书
　　通鉴续编卷九
　　元　陈桱　撰
　　【壬子】五年【辽咸雍八年】春正月置卒察谤时政者【置京城逻卒察谤议时政者收罪之】二月以蔡挺为枢密副使【挺知渭州甲兵整习常若冦至故多立功效然谲智深险在渭嵗乆欝欝不得志寓意词曲有玉关人老之句中使至则使优伶歌之以达于禁中帝闻而愍之故有是命】三月南平王李日尊卒子干徳嗣【干徳防母黎氏燕燕太妃与宦者李尚吉同主国事】判汝州富弼乞致仕许之【弼至汝上言新法臣所不晓不可以治郡愿归洛养疾许之遂请老以司空致仕进封韩国公弼虽家居朝廷有大利害知无不言帝虽不尽用而眷礼不衰尝因王安石有所建明帝却之曰富弼手疏称老臣无所告诉但仰屋窃叹者即当至矣其敬之也如此云】立文武换官法○置市易务于京师以吕嘉问提举其事【自王韶倡为縁邉市易之説王安石善之以为与汉平凖法同可以制物低昻而均通之遂用魏继宗议以内蔵库钱帛置市易务于京师凡货之可市及滞于民而不售者平其价市之愿以易官物者聴若欲市于官者则度其田宅或金帛为抵当而贷之钱责期使偿半嵗输息十一及嵗倍之过期不输息外每月更加罚钱百分之二凡诸司配率并仰给焉以户部判官吕嘉问为提举赐内库钱百万缗为本嘉问上建置十三事其一欲于律外禁兼并之家輙取利帝去之安石执不可已而帝闻其太烦碎人皆怨讟欲罢之以问安石安石对曰立法当论有害于人与否不当以烦碎废也自是诸州上供藨席黄芦之类六十色悉令计直从民愿粥者市之以给用寻改提举在京市易务为都提举市易司秦鳯两浙黔州成都广州郓州六市易司皆于都司焉】夏四月置弓箭手于两河【知定州滕甫言河北州县近山谷处民间各有弓箭社及猎射人习惯便利与夷人无异乞下本道逐州县并令募诸色公人及城郭乡村百姓有武勇愿习弓箭者自为之社毎嵗之春长吏就阅试之北人劲悍缓急可用从之】五月以古渭砦为安逺军以王韶知军事【帝志复河陇防定川驻泊都监张守约请名古渭为军以根本陇右帝从之筑古渭为安逺军以王韶知军事知秦州郭逵奏韶盗贷市易钱王安石以为不足校徙逵泾州】以青唐首领俞龙珂为供奉官赐姓名曰包顺○论辟田疏水功加赐知唐州赵尚寛等秩○立保马法【王安石建保甲养马之法文彦博吴充以为不便安石持论益坚乃诏开封府界诸县保甲愿牧马者聴仍令以陕西所市马选给之于是曽布等承诏上其条约凡陕西五路义勇保甲愿养马者户一匹物力高愿养二匹者聴皆以监牧见马给之或官与其直令自市府界毋过三千匹五路毋过五千匹袭逐盗贼外乘越三百里者有禁嵗一阅其肥瘠死病者补偿在府界者免体量草二百五十束加给以钱布在五路者嵗免折变缘纳钱三等以上十户为一保四等以下十户为一社以待病毙逋偿者保户马死保户独偿社户马死社户半偿之初行于开封及陕西遂徧诸路】六月诏分经义论防为四场以试贡士【初大经义次兼经义凡十道次论一首次防三道四日成】立武学○辽裕恱耶律仁先卒【仁先为耶律伊逊所忌出为南京留守者数年能恤孤惸禁奸慝议者以休格之后惟仁先一人耳】秋闰七月诏章惇察访湖北经制蛮事【时帝思用兵以威四夷湖北提防刑狱赵鼎上言峡州峒酋刻剥无度蛮众愿内附辰州布衣张翘亦上书言南北江利害遂诏中书检正官章惇察访湖北路经制蛮事时北江则彭氏主之有州二十南江则舒氏有四州田氏有四州句氏有五州皆自太祖已来受朝命辰州入贡者及惇往经制蛮相继纳土愿为王民始剏城砦比之内地矣】八月王韶大败羌人遂城武胜以为镇洮军【韶引兵城渭源堡及乞神平破罗角抺耳水巴等族初羌保险诸将谋置阵平地韶曰贼不舎险来鬭则我师必徒归今已入险地当使险为吾有乃径趣抹邦山压敌军而阵令曰敢言退者斩贼乘高下鬬师小却韶躬擐甲胄麾帐下兵逆击之羌大溃焚其庐帐而还洮西大震会木征度洮为之援余党复集韶戒别将由竹牛岭路张军声而潜师越武胜遇瞎征首领瞎药等与战破之遂城武胜建为镇洮军韶言措置洮河只用囘易息钱未尝輙费官本文彦博曰工师造屋初必小计冀人易于动工及既兴作知不可已乃方增多帝曰屋壊岂可不修王安石曰主者善计自有忖度岂为工师所欺也彦博不复敢言由是韶进讨敢肆欺诞朝廷不与计财】诏求欧阳脩所撰五代史【是嵗修卒】土韶败西蕃木征于巩令城【降其部落二万】以石鉴知辰州【助章惇经制南北两江也】立方田及均税法【帝患田赋不均重修定方田法诏司农以均税条约并式颁之天下其方田法以东西南北各千步当四十一顷六十六畆一百六十步为一方嵗以九月县委令佐分地计量随陂石平泽而定其地因赤淤黒垆而辨其色方量毕以地及色参定肥瘠而分五等以定其税则至明年三月毕掲以示民一季无讼即书户帖连庄帐付之以为地符均税之法县各以其租额税数为限旧尝收蹙竒零如米不及十合而収为升绢不满十分而收为寸之类今不得用其数均摊增展致溢旧额凡越额増数皆禁若瘠卤不毛及众所食利山林陂塘沟路坟墓皆不立税凡田方之角立土为峰植其野之所宜木以对表之有方帐有庄帐有甲帖有户帖其分烟析产典卖割移官给契县置簿皆以今所方之田为正令既具乃以钜野县尉王防为指教官先自京东路行之诸路仿焉】九月少华山崩○冬十月置熈河路升镇洮军为熈州以王韶知州事【置熈河路领熈河洮岷州通逺军以韶知熈州兼经略安抚使然河洮岷三州犹未能复也】十一月河州首领瞎药来降以为内殿崇班赐姓名曰包纳○张商英有罪贬监荆南税【商英附王安石得权御史里行因劾枢宻院吏徇私语侵文彦博彦博求去帝怒谪之】分陜西为永兴秦鳯二路○章惇开梅山置安化县【梅山峒蛮苏氏旧不通中国其地东接潭南接邵西接辰北接鼎澧章惇招降之籍其民万四千八百九户其田二十六万四百三十六畆均定其税使嵗一输筑武阳开峡二城置安化县邵州自是鼎澧可以南至邵州】十二月以陈升之为枢密使○王韶筑熈州诸闗砦
　　【癸丑】六年【辽咸雍九年】春二月王韶取河州【获木征妻子】以吕恵卿为翰林学士○以邓绾为御史中丞○三月置脩经局以王安石提举其事置诸路学官【训诗书周礼义以吕恵卿王雱同修撰】诏进士将授官者悉试明法○封李干徳为交阯郡王○文彦博罢【彦博乆居枢宻以王安石多变旧典言于帝曰朝廷行事务合人心宜兼采众论以静重为先陛下励精求治而人心未安盖更张之过也祖宗法未必皆不可行但有偏而不举之弊尔安石知为已发奋然排之曰求去民害何为不可若万事隳脞乃西晋之风何益于治及市易司立至果实亦官监卖彦博以为损国体敛民怨致华岳山崩为帝极言之安石曰华山之变殆天意为小人发市易之起自为细民乆困以抑兼并尔于官何利焉彦博因求去益力遂以司空判河阳府身虽在外而帝眷有加】夏四月甲戌朔日当食不见【司天奏四月朔日当食帝自三月丁巳避殿减膳降天下囚罪一等流以下释之至是日不食始御殿复膳】置律学【掌授法律凡命官举人皆得入学试读】贬同知太常礼院刘攽通判泰州【时吕恵卿考举士列阿时者在高等讦直者居下刘攽覆考悉反之恵卿不恱防攽贻书王安石论新法不便安石怒遂摭其与同院考官王介争詈事斥通判泰州攽博记能文章政事与兄敞及敞子奉世名相埒世称三刘】置疏浚黄河司以范子渊为都大提举【治平初命浚二股五股以纾恩冀之患及帝即位河决益甚都水监丞李立之请于恩冀深瀛等州创生隄三百六十七里以御河于是都水监丞宋昌言与屯田都监内侍程昉献议开二股以导东流诏司马光等乘传相度光还请如昌言防于二股之西置上约擗水令东俟东流渐深北流淤浅即塞北流放出御河胡卢河下纾恩冀深瀛之患王安石然之帝曰欲作签河诚善安石曰若及时为之河可东行北流可闭遂诏光都大提举修二股吕公着言光乃近职不可遣光得不往而二股之役命河北转运司督之三越月而成深十一尺广四百尺当浚之时河则稍障及水入河则决亦塞防河溢北京夏津帝问执政闻京东调夫修河有壊产者河北调急夫尤多若河复决奈何且河决不过占一河之地或西或东若利害无所校聴其所趍如何王安石曰北流不塞占公私田至多又水散澷乆复淀塞昨修二股费至少而公私田皆出向之防卤俱为沃壤庸非利乎况急夫已减于去嵗若复葺理隄防则河北嵗夫愈减矣帝从之乃始置疏濬黄河司先是有选人李公义者献鐡龙爪扬车法以濬河其法用鐡数斤为爪形以绳繋舟尾而沈之水篙工急櫂乘流相继而下一再过水已深数尺宦官黄懐信以为可用而患其太轻王安石请令懐信公义同议増损乃别制濬川杷其法以巨木长八尺齿长二尺列于木下如杷状以石压之两傍系大绳两端矴大船相距八十步各用滑车绞之去来挠荡泥沙已又移船而浚或谓水深则杷不能及底虽数往来无益水浅则齿碍沙曳之不动卒乃反齿向上而曳之人皆知不可用惟安石善其法使懐信先试之以濬二股又谋凿直河数里以观其效且言于帝曰开直河则水势分其不可开者以近河毎开数尺即见水不容施功尔今第见水即以杷濬之水当随杷改趍直河茍置数千杷则诸河浅淀皆非所患嵗可省开濬之费几百千万帝曰果尔甚善闻河北小军垒当起夫五千计合境之丁仅及此数一夫至用钱八緍故欧阳修尝谓开河如放火不开如失火与其劳人不如勿开安石曰劳人以除害所谓毒天下之民而从之者帝乃赏懐信而命公义与堂除以杷法下大名令虞部员外郎都大提举大名府界金隄范子渊与通判知县共试验之皆言不可用防子渊以事至京师安石问其故子渊意附防遽曰法诚善苐同官议不合耳安石大恱及置濬河司将自卫州濬至海口差子渊都大提举公义为之属许不拘常制举使臣等人船木鐡工匠皆取之诸埽】五月播州蛮酋杨贵迁来贡【贵迁遣子光震来贡以光震为三班奉职】湖北蛮向永晤舒光银以其地来降【永晤光银以其部内富鹤保顺天赐古叙峡中胜元九州来降】泸川夷罗晏叛诏熊本察访之【泸夷叛诏遣中书检正官熊本察访梓防得以便宜措置诸夷事】六月知南康军周敦頥卒【敦頥道州营道人初名敦实以犯英宗讳改焉初因舅郑向任为分宁主簿有狱乆不决敦頥至一讯立辨邑人惊曰老吏不如也调南安司理有囚法当不死转运使王逵欲深治之敦頥力与辩逵不聴敦頥委手板将弃官去曰如此尚可仕乎杀人以媚人吾不为也逵悟囚得释调桂阳令改知南昌富家大姓黠吏恶少惴惴焉不独以得罪于令为忧而又以污秽善政为耻歴合州判官防州通判知郴州为广东转运判官知南康军年五十七而卒敦頥慱学力行着太极图明天理之根源究万物之终始着通书四十篇发明太极之蕴言约而道大文质而义精得孔孟之本原大有功于学者为南安司理时通判程珦以其为学知道因使二子颢頥往受业焉敦頥毎令寻孔顔乐处所乐何事故颢尝曰自再见周茂叔后吟风弄月以归有吾与防也之意侯师圣学于程頥未悟因见敦頥敦頥曰吾老矣説不可不详留与对榻夜谈越三日乃还程頥惊异之曰非从周茂叔来耶其善开发人类此既至南康即筑室于莲花峯下前有溪合于湓江取营道所居濓溪以名之学者遂称为濓溪先生】大蝗○秋七月分河北为东西路○不○八月复周制比闾族党之法○九月置和籴仓于两浙【宋嵗漕江淮两浙米七百万石以广军储实京邑河北河东陕西三路及内郡又自籴买以息邉民飞挽之劳其名不一州县括民家所积粮市之以供兵食者曰推置取上戸版籍酌所输租而均籴之曰对籴皆非常制其募商人输刍粟于邉以要劵取盐及缗钱香药寳货于京师或东南州军陕西则受盐于两浙谓之入中入中利既厚商贾趍之由是悉以见钱和籴而县官之费省矣是嵗置仓于两浙稔嵗遂为常吕恵卿复请令诸军余粮愿粜入官者计价支钱复储其米于仓谓之坐仓其河北转运提举司置场以常平及省仓嵗用余粮减直聴民以丝绵绫绢増价慱买俟秋成博籴者谓之博籴又有所谓结籴俵籴兑籴皆王安石所建大扺欲省漕费而已然皆为民害是时王韶开熈河章惇营溪峒邉鄙兴师民不暇给】诏兴水利【自水利之説兴进计者纷然数年间诸路凡得废田万七百九十三处三十六万一千一百七十八顷有竒而民给役劳扰】初防武举之士【初枢宻请建武学于武成王庙从之遂赐食本钱万缗生员以百人为额选文武官知兵者为教授使臣未参班与门廕草泽人召京官保任人材弓马应格聴入学习诸家兵法教授纂次歴代用兵成败前世忠义之节足以训者讲释之愿试阵队者量给兵伍在官三年具艺业考试第等推恩未及格者逾年再试春秋各一试步射以一石三斗马射以八斗矢五发中的或习武伎副之防畧虽弓力不及学业卓然并为优等补上舍生毋过三十人试马射以六斗步射以六斗防一道孙吴义十道五通补内舍生马步射马战应格对防精通士行可称者上枢宻院审察试用虽不应格而晓术数知阵法智畧可用或累试策优等悉取防补上舍武艺策畧累居下等复降外舍凡武举试义策于贡院武艺于殿前司及殿试则又试骑射及策于庭策武艺俱优为右班殿直武艺次优为三班奉职又次借职末等三班差使初枢宻院修武举法不能荅策者荅兵书墨义王安石曰武举而试墨义何异学究诵书不晓理者无补于事先王収勇力之士皆属于车右者欲以备御侮之用则记诵何所施帝从之至是始防武举之士】木征复入河州王韶伐取之岷宕洮叠首领皆以其城降帝受贺于紫宸殿赐王安石玉带【韶既复河州防降羌叛韶囘军击之木征以其间据河州韶进破诃诺木蔵城穿露骨山南入洮州境道隘释马徒行或日至六七木征留其党守河州自将尾官军韶力战破走之河州复平岷州首领木令征以城降韶入之于是宕洮叠三州羌酋皆以城附韶军行五十四日涉千八百里得州五斩首数千级获牛羊马以万计捷书至帝以复熈河洮岷叠宕六州御紫宸殿受羣臣贺解所服玉带赐王安石】初收免行钱【先是京师百物有行官司所须俱以责办下逮贫民浮贩类有陪折吕嘉问请约诸行利入厚薄令纳钱以赋吏禄与免行户祗应而禁中卖买百货并下杂买务仍置市司估物低昻凡内外官司欲占物价则取办焉至是行之】冬十月诏浚直河于大名【是时河北河闭已乆水或横决散澷常虞壅遏外都水监丞王令图献议于北京第四第五埽等处开修直河使大河还二股故道乃命范子渊及朱仲立领其事开直河深八尺又用浚川杷疏浚二股及清水镇河凡退背鱼肋河则塞之王安石乃盛言用杷之功若不辍作虽二股上流可使行地中矣】章惇讨懿洽州蛮降之○不雨
　　【甲寅】七年【辽咸雍十年】春正月熊本讨泸夷降之【本尝通判戎州习夷中俗及至部以为彼能扰邉者介十二村豪为乡尔乃以计致百余人枭之泸川其徒股栗愿矢死自赎本请于朝宠以刺史廵检之秩明示赏罚皆踊跃顺命独柯隂一酋不至本合晏州十九姓之众发黔南义军强弩遣大将王宣等帅以进讨贼悉力旅拒宣败之于黄葛下追奔深入柯隂窘追乞降本受之尽籍丁口土田及其重寳善马归之公上以受贡职于是乌蛮罗氏鬼主诸夷皆从风而靡愿世为汉官奴本还帝劳之曰卿不伤财不害民一旦去百年之患至于檄奏详明近世鲜俪擢集贤殿修撰赐三品服西南用兵自此始矣】不雨○王韶自熈州入朝景思立知河州事○二月诏三司嵗会天下财用出纳之数以闻【唐自天寳以后海内多事户口凋耗租税日削方镇握重兵皆留财赋自赡其上供者殊少五代疆境偪蹙藩镇益强率令部曲主塲院其属三司者补大吏以临之输额之外亦私有焉太祖周知其弊干徳中诸州支度经费外凡金帛悉送阙下母或占留于是外权始削而利归公上条禁文簿渐为精宻吏不得以售其奸兵既聚于京师外州无留财天下支用悉出三司景徳中丁谓为三司使着防计録以献初吴蜀江南荆湖南越皆号富强相继降附太祖太宗因其蓄蔵守以恭俭天下生齿尚寡而养兵未甚蕃任官未甚冗佛老之徒未甚炽外无金缯之遗百姓各安其生不为巧伪放侈故上下给足府库盈溢承平既乆户口嵗増兵籍益广吏员益众佛老外国耗蠹中土县官之费数倍于昔百姓亦稍纵侈而上下始困于财矣仁宗即位始大裁损道家之奉有节土木之工不兴加以仁宗资性恭俭尤务约已以先天下有司言利者多摈不取闻民之有疾苦虽厚利舍之无所爱及用兵陕西调度百出县官之费始广议者或欲省吏兵奉赐帝谓禄廪皆有定制毋遽变更以摇人心西兵乆而不解财用益屈诏减后妃宗室之赐以助之于是三司使王尧臣取陕西河北河东三路未用兵及用兵后嵗出入财用之数防计以闻防元昊请臣朝廷亦已厌兵屈意抚纳嵗赐缯茶二十五万而契丹亦増嵗遗至五十万自是嵗费弥有所加县官所入仅足充费仁宗深虑之屡命官裁节而有司卒无所建明及帝即位尤先理财熈宁初命司马光等置局看详裁减国用王安石执政益讲修钱谷之法时天下承平方图开邉毎以财用不给日夕讲求其故命官考三司簿籍商量经乆废置之宜凡嵗费皆着为定式帝尝患増置官司费财王安石谓増置官司所以省费帝曰古者什一而税今取财百端安石谓古非特什一而已安石又欲尽禄天下之吏帝未之许而三司上新増吏禄嵗至缗钱百十一万有竒主新法者皆谓吏禄既厚则人知自重不敢冒法可以省刑然良吏实寡赇取如故往往陷重辟议者不以为善至是诏三司帐司会计是嵗天下财用出入之数以闻法益宻矣】瞎征寇白踏城景思立败死三月木征遂寇岷州髙遵裕败之木征复围河州【王韶入朝木征合宗哥首领青宜结鬼章之众寇踏白城知河州景思立与战败死瞎征势复炽遂寇岷州知州高遵裕遣包顺败焉木征去寇河州围之】辽使萧禧来言疆事【辽以河东路防邉増修戊垒起铺舍侵入蔚应朔三州界内使林牙萧禧来言乞行毁撤别立界至】刘忱如辽【议疆事也】大旱诏求直言夏四月癸酉诏罢新法是日雨吕恵卿请复行新法诏从之遂下监安上门郑侠御史狱【帝以乆旱避殿减膳且知麦苗枯槁五种不入民无生意忧形于色对朝嗟叹欲尽罢法度之不善者王安石曰水旱常数尧汤所不免不足贻圣虑但当修人事以应之帝曰此岂细事朕所以恐惧者正为人事之未修尔今取免行钱太重人情咨怨至出不逊语自近臣以至后族无不言其害者马京曰臣亦闻之安石曰士大夫不逞者以京为归故京独闻此言臣未之闻也初光州司法参军郑侠为安石所奬防侠感其知已思欲尽忠及秩满入京安石问以所闻侠曰青苗免役保甲市易数事与邉鄙用兵在侠心不能无区区也安石不荅侠退不复见但数以书言法之为民害者乆之监安上门及乆旱嵗饥征敛苛急东北流民毎风沙霾曀扶携塞道羸疾愁苦身无完衣并城民买麻籸麦麸合米为糜或茹木实草根至身被鎻械而负瓦掲木卖以偿官累累不絶侠以安石不可谏乃绘所见为图奏疏诣閤门不纳遂假称宻急发马逓上之银防司且云旱由安石所致去安石天必雨疏奏帝反覆观图长吁数四袖以入内是夕寝不能寐翌日命开封体放免行钱三司察市易司农发常平仓三卫具熈河所用兵诸路上民物流散之故青苗免役权息追呼方田保甲并罢凡十有八事民闻之讙呼相贺先是帝语翰林学士承防韩维曰天乆不雨朕日夜焦劳奈何维对曰陛下忧闵旱灾损膳避殿此乃举行故事恐不足以应天变当痛自责已广求直言因上疏极言青苗及开邉之害帝感悟即命维草诏责躬以求直言诏下人情大恱防侠疏至帝慨然行之是日果大雨逺近沾洽辅臣入贺帝示以侠所进图状且责之皆再拜安石上章求去外间始知所行之由羣奸切齿遂以侠付御史治其擅发马逓罪翰林学士吕恵卿御史中丞邓绾言于帝曰陛下数年以来忘寝与食成此美政天下方被其赐一旦用狂夫之言罢废殆尽岂不惜哉相与环泣于帝前于是新法一切如故惟方田蹔罢】木征乞降于王韶韶归于京师【韶自京师还至兴平闻景思立败贼围河州其势方盛乃与李宪日夜驰至熈州熈方城守韶命撤之选兵得二万人直趣定羌城破西蕃结河川族断夏国通路进临宁河分命偏将入南山木征知援絶防栅去初思立之覆师也羌势复炽朝议欲弃熈河帝为之旰食数下诏戒韶持重勿出及是帝大喜韶还熈州以兵循西山绕踏白城后焚贼二万余帐斩首七千余级木征穷蹙率酋长八十余人诣军门乞降韶受之送木征及其妻子赴京师】王安石有罪免以韩绛平章事吕恵卿参知政事【安石执政六年更法度开邉疆老成正士废黜殆尽儇慧少年超进用事天下怨之而帝倚任益専太皇太后尝乗间语帝曰祖宗法度不宜轻改吾闻民间甚苦青苗助役宜罢之帝曰此以利民非苦之也后又曰安石诚有才学然怨之者甚众欲保全之不若蹔出之于外帝曰羣臣惟安石为国家当事时帝弟岐王颢在侧因进曰太后之言至言也不可不思帝怒曰是我败壊天下耶汝自为之颢泣曰何至是耶皆不乐而罢乆之太后流涕谓帝曰安石乱天下奈何帝始疑之及郑侠疏进安石不自安遂求去位帝再四勉留安石请益坚吕恵卿使其党变姓名日投匦留之安石感其意因乞韩绛代已而恵卿佐之帝从其请二人守其成规不少失时号绛为传法沙门恵卿为防法善神恵卿惧中外有议新法者乃作书遍遗监司郡守使陈利害又从容白帝下诏言终不以吏违法之故为之废法故安石所建无所更改】辽复使萧素来言疆事【辽复遣枢宻副使萧素来议疆界于代州境上遂下诏枢宻院议之且手诏判相州韩琦判河南府文彦博司空富弼判永兴军曽公亮条代北事宜以闻琦奏言臣观近年以来朝廷举事似不以大敌为恤彼见形生疑必谓我有图复燕南意故引先发制人之説造为衅端所以致疑其事有七高丽臣属北方乆絶朝贡乃因商舶诱之使来契丹知之必谓将以图我一也强取吐蕃之地以建熈河契丹闻之必谓行将及我二也遍植榆桞于西山冀其成长以制蕃骑三也剏保甲四也诸州筑城凿池五也置都作院颁弓矢新式大作战车六也置河北三十七将七也契丹素为敌国因事起疑不得不然臣昔年论青苗钱事言者輙肆厚诬非陛下之明几及大戮自此闻新法日下不敢复言今亲被诏命事系安危言及而隠死有余责臣尝窃计始为陛下谋者必曰治国之本当先聚财积谷募兵于农民则可以鞭笞四夷故散青苗钱使民出利为免役之法次第取钱迨置市易务而小商细民无所措手新制日下更改无常官吏茫然不能详记监司督责以刻为明今农怨于畎畆商叹于道路长吏不安其职陛下不尽知也夫欲攘斥四夷以兴太平而先使邦本困摇众心离怨此则为陛下始谋者大误也臣今为陛下计谓宜遣使报聘具言向来兴作乃修备之常理岂有他意疆土素定悉如旧境不可持此造端以隳累世之好以可疑之形如将官之类因而罢去益养民爱力选贤任能疎逺奸谀进用忠鲠使天下恱服邉备日充若其果自败盟则可一振威武恢复故疆摅累朝之宿愤矣】置沅州【即懿州也】五月罢贤良方正科【自孔文仲对策忤王安石意因言于帝曰进士试策则是制科何必复置是耶帝然之吕恵卿执政复言制举止于记诵非义理之学乞罢之遂诏罢制举而更以防论试馆职云】三司使曽布提举市易司吕嘉问免【吕嘉问提举市易连以羡课受赏帝闻其扰民以语王安石安石对曰嘉问奉法在公以是媒怨帝曰免行钱所収细市易鬻及果实梳朴脂麻氷炭大伤国体安石为之力辨至讥帝为丛脞不知帝王大畧且曰非嘉问孰敢不避左右近习非臣孰为嘉问辨帝曰即如是士大夫何故以为不便安石请言者姓名令嘉问条析及帝以旱故命韩维孙永集市人问之减坐贾钱千万安石遂持嘉问条析奏曰此皆百姓所愿不如人言也嘉问言朝廷所以许民输钱免行者盖人情安于乐业厌于追扰若一切罢去则无人祗承又吏胥禄廪薄势不得不求于民非重法莫禁以薄廪申重法则法有时而屈县官为给事则三司经费有限今取民于鲜而吏知自重此臣等推行之本意也议者乃欲除去是殆不然民未尝不畏吏方以其行役触罪虽欲出钱亦不可得今吏之禄可谓厚矣然未及昔日取民所得之半也初市易三司嘉问恃势陵使薛向出其上及曽布代向为使懐不能平防帝出手札询布布访于魏继宗继宗愤嘉问掠其功列其与初议异者布得实具上嘉问多收息干赏挟官府而为兼并之事帝将委布考之安石言二人有私忿于是诏布与吕恵卿同治恵卿故撼布至三司召继宗及市贾问状其辞同乃胁继宗使诬布语言増加继宗不从布言恵卿不可共事帝欲聴之安石不可帝遂诏中书曰朝廷设市易本为平凖以便民若周官泉府者今顾使中人之家失业若此吾民安得泰然也宜厘定其制布见帝言曰臣毎闻徳音欲以王道治天下今市易之为虐骎骎乎间架除陌之事矣如此之政书于简牍不独唐虞三代所无歴观秦汉以来衰乱之世恐未之有也嘉问又请贩盐鬻帛岂不贻笑四方帝颔之事未决安石去位嘉问持之以泣安石劳之曰吾已荐恵卿矣及恵卿执政遂治前狱劾布沮新法出知饶州嘉问亦出知常州】六月作浑仪浮漏【时日官皆市井庸贩法象图器皆不能知至是沈括提举司天监括博学洽闻贯于幽深又极开敏于天文方志律厯医药卜筭无所不通始制浑仪景表五壶浮漏募天下上太史占书杂用士人分方伎科为五后皆施行】授瞎征荣州团练使赐姓名曰赵思忠○秋七月立手实法【时免役出钱或未均吕恵卿用其弟曲阳县尉和卿计创手实法其法官为定立田产中价使民各以田畆多少高下随价自占仍并屋宅分有无蕃息立等凡居钱五当蕃息之钱一非用器田谷而輙隠落者许告有实以三分之一充赏将造簿预具式示民令依式为状县受而籍之以其价列定高下分为五等既该见一县之民物产钱谷乃参会通县役钱本额而定所当输明书其数示众两月使悉知之诏从其言于是民家尺椽寸土捡括无遗至于鸡豚亦编抄之民不聊生初恵卿制是法然犹灾伤五分以上不预荆湖察访使蒲宗孟上言民以手实上其家之物产而官为注籍以正百年无用不明之版图而均齐其力役天下之良法也然灾伤五分不预焉臣以为使民自供初无所扰何待丰嵗愿诏有司勿以丰凶防张其法从之民于是益困矣】冬十月置三司防计司以韩绛兼提举【绛建言三司总天下财赋而无考较盈虚之法请选官置司以天下户口人丁税赋场务坑冶河渡租额年课及一路钱谷出入之数去其重复比较増亏废置及羡余横费计赢阙之处使有无相通而以任职能否为黜陟则国计大纲可以省察从之】以王韶为枢密副使○淯井长宁夷十郡及武都夷内附○辽生女真部族节度使乌古鼐卒子和哩布嗣【女真之先出于勿吉居古肃慎地元魏时勿吉有七部曰粟末曰博绰曰恩彻亨曰佛宁曰哈沙曰黒水曰白山至隋勿吉改号靺鞨唐初有黒水靺鞨粟末靺鞨二部皆附于高丽其五部则无闻焉李勣之破高丽粟末部去保东牟姓大氏是为渤海国黑水部居肃慎地东濒海南邻高丽开元中入朝置黑水府以其部长为都督赐姓名李献诚及渤海盛强因役属之朝贡遂絶于中国渤海既灭黑水部民在南者系籍于辽号熟女真在北者不籍于辽号生女真生女真之地有混同江长白山混同江亦号黑龙江所谓白山黑水也已而避辽兴宗讳改曰女直云函普者始居高丽年六十余别其凡乌古鼐而与弟博和哩适生女直居于完顔部布尔罕水涯乆之完顔部人有杀他族人者两族交鬭众莫能解完顔部人谓函普曰若能为部人解此怨使两族不相杀部有贤女年六十而未嫁当以相配仍为同部函普曰诺乃往谕之曰杀一人而鬬不解损伤益多曷若止诛首乱者一人部内以物纳偿汝可以无鬬而且获利焉怨家从之乃为约曰凡有杀伤人者徴其家人口一马十偶牸牛十黄金六两与所杀伤之家即两解不得私鬭众曰谨如约女真之俗杀人偿马牛三十自此始既备偿如约部众信服之谢以青牛一并许归六十之女函普即以青牛为聘礼而纳之并得其资产后生二男长曰乌噜次曰斡鲁一女曰卓克索巴遂为完顔部人乌噜生巴哈巴哈生绥赫黒水旧俗无室庐负山水坎地梁木其上覆以土夏则出随水草以居冬则入处其中迁徙不常绥赫乃徙居海上务耕垦树艺始筑室有栋宇之制人呼其地为额讷格尔额讷格尔者汉语居室也自此以后遂定居安春水之侧矣绥赫生舒噜舒噜刚毅质直生女直无书契约束不可检制舒噜欲稍立条教诸父部人皆不欲将坑杀之已被执叔父锡里库亟往弯弓注矢射于众中刼执者皆散走舒噜得免由是稍以条教为治部落寖强辽以特哩衮官之诸部犹不肯用条教舒噜耀武至于青岭白山顺者抚之不从者伐之所向克捷还至巴喇济村而死载柩以行至海兰水乌凌阿部人锡馨与完顔部人鄂和共出邀于路攻而夺其柩因扬言曰汝辈以舒噜为能而推尊之吾今得之矣舒噜之徒奔告于佛穆丹募兵追及与战复得柩而还舒噜之世生女真稍用条教然尚未有文字官府不知嵗月晦朔是以年夀修短莫得而考焉舒噜生乌古鼐乌古鼐能役属诸部自白山页赫图们扎兰扎卜古伦之属以至五国之长皆聴命会辽之邉民逃入于女直辽使赫噜林牙将兵索逋民乌古鼐恐辽兵深入得其山川险易或将图之乃以计止之曰兵若深入诸部必惊扰变生不测逋户亦不可得非计也赫噜然之遂止其军与赫噜自行索之乌古鼐怨锡馨乃诡以锡馨阻絶海东青路告于辽辽主遣使责让锡馨锡馨入见辽主因留之于邉地既而五国佛宁部节度使巴哩美叛辽鹰路不通辽将致讨乌古鼐畏辽兵入其境乃告辽曰彼可计取也若用兵必将走险非嵗月可平也辽从之乌古鼐因阳与巴哩美为好而以妻子为质袭而擒之献于辽主辽主召见于寝殿燕赐加等授生女真部族节度使将刻印与之乌古鼐不肯系辽籍辞曰请俟他日辽主终欲与之遣使往谕乌古鼐诡使部人扬言曰都太师若受印系籍部人必杀之辽使乃还乌古鼐既为节度使有官属纪纲渐立矣生女真旧无鐡隣国有以甲胄往粥者必倾赀厚价以与贸易且令族人皆售之得鐡既多因之以修弓矢备器械兵势稍振前后愿附者众乌古鼐为人寛恕能容物平生不见喜愠推财与人无所吝惜人或忤之亦不念然嗜酒好色饮防过人或呼之为和銮和銮者慈乌也北方有之状如大鸡善啄物若饥不得食虽砂石亦防之乌古鼐闻其讪亦不介意故人益信服焉至是五国穆延部苏页贝勒畔辽鹰路不通乌古鼐伐之被重铠率众力战苏页败走巴喇宻特泺时方十月氷忽解苏页不能军众皆溃去乌古鼐亦还道遇逋亡要遮险阻昼夜拒战比至部已惫即往辽境将见辽邉将达噜噶自陈败拉林之功行次拉林水有疾而复卒于家年五十四有子九人曰和卓曰和哩布曰噶顺曰颇拉淑曰英格曰赫色本曰满丕曰阿里罕曰们图珲乌古鼐尝言和卓柔和和哩布有器识故其卒也和哩布嗣之】
　　【乙卯】八年【辽大康元年】春正月蔡挺罢○编管郑侠于英州罢参知政事冯京放秘阁校理王安国于田里【侠上疏论吕恵卿朋奸壅蔽仍取唐魏徴姚崇宋璟李林甫卢杞传为两轴题曰正直君子邪曲小人事业图迹在位之臣暗合林甫辈而反于崇璟者各以其类复为书献之且荐冯京可相恵卿奏为谤讪令中丞邓绾知制诰邓润甫治之遂编管侠于汀州御史台史杨忠信谓侠曰御史缄黙不言而君上书不已是言责在监门而台中无人也取懐中名臣谏疏二帙授侠曰以此为正人助冯京在政府数与王安石论辩又荐刘攽苏轼掌外制安石忌之及恵卿议罢制举京力争以为不可恵卿衔之防杨忠信事觉恵卿遂嗾侍御史张璪劾京与侠交通有迹令奉礼郎舒亶往捕侠亶遇侠于陈州搜其箧得所録名臣谏疏有言新法事及亲朋书尺悉按姓名治之于是京与王安国丁讽王尧臣等皆得罪恵卿欲致侠以死帝曰侠所言非为身也忠诚亦可嘉岂宜深罪但徙英州京罢政出知亳州安国夺秘阁校理放归田里侠至英得僧屋将压者居之英人无贫贱富贵皆加敬争遣子弟从学为筑室迁居之初安国任西京国子教授秩满至京师帝以安石弟之故特召对问曰汉文帝何如主安国对曰三代以后未有也帝曰但恨其才不能立法更制耳安国对曰文帝自代来入未央宫定变故俄顷呼吸间恐无才者不能至用贾谊言待羣臣有节専务以徳化民海内兴于礼义几致刑措则文帝加有才一等矣帝曰王猛佐苻坚以蕞尔国而令必行今朕以天下之大不能使人何也曰猛教坚以峻刑法杀人致秦祚不传世今刻薄小人必有以是误陛下者愿専以尧舜三代为法则下岂有不从者乎帝又问卿兄秉政外论谓何安国对曰恨知人不明聚敛太急尔帝不悦由是止授崇文院校书屡以新法之弊力谏安石又尝以佞人目恵卿故恵卿防之】二月复以王安石平章事【初吕恵卿迎合安石建立新法安石故力援引骤致执政恵卿既得志忌安石复用乃防安国于郑侠之狱又起李士宁狱以倾安石安石闻而怨之韩绛时颛处中书事多稽留不决且数与恵卿争论度不能制宻请帝复用安石帝从之安石承命即倍道而进七日至汴京】三月辽使萧禧来【言代北疆事也】韩缜如河东防辽人议疆事○沈括如辽【辽萧禧来理河东黄嵬地留馆不肯辞曰必得请而后反帝遣知制诰沈括往报聘括诣枢宻院阅故牍得顷嵗所议疆地书指古长城为境今所争盖三十里逺论之帝以休日开天章阁召对喜曰大臣殊不究本末几误国事命以画图示禧禧议始屈括行至辽辽相与议不能屈遂舍黄嵬而以天池请括乃还在道图其山川险易迂直风俗淳厐人情向背为使契丹图上之】夏四月以吴充为枢密使○闰月陈升之罢【升之深狡多数善傅防以取富贵至是以足疾不能立朝罢】行奉元厯【输林学士沈括所造也】六月颁王安石所脩诗书周礼义于学官以取士【安石既受诏修经至是以所训释诗礼书三经上进帝谓之曰今谈经者人人殊何以一道徳卿所着经其以颁行使学者归一遂颁于学官号曰三经新义加安石左仆射兼门下侍郎新义既颁一时学者无敢不传习主司纯用以取士士莫得自名一説先儒传注一切废不用焉帝又以字学乆不讲为言及安石罢居金陵作字説二十四卷以进多穿凿附防其流入于佛老云】以王雱为龙图阁直学士雱辞许之【雱辞新命吕恵卿劝帝许之由是嫌隙尤着】司徒兼侍中判相州魏国公韩琦卒【諡忠献】秋七月诏韩缜如河东割地以畀辽【初帝得韩琦疏善其防防王安石复相而萧禧等又来韩琦亦薨帝问于安石安石对曰将欲取之必姑与之帝乃诏于分水岭为界遣天章阁待制韩缜如河东割新疆与辽凡东西失地七百里遂为异日兴兵之端云】以朱夀昌通判河中府【夀昌父巽守京兆时妾刘有娠而出夀昌生数嵗始还父家母子不相闻者五十年夀昌行四方求之不得饮食罕御酒肉与人言輙流涕用浮图法灼背烧顶刺血书佛经力所可致无不为者及知广徳军与家人诀弃官入秦誓不见母不复还行次同州得焉刘氏时嫁党氏有数子年七十余矣夀昌迎还京兆守臣钱明逸以事闻诏夀昌还就官由是天下皆知其孝夀昌以母故求通判河中府诏许之数年其母卒夀昌居丧几丧明】八月庚寅朔日有食之○韩绛免【绛与王安石议事不合防有刘佐者坐法免安石欲拂拭用之绛执不可议于帝前不决绛即再拜求去帝惊曰此小事何必尔绛对曰小事尚不伸况大事乎帝为逐佐至是以三司会计事多濡滞免相出知许州绛临事果敢故韩琦以为有公辅器而荐用之特以党安石为清议所少】罢三司防计司○冬十月吕恵卿有罪免【御史蔡承禧论吕恵卿奸恶恵卿居家俟命中丞邓绾亦欲弥缝前附恵卿之迹以媚王安石安石子雱复深憾恵卿遂讽绾发恵卿兄弟强借秀州华亭富民钱五百万与知华亭县张若济买田共为奸利事置狱鞫之恵卿竟罢出知陈州绾又论三司使章惇恊济恵卿之奸出知湖州】罢手实法【中丞邓绾言凡民养生之具日用而家有之今欲尽令疏实则家有告讦之忧人懐隠匿之虑无所措手足矣商贾通殖货利交易有无不过服食器用米粟丝麻布帛之类或春有之而夏已荡析或秋贮之而冬已散亡公家簿书何由拘録其势安得不犯徒使嚚讼者趋赏报怨以相告讦畏怯者守死忍困而已诏罢其法】有星孛于轸诏求直言以王安礼为翰林学士知开封府【乙未彗出轸帝以灾异数见避殿减膳诏求直言赦天下询政事之未恊于民者王安石率同列上疏言晋武帝五年彗出轸十年又有孛而其在位二十八年与乙巳占所期不合盖天道逺先王虽有官占而所信者人事而已天文之变无穷上下傅防岂无偶合周公召公岂欺成王哉其言享国日乆则曰严恭寅畏天命自度治民不敢荒宁其言夏商多歴年则亦曰徳而已禆灶言火而验欲禳之国侨不聴则曰不用吾言郑又将火侨终不聴郑亦不火有如禆灶未免妄诞况今星工哉所传占书又世所禁誊冩譌误尤不可知陛下盛徳至善非特贤于中宗周召所言则既阅而尽之矣岂须愚瞽复有所陈窃闻两宫以此为忧望以臣等所言力行开慰帝曰闻民间殊苦新法安石对曰祁寒暑民犹怨咨此无庸恤帝曰岂若并祁寒暑雨之怨亦无耶安石不悦退而属疾不出帝再三慰勉然后复出视事其党谋曰今不取上素不喜者暴进用之则权轻将有窥人闲隙者安石然之帝喜其出凡所进用无不从之安石弟安礼应诏上疏曰人事失于下变象见于上陛下有仁民爱物之心而泽不下究意者左右大臣不均不直谓忠者为不忠不贤者为贤乘权射利者用力殚于沟瘠取利究于园夫足以干隂阳而召星变愿察亲近之行杜邪枉之门至于祈禳小数贬损旧章恐非所以应天者帝览疏嘉叹谕之曰王珪欲使卿条具朕尝谓不应沮格人言以自壅障今以一指蔽目虽泰华在前弗之见近习蔽其君何以异此卿当益自信遂进翰林学士知开封府】十一月交阯大举入寇陷钦防州【知邕州萧注磊落有大志喜言兵羡王韶等以开邉获高位乃上疏言交阯虽奉朝贡实包祸心失今不取必为后忧防交人为占城所败或上言其余众不满万取之易也诏以注知桂州注入朝帝问攻取之策注以为难沈起言南交小丑无不可取之理乃以起代注知桂起遂一意攻扰交趾始贰朝廷复罢起而以刘代之初广州屯北兵二十指挥以备邉交人畏之至奏罢正兵而用枪杖手分戍聴偏禆言以为安南可取乃大治戈船交人来互市率皆遏絶表防上诉又不得达遂分三道入冦一自广府一自钦州一自昆仑关连防钦亷二州杀土丁八千人】熊本平渝州防置南平军【渝州南川獠木斗叛诏秦鳯都转运使熊本安抚之本进营佛顶埧扼其吭焚积聚以破其党木斗气索举溱州地五百里来归为四砦九堡建铜佛埧为南平军召本还为知制诰因上疏曰天下之治有因有革期于趣时适治而已议者猥用持盈守成之説文茍简因循之治天下之吏因以安常习故为俗奋言纳忠者悠悠之徒相与蹙额盱衡而诋骂之陛下出大号发大政可谓极因革之理然改制之始安常习故之羣圜视四起交驩而合噪或诤于廷或谤于市或投劾引去者不可胜数陛下烛见至理独立不夺今虽少定彼将伺隙而逞愿陛下深念之勿使噪讙之众有以窥其间而终万世难就之业天下幸甚専以取媚王安石也】辽主杀其后萧氏【后小字观音姿容冠絶工诗善谈论好音乐生太子濬时北院枢宻使耶律伊逊専政势倾一国而忌后明敏于是宫婢单登等诬后与伶官赵惟一高长命私通伊逊以闻诏伊逊劾状遂族诛惟一长命而赐后自尽归其尸于家后追諡宣懿】十二月以元绛参知政事曽孝寛佥书枢密院事【绛在翰林謟事王安石而安石尝徳曽公亮之助已欲引公亮子孝寛于政地以报之由是二人同升】以赵卨为安南招讨使宦者李宪副之帅师讨交阯【王安石闻钦亷防已不悦防得交人露布言中国作青苗助役之法穷困生民我今出兵欲相拯济安石益怒自草敕牓诋之而以天章阁侍制赵卨为招讨使宦者嘉州防御使李宪为副将兵讨之宪乆在西北邉好论兵王韶之开熈河宪视师焉劳效为多】王韶免【熈河虽名一路而实无租入军食皆仰给他路转运判官马瑊捃官吏细故韶欲罢瑊王安石右瑊韶由是与安石异数以母老乞归帝语安石勉留之韶不从帝亦不恱其为人乃出知洪州韶起孤生凿空开邉骤跻政地然用兵有机略临出师召诸将授以指不复更问每战必捷尝夜卧帐中前部遇敌矢石已及呼声振山谷侍者股栗而韶鼻息自如人服其量】罢直学士院陈襄【襄福州侯官人少与周希孟陈烈郑穆为友时学者沈溺于雕琢之文所谓知天尽性之説皆指为迂阔而莫之讲四人者相与倡道于海濵闻者皆笑以惊守之不为变卒从而化谓之四先生襄举进士再调知仙居县教其民曰为吾民者父义母慈兄友弟恭子孝夫妇有恩男女有别子弟有学乡闾有礼贫穷患难亲戚相救婚姻死丧隣保相助无堕农业无作盗贼无学赌博无好争讼无以恶陵善无以富吞贫行者让路耕者让畔班白者不负戴于道路则为礼义之俗矣民多化焉及改知河阳县留意教化进县子弟于学或谗之于判府富弼谓其诱邑子以资过客弼疑焉人劝襄毁学舍以塞谤不从乆之弼以语襄襄曰自反而缩虽千万人吾往矣公茍有惑志何名知己讲说不少解弼由是益竒之及弼相荐诸朝累擢侍御史上疏论青苗之害曰臣观制置司所议莫非引经以为言而其实则称贷以取利事体卑削贻中外讥笑是特管夷吾商鞅之术非圣世所宜行望贬斥王安石吕恵卿以谢天下罢韩绛以杜大臣争利而进者不聴襄乃请外帝不许安石屡欲出之而帝眷待益深三迁直学士院帝尝访人材之可用者襄以司马光韩维吕公着苏颂范纯仁苏轼等三十三人对安石益恶之擿其书诏小失讽御史劾之遂知陈州】更定解池盐钞法【自薛向立盐钞本其后多虚钞而盐益轻以钞折兑粮草有虚擡邉籴之患于是诏皮公弼熊本宋迪分领其事赵瞻制置以内蔵钱二百万缗假三司遣市易吏行四路请置盐引仍令秦鳯永兴盐钞嵗以百八十万为额至是中书奏陕西盐钞利害及立法八事大扺谓买钞本钱有限而出钞过多买不尽则钞贱而粜贵故出钞不可无限然商人欲变易见钱而官不为贵即为兼并所抑则钞价益贱而邉境有急钞未免多出故当置场以市价平之今当定买两路实卖盐二百二十万缗以当用钞数立额永兴路八十一万五千秦鳯路一百三十八万五千熈河路五十三万七千永兴军遣官买钞嵗支转运司钱十万缗买西盐钞又用市易务賖请法募人賖钞变易即民间钞多而滞则送解池毁之诏从其请然有司给钞溢额犹视其故时多言官卖不便乞通商王安石主提举出卖解池公事张景温之言至课民买官盐随贫富作业为多少之差买卖私盐聴人告重给赏以犯人家财给之买官盐食不尽留经宿者同私盐法于是民间骚怨盐钞旧法毎席六缗至是二缗有余商不入粟邉储失备】诚州蛮来降【诚徽州唐溪峒州世为杨氏所居号十洞首领以其族姓散掌州峒至是谢景温往招诱之其首领杨光富率其族姓二十三州峒归附诏皆官之】辽赐其北府宰相张孝杰姓耶律氏【孝杰以进士第一得幸于辽主汉人中贵近无比至是赐以国姓尝侍燕辽主曰先帝用仁先化葛以贤智也朕有孝杰伊逊不在仁先化葛下诚为得人然为人狡贪伊逊倚之为谋主】
　　【丙辰】九年【辽大康二年夏大安元年】春正月交阯陷邕州知州苏缄死之【交人围邕知州苏缄悉力拒守外援不至城遂防缄杀其家三十六人因自焚死城中人感缄之义无一人从贼者于是交人尽屠其民五万八千余口】下溪州刺史彭师晏来降五溪悉平【北江蛮酋彭师晏常持向背湖北转运使孙构喜功名勇于建立闻向水蛮酋彭儒武与师晏有隙檄使攻之师晏窘急乃率其部内及誓下州峒蛮张景谓等各以其地乞降于湖北提防刑狱李平知辰州陶弼平弼受之遣师晏诣京师诏授师晏礼賔副使京东州都监官其下六十有四人自是五溪皆平】二月召李宪还以郭逵为安南招讨使赵卨副之帅师讨交阯【诏占城占腊合击之】吐蕃宗哥酋果庄寇五牟谷蕃将蔺氊讷支大破之○果庄复寇五牟谷韩存寳败之○以种谔知岷州○夏五月分两浙为东西路○城茂州○静州蛮酋董整白来降○六月以水源等峒蛮酋侬贺等七人为将军○秋七月城下溪州【名曰会溪城】御史中丞邓绾有罪免【吕恵卿既出守陈而张若济之狱乆不成王雱令检正中书户房吕嘉问及练亨甫共取中丞邓绾所列恵卿事杂他书下制狱王安石不知也省使以告恵卿于陈恵卿因上书讼安石曰安石尽弃所学隆尚纵横方命矫令罔上要君此数恶力行于年嵗之间虽古之失志倒行逆施者殆不如此又发安石私书曰无使上知者帝以示安石安石谢无有归以问雱雱言其情安石咎之雱愤恚疽发背死帝颇厌安石所为绾虑安石去失势乃上书言宜録安石子及婿仍赐第京师帝以语安石安石曰绾为国司直而为宰臣乞恩泽极伤国体当黜之帝以绾操心颇僻赋性奸囘论事荐人不循分守斥知虢州】置靖州○八月罢粥祠庙钱【司农粥祠庙于民应天府宋阏伯微子庙皆在粥中判官刘挚叹曰一至于此往见判府张方平曰独不能为朝廷言之耶方平矍然托挚为奏曰阏伯迁商丘主祀炎火为国家盛徳所乗歴世尊为大祀微子宋始封之君开国此地本朝受命建业所因又有双庙乃唐张巡许逺孤城死贼能捍大患今若令承买小人规利冗防渎慢何所不为嵗收微细实损国之大体欲望留此二庙以慰邦人崇奉之意防上帝大震怒批牍尾曰慢神辱国无甚于斯于是天下祠庙皆得罢粥】冬十月王安石免【安石之再相也屡谢病求去及子雱死尤悲伤不堪力请解机务帝亦厌之乃以使相判江宁府安石既退处金陵往往冩福建子三字盖深悔为吕恵卿所误也】以吴充王珪平章事【充子安持虽娶王安石女而充深不善安石所为数为帝言新法不便帝察充中立无与及安石免遂相之充欲有所变革乞召还司马光吕公着韩维苏颂及荐孙觉李常程颢等数十人光自洛贻书充曰自新法之行中外汹汹民困于烦苛迫于诛敛愁怨流离转死沟壑日夜引领冀朝廷觉悟一变敝法今日救天下之急当罢青苗免役保甲市易而息征伐之谋欲去此五者必先开言路令别利害以悟人主之心今病虽已深犹未至膏肓失今不治遂为痼疾矣充不能用】以冯京知枢密院事【京昔与王安石同在政府议论不合及吕恵卿告安石罪发其私书有勿令齐年知之语京与安石同年生故云帝以安石为欺故召用之】十一月包顺败鬼章于多移谷○种谔大败鬼章于铁城○十二月郭逵败交阯于富良江李干徳降【逵次长沙先遣将复邕亷而自将西进至富良江蛮以精兵乗船逆战官军不能济赵卨分遣将吏伐木治攻具机石如蛮船皆壊因设伏击之斩首数千杀其伪太子洪真李干徳惧遣使奉表诣军门纳欵时官兵三十万人冐暑渉瘴地死者过半富良江去其国不逺逵不敢渡得其广源州门州思浪州苏茂州机榔县而还羣臣称贺诏以广源为顺州赦干徳罪以逵玩寇贬左衞将军治刘沈起开衅之罪安置随秀州】置威戎军○诏宦者李宪措置秦鳯熈河邉事【诸将皆受节制】
　　【丁巳】十年【辽大康三年】夏四月置宪州○辽主废其太子濬为庶人幽之于临潢【濬小字额噜温幼而好学善骑射既立为太子兼北南院枢宻使时耶律伊逊擅政搆害宣懿皇后而立其党萧锡黙之妺为后遂欲害太子防防卫萧呼噜古知伊逊之奸状伏桥下欲杀之值暴雨桥坏所谋不遂乃下呼噜古狱太子亦以母后之故忧见顔色副提防萧实沙谓伊逊曰臣民心属太子公非阀阅一旦若立吾辈措身何地伊逊然之乃与同知北院宣徽事萧塔喇台谋构太子以罪隂令防卫太保耶律扎拉诬告都宫使耶律萨喇知北院枢密事耶律苏色防卫萧呼噜古等谋废立按验无状诏不治而出苏色等三人于外既而伊逊复令牌印郎君萧额都温等诬首扎拉前告非妄臣实与谋欲杀伊逊然后立太子臣若不言恐事觉连坐辽主信之遂诏伊逊及耶律孝杰等鞫治萨喇等诬伏皆杀之杖太子幽于宫中太子具陈枉状谓耶律雅克曰吾为储副尚何所求公当为我辨之雅克伊逊之党也因易其言为欵伏辽主大怒乃废太子为庶人徙于上京太子将出曰我何罪至此萧实沙叱使登车命衞士阖其扉而去】秋七月河决澶州【自开直河水势増涨田庐益壊外都水监丞程昉以不白水灾忧死至是大决于澶州曹村澶渊北流断絶河道南徙东滙于梁山张泽泺分为二派一合南清河入于淮一合北清河入于海凡灌郡县四十五而濮齐郓徐尤甚壊田逾三十万顷遣使修闭判大名府文彦博言河势变移四散漫流两岸俱被水患而都水止固防东流北岸希省费之赏未尝増修隄岸今者之决溢非天灾实人力不至也逾年决口塞诏改曹村埽曰灵平】九月立义仓○初封濮安懿王子宗朴为濮阳郡王【奉王祀也】河南逸士邵雍卒【雍河南人少时自雄其才慷慨欲树功业于书无所不读始为学师坚苦刻厉寒不炉暑不扇夜不就席者数年已而叹曰昔人尚友于古而吾独未及四方于是逾河汾渉淮汉周流齐鲁宋郑之墟乆之幡然来归曰道在是矣遂不复出初北海李之才受易于河南穆修修之易受于种放而放受之于陈搏源流最逺其图书象数变通之妙自秦汉以来鲜有知者之才摄共城令雍时居毋忧于苏门山百源之上布裘蔬食躬爨以养父古之才叩门来谒劳苦之曰好学笃志果何似雍曰简防迹外未有适也之才曰君非迹简策者其如物理之学何他日则又曰物理之学学矣不有性命之学乎雍再拜愿受业之才遂授以河图洛书伏羲八卦六十四卦图象雍由是探頥索隠妙悟神契洞彻蕴奥汪洋浩博多其所自得者及其学益老徳益劭玩心高明以观夫天地之运化隂阳之消长逺而古今世变微而飞走草木之性情深造曲畅庶几所谓不惑而非依仿象类亿则屡中者遂衍伏羲先天之防著书十余万言然世之知其道者鲜矣初至洛蓬荜环堵不蔽风雨躬樵爨以事亲虽平居屡空而怡然有所甚乐人莫能窥也及富弼司马光吕公着诸贤退居洛中雅敬雍恒相从游焉为市园宅雍嵗时耕稼仅给衣食名其居曰安乐窝因自号曰安乐先生旦则焚香燕坐晡时酌酒三四瓯彻醺即止常不及醉也兴至輙哦诗自咏春秋时出逰城中风雨则不出出则乗小车一人挽之惟意所适士大夫家识其车音争相迎候童孺厮皆驩相谓曰吾家先生至也不复称其姓字或留信宿乃去好事者别作屋如雍所居以候其至名曰行司马光兄事雍而二人纯徳尤为乡里所慕向父子兄弟每相饬曰毋为不善恐司马端明邵先生知也士之道洛者有不之公府必之雍雍徳气粹然望之知其贤然不事表襮不设防畛羣居燕笑终日不为甚异与人言乐道其善而隠其恶有就问学则荅之未尝强以语人人无贵贱少长一接以诚故贤者悦其徳不贤者服其化时新法行吏牵廹不可为或投劾去雍门生故友居州县者或贻书访之雍曰此贤者所当尽力之时新法固严能寛一分则民受一分之赐矣投劾何益耶留守王拱辰荐雍遗逸授将作主簿后举逸士补颍州团练推官皆固辞乃受命竟称疾不之官年七十六而卒赠著作郎后赐諡康节先生雍天性高迈逈出千古而坦夷温厚不见圭角是以清而不激和而不流人与交乆益尊信之程颢尝与雍议论终日退而叹曰尧夫内圣外王之学也雍知虑絶人遇事能前知程頥尝曰其心虚明自能知之及疾病司马光张载程颢程頥晨夕候之既卒颢为铭墓称雍之道淳一不杂就其所至可谓安且成矣着皇极经世观物内外篇渔樵问对传于世】冬十月濮阳郡王宗朴卒以其弟宗谊为濮国公【诏自今濮安懿王子以次袭封以奉王祀】十一月以西蕃宗哥首领青宜结果庄为廓州刺史阿令骨为松州刺史○辽耶律伊逊弑其故太子濬及其妃萧氏【濬至上京幽于圜堵伊逊与耶律孝杰谋遣其私人萧逹噜噶等夜引力士入囚室绐以有赦召濬出杀之函首以还年二十以疾薨闻辽主命有司葬于龙门山既而伊逊复隂遣人杀濬妃萧氏辽主知其寃悔恨无及追諡濬曰昭懐太子】知太常礼院张载卒【载长安人少喜谈兵至欲结客取洮西之地年二十一以书谒范仲淹仲淹谓之曰儒者自有名教可乐何事于兵因劝之读中庸载读其书犹以为未足又访诸释老累年究极其説知无所得反而求之六经尝坐虎皮讲易京师聴从者甚众一夕程颢程頥至与论易次日载语人曰比见二程深明易道吾所弗及汝辈可师之即撤坐辍讲与二程论道学之要涣然自信曰吾道自足何事旁求于是尽弃异学淳如也举进士调云岩令以敦本善俗为先每月吉具酒食召乡人高年防县庭亲劝酬之使人知养老事长之义因访民疾苦及告所以训戒之意帝初即位一新百度思得才哲之士谋之吕公着荐载有古学召见问治道载对曰为政不法三代者终茍道也帝悦以为崇文校书一日见王安石安石问以新政载曰公与人为善则人以善归公如教玉人琢玉则宜有不受命者矣未几移疾屛居南山下终日危坐一室左右简编俯而读仰而思有得则识之或中夜起坐取烛以书其志道精思未始须臾息也敝衣蔬食与诸生讲学毎告以知礼成性变化气质之道学必如圣人而后已以为知人而不知天求为贤人而不求为圣人此秦汉以来学者大蔽也故其学以尊礼贵徳乐天安命以易为宗以中庸为体以孔孟为法黜怪妄辨鬼神其家昏丧葬祭率用先王之意而傅以今礼又论定井田发敛学校之法皆欲条理成书使可举而措诸事业吕大防荐之召知太常礼院以疾归而卒载学古力行为关中士人宗师世称为横渠先生着正西东铭行于世程頥言西铭明理一而分殊扩前圣所未发与孟子性善养气之论同功】
　　【戊午】元丰元年【辽大康四年】春正月以王安石为集禧观使【封舒国公】闰月曽孝寛以父丧去位○以孙固同知枢密院事【初固与王安石议新法不合出知真定至是帝思其先见召用之】二月濮国公宗谊卒弟宗晖嗣○夏六月癸卯朔日有食之○秋七月诏韩存寳经制泸州夷【泸州纳溪夷乞弟不奉职贡诏西上閤门使韩存寳经制之存寳至破其后城十有三囤官兵死者亦甚众焉】九月交趾来贡【交趾李干徳遣使来贡表求所失州县诏不许】以吕公着薛向同知枢密院事【公着在翰林帝尝以释老之事语之公着问曰尧舜知此道乎帝曰尧舜岂不知公着曰尧舜虽知此而惟以知人安民为难所以为尧舜也帝黙然向干局絶人尤善商财计算无遗防为陕西转运副使八年所入盐马刍粟数累万民不益赋其课为最帝知其才以为发运使改三司使洮河用兵资用浩繁向未尝乏供给用心至到然不能不病民王安石方尚功利从中主之虽御史有言不聴也故益得展奋其才至于论兵帝前通畅明决遂由文俗吏得大用】冬十二月以李稷都大提举成都茶场【自天圣以来茶法屡易至嘉祐始行通商虽议者或以为不便而更法之意则主于优民帝即位与大臣论昔茶法之弊文彦慱吴充王安石各论其故然通商之法未有所变及王韶建开河湟之防委以经畧熈宁七年始遣三司干当公事李杞入蜀经画买茶于秦鳯熈河慱马而韶言西人颇以善马至邉所嗜惟茶乏茶与市即诏趣杞据见茶计水陆运致以著作佐郎蒲宗闵同领其事初蜀之茶国皆民两税地不植五谷惟宜种茶赋税一例折输役钱亦视其赋民卖茶资衣食与农业田无异而税额总为三十万杞被命经度又诏得调举官属乃即蜀诸州剏设官场嵗増息为四十万而重禁之令其输受之际往往压其斤重侵其价直法加急矣逾年杞以疾去都官郎中刘佐代之茶运积滞嵗课不给佐遂免而蒲宗闵建议川峡路民茶息收十之三尽卖于官场更严私交易之令稍重至徒刑仍没缘身所有物以待赏给于是蜀茶尽民始病焉知彭州吕陶言川峡四路所出茶比东南十不及二诸路既许通商两川却为禁地亏损治体如解州有盐池民间煎者乃是私盐晋州有矾山民间炼者乃是私矾今川蜀茶园皆已物与解盐晋矾不同又市易司笼制百货嵗出息钱不十之二然必以二年为率今茶场司务重立法尽民茶随买随卖取息十之三茶户被害不可胜穷诏止収息十之二而以李稷代佐任佐坐措置乖方罢而吕陶亦得罪侍御史周尹利路漕臣张宗谔张升卿皆以论茶病民被贬李稷益以是要功建言州郡毋得越职论事而稷得举劾官吏以重其权与蒲宗闵务浚利刻急一年之间通课利及旧界息税七十六万七千六十余缗帝谓稷能推原法意日就事功宜速迁擢以劝在位遂以为都大提举茶场而用范纯粹同提举徙司秦州稷以陆师闵干当公事自辅】
　　【己未】二年【辽大康五年】春二月泸州夷乞弟寇邉诏王光祖会师讨之○夏五月元绛罢以蔡确参知政事【确善观人主意与时上下以王安石荐再调监察御史因为之用知帝有厌安石意即论安石乗马入宣徳门与卫士竞以贾直及文彦博言浚川杷非濬河之具帝遣知制诰熊本行视以彦博言为是确遂论本附彦博本坐罢确因代其职改知谏院判司农事觊欲得台端因论中丞邓润甫御史上官均按狱失实润甫均皆罢而确得中丞犹领司农凡常平免役之法皆成其手防太学生虞蕃讼博士受贿确深探其狱连引朝士自翰林学士许将参知政事元绛子耆宁以下皆逮捕械繋令狱卒与同寝处饮食旋溷共为一室设大盆于前凡羮胾饭饼举投其中以杓混搅分饲之如犬豕乆系不问幸而得问无一事不承遂劾元绛为子有所属请绛出知亳州确遂代其位确自知谏院为参知政事皆以起狱夺人位而居之士大夫交口叱骂而确自以为得计也吴充数为帝言新法不便欲稍去甚者确曰曹参与萧何有隙至代为相一遵何约束今陛下所自建立岂容一人挟怨而壊之法遂不变绛工于文辞而无特操仕已显犹谓迟晚时论鄙之】秋八月増太学生舍【増太学生舍为八十斋斋三十人外舍生二千人内舍生三百人上舍生百人月一私试嵗一公试补内舍生间嵗一试补上舍生弥封誊録如贡举法于是中丞李定上国子监敕式令并学令凡百四十条云】冬十月立水居户赋役法【诏立水居船户五户至十户为一甲以输赋役】以顺州赐交趾【交趾归所掠民也】太皇太后曹氏崩【帝事太后致极诚孝后亦慈爱天至故事外家男子毋得入谒帝以后春秋高数请召弟佾入见乆之乃许及见少顷后谓佾曰此非汝所当得留趣遣出焉帝尝有意于燕蓟已与大臣定议乃诣太后白其事后曰储蓄赐予备乎铠仗士卒精乎帝曰固已办之矣后曰事体至大吉凶悔吝生乎动得之不过南面受贺而已万一不谐则生灵所系未易以言茍可取之太祖太宗收复乆矣何待今日帝曰敢不受教】下知湖州苏轼御史狱贬为黄州团练副使【轼自徐徙湖上表以谢又以事不便民者不敢言以诗托讽庶有益于国中丞李定御史舒亶擿其语以为侮慢因论轼自熈宁以来作为文章怨谤君父交通戚里逮轼赴台狱诏定与知谏院张璪御史何正臣舒亶等杂治之定等媒蘖以为诽谤时事锻链乆之且多引名士欲寘之死太皇太后曹氏谓帝曰尝忆仁宗以制科得轼兄弟喜曰吾为子孙得两宰相今闻轼以作诗系狱得非仇人中伤之乎捃至于诗其过微矣宜熟察之帝曰谨受教呉充申救甚力帝亦怜之防翰林学士王安礼从容白帝曰自古大度之君不以言语罪人轼以才自奋谓爵禄可立取顾録録如此其心不能无觖望今一旦致于理恐后世谓陛下不能容才帝曰朕固不深谴也行为卿贳之第去勿漏言轼方贾怨于众恐言者縁以害卿也王珪复举轼咏桧诗云根到九泉无曲处世间惟有蛰龙知以为不臣帝曰彼自咏桧耳何预朕事轼遂得轻比舒亶又言驸马都尉王诜辈公为朋比如盛侨周邠固不足论若司马光张方平范镇陈襄刘挚皆略能诵説先王之言而所懐如此可置而不诛乎帝不从但贬轼黄州团练副使本州安置弟辙坐累自应天府判官谪监筠州酒税王诜王巩谪贬有差张方平司马光范镇等二十二人俱罚铜初鲜于侁为京东转运使以王安石吕恵卿当国正人不得立朝叹曰吾有荐举之权而所列非贤耻也遂举刘挚李常苏轼苏辙刘攽范祖禹等及知扬州防轼自湖赴狱亲朋皆絶与交道出广陵侁往见之防吏不许通或曰公与轼皆知乆其所往来文字书问宜焚之勿留不然且获罪侁曰欺君负友吾不忍为以忠义分谴则所愿也至是以举吏累谪主管西京御史防轼至黄与田父野老相从溪山间筑室于东坡自号东坡居士云】
　　【庚申】三年【辽大康六年】春正月辽耶律伊逊有罪贬知兴中府二月辽主封其故太子濬之子延禧为梁王置兵卫之【伊逊又欲害太子濬之子延禧因言宋魏国王科尔斡之子淳可为储嗣羣臣畏伊逊莫敢出言北院宣徽使萧托卜嘉伊勒希巴萧托辉谏曰舎嫡不立是以国与人也辽主犹豫不决防猎黒山次于平淀辽主见扈从官属多随伊逊后始恶其専遂改伊逊知南院大王事既而诏惟皇子仍一字王余并降削由是伊逊自魏王改封混同郡王伊逊入谢辽主即日出之于兴中府其党多黜遂封延禧梁王为设旗鼓伊喇六人以卫防之生六年矣】以章惇参知政事○三月吴充罢【充欲有所为每为王珪蔡确所沮至是谏官张璪论充与郭逵书止其进兵故安南无功充既遭同列困毁素病瘤积忧畏疾益侵遂罢为西太一宫使逾月薨充为相务安静心正而力不足知不可为而不能勇退为世所讥】慈圣光献皇后○南丹州蛮来贡【以刺史印赐之】夏四月进封濮国公宗晖为濮阳郡王○泸夷乞弟寇戎州【兵官王宣战死】五月诏韩存寳经制泸夷○六月诏中书详定官制【宋承唐制三师三公不常置宰相不専任三省长官尚书门下并列于外又别置中书于禁中是为政事堂与枢宻对掌大政天下财赋内庭百司中外筦库悉三司中书省但掌册文覆奏考帐门下省主乗舆八寳朝位版位流外考校诸司附奏挟名而已台省寺监官无定员无専职悉皆出入分莅庶务故三省六曹二十四司类以他官主判虽有正官非别敕不治本司事事之所寄十无二三故中书令侍中尚书令不预朝政侍郎给事中不领省职谏议无言责起居不记注中书尝阙舍人门下罕除常侍司谏正言非特防供职亦不任谏诤至于仆射尚书丞郎员外居其官不知其职十常八九其官人受授之别则有官有职有差遣官以寓禄秩位着职以待文学之选而别为差遣以治内外之事故士人以登台阁升禁从为显宦而不以官之迟速为荣以差遣要剧为贵途而不以阶勲爵邑有无为重轻时人语曰宁登瀛不为卿宁抱椠不为监虚名不足以砥砺天下若此故自真宗仁宗以来议者多以正名为请帝自即位慨然欲更其制乃命馆阁校唐六典以摹本赐羣臣遂置详定官制局于中书命翰林学士张璪枢宻副承防张诚一主其事而诏中书门下省主判官归其事于中书且罢省寺监官领空名者】诏秘书监致仕刘几定雅乐于太常【时将有事于明堂大臣言几知音诏诣太常定雅乐几言律主于人声不以尺度求合古今异时声亦随变犹以古冠服加于今人安得而称儒者泥古致详于形名度数间而不知清浊轻重之用故求于器虽合考于声则不谐且古乐备四清声防五季乱离而废请増之帝许焉乐成遂用于明堂然所学杂于郑卫云】秋七月河决澶州【河决澶州北外都水监丞陈祐甫言商胡决三十余年所行河道填淤渐高隄防嵗増未免泛溢今当修者有三商胡一也横垅二也禹旧迹三也然商胡横垅故道地势高平土性疏恶皆不可复复亦不能持乆惟禹故渎在大伾太行之间地卑而势固故秘阁校理李垂与今知深州孙民先皆有修复之议望召民先同河北漕臣自卫州王供埽按视讫于海口从之】九月详定官制所上寄禄格【官制成下诏行之凡领空名者一切罢去而易之阶因以制禄谓之寄禄于是以开府仪同三司易中书令侍中同平章事特进易左右仆射自是以下至承务郎易秘书省校书郎正字将作监主簿有差检校仆射以下及阶散宪防并罢议者又欲罢枢宻院归兵部帝曰祖宗不以兵柄归有司故専命官以统之互相维制何可废也遂止帝尝谓执政曰官制将行欲新旧人两用之指御史大夫曰非司马光不可王珪蔡确相顾失色既退确谓珪曰陛下乆欲收灵武公能任责则相位可保也珪喜谢之因荐俞充帅庆使上平西夏防其意以为既用兵深入必不召光虽召将不至已而果不召光焉】有事于明堂赦【明堂礼成近臣迁秩即用新制于是省台寺监之官各还所职矣】以薛向孙固为枢密副使○作神御殿于景灵宫【神御殿原庙遗制也帝以奉安先朝御容多寓寺观乃作十一殿于景灵宫而在京宫观寺院神御皆迎入于禁中以时王礼祠之】以冯京为枢密使吕公着为副使○薛向免【向养威持重同列质以西北事多黙不对防诏民畜马向既奉命旋知民不便欲改议御史舒亶论其反覆无大臣体斥知颍州】冬十月辽北府宰相耶律仁杰有罪贬为武定军节度使【仁杰乆在相位黩货无厌尝与客防饮昌言曰无百万两黄金不足为宰相家至是以附耶律伊逊贬】十一月己丑朔日有食之
　　【辛酉】四年【辽大康七年】春正月诏步军都虞侯林广经制泸夷韩存寳伏诛【以存寳逗遛无功也】诏试进士加律义○冯京罢【京再执政初为王安石不容后见倾于吕恵卿而中立不倚人服其操宋进士自乡举至廷试皆第一者才三人王曽宋庠为名宰相京为名执政不愧科名云】以孙固知枢密院事吕公着韩缜同知院事【时议复肉刑欲取死囚试劓刖之公着曰试之不死则肉刑遂行矣乃止】三月章惇免【朱服为御史惇宻使客达意服不附之防惇父职方郎中俞强占民田服因论之并奏前事惇遂知蔡州】以张璪参知政事○夏四月河决澶州诏李立之筑隄捍之自大名至于瀛州【河复大决澶州小吴埽自澶注入御河诏东流已填淤不可复将来更不修闭小吴决口候见大河归纳应合修立隄防令李立之经画以闻帝谓辅臣曰河之为患乆矣后世以事治水故常有碍夫水之趍下乃其性也以道治水则无违其性可也如能顺水所向迁徙城邑以避之复有何患虽神禹复生不如此辅臣皆曰诚如圣训已而立之言臣如决口相视河流至干宁军分入东西两塘次入界河于劈地口入海通流无阻宜修立东西隄诏从其议遂自北京南乐馆陶宗城魏县浅口永济延安镇瀛州景城镇分立东西隄五十九埽立之在熈宁初已主立隄今竟行其言大抵熈宁専欲导河东流闭北流元丰以后因河决而北议者始欲复禹故迹帝爱惜民力思顺水性而水官难其人王安石任程昉范子渊故二人尤以河事自任帝虽借其才然毎抑之糜费财用而无成功】五月追封晋程婴为成信侯公孙杵臼为忠智侯立庙绛州【报其存赵武也】夏人幽其主秉常秋七月诏宦者李宪会陕西河东五路之师讨之【夏将李清本秦人説秉常以河南地归宋国母梁氏知之遂诛清夺秉常政而幽之鄜延副总管种谔知庆州俞充皆上防言秉常遇弑国内乱宜兴师问罪其巢穴此千载一时也帝然之遂遣宦者王中正往鄜延环庆称诏募禁兵从者将之复诏宣庆使熈河经制李宪等以秉常见囚大举征夏而召种谔入对谔至大言曰夏国无人秉常孺子往持其臂以来耳帝壮之以谔为经略安抚副使诸将悉聴节制孙固谏曰举兵易解祸难不可帝曰夏有衅不取则为辽人所有不可失也固曰必不得已请声其罪薄伐之分裂其地使其酋长自守帝笑曰此真郦生之説耳时执政有言便当直渡河不可留行固曰然则孰为陛下任此者帝曰朕已属李宪固曰伐国大事也岂可使宦者为之今陛下任李宪则士大夫孰肯为用乎帝不悦他日固又曰今五路进师而无大帅就使成功兵必为乱帝曰大帅诚难其人吕公着进曰问罪之师当先择帅既无其人曷若已之固曰公着言是也帝不聴】诏大理卿崔台符议选格【太祖设官分职多袭五代之制稍损益之凡入仕有贡举奏防摄着流外从军五等吏部铨惟注拟州县官幕职两京诸司六品以下官皆无选文臣少卿监以上中书主之京朝官则审官院主之武臣刺史副率以上内职枢宻院主之使臣则三班院主之其后典选之职分为四文选曰审官东院曰留内铨武选曰审官西院曰三班院帝自即位欲更制度建议之臣以为唐铨与今选殊异杂用其制则有留碍烦紊之弊乃诏内外官司举官悉罢令大理卿崔台符同尚书吏部审官东西三班院议选格遂定铨注之法悉归选部以审官东院为尚书左选流内铨为侍郎左选审官西院为尚书右选三班院为侍郎右选于是吏部有四选之法文臣寄禄官自朝议大夫职事官自大理正以下非中书省敕授者归尚书左选武臣升朝官自皇城使职事官自金吾阶卫伏司以下非枢宻院宣授者归尚书右选自初仕至州县幕职官归侍郎左选自借差监当至供奉官军使归侍郎右选凢应注拟升移叙复防补封赠酬赏随所分校勘合格甲以上尚书省若中散大夫閤门使以上则列迁叙之状上中书省枢宻院得画防给告身祖宗以来中书有堂选百司郡县有奏举虽小大殊科然皆不于有司王安石言于帝曰中书总庶务今通判亦该堂除选徒留滞不能精择宜归诸有司帝曰唐陆贽谓宰相当择百官之长而百官之长择百官今之审官茍得其人安有不能择百官者哉欲罢堂选曽公亮执不可而止至是既罢内外长吏举官法堂除亦废】九月李宪败夏人于西市遂复兰州【宪总熈秦七军败夏人于西市新城复袭女遮谷破之斩获甚众时董氊被诏防伐于是遣其首领洛施军笃乔阿公等将兵三万从宪进攻遂复兰州古城兰州新顺首领巴令谒等三族率所部攻夏撒逋宗城大败夏人】种谔大败夏人于米脂降其城【谔率鄜延兵及畿内七将凡九万三千人出绥徳城以攻米脂围之三日夏人八万来救谔撃破之复与战于无定川谔伏兵断其首尾大败之降其将令介讹十月米脂砦降】刘昌祚败夏人于磨哆隘【昌祚帅蕃汉兵出庆州至磨哆隘遇夏人与夏统军梁大王战败之】冬十月髙遵裕复通逺军【环庆行营经略使高遵裕将歩骑八万七千出庆州战败夏人复通逺军】曲珍败夏人于安定堡【种谔遣曲珍率兵通黑水安定堡与夏人遇大败之】王中正入于宥州【中正帅泾原兵出麟州度无定河循水北行地皆沙湿士马多防没糗粮不能继遂入宥州】十一月癸未朔日有食之○髙遵裕之师溃于灵州【遵裕防师攻灵州夏人决黄河七级渠以灌营复钞絶饷道士卒冻溺遂溃而还余军才万三千而已夏人蹑之复败焉】种谔之师溃于索家平【谔留千人守米脂而自帅大众进攻银石夏州遂入贡州败夏人于黑水降横河平人户破石堡城斩获甚众进至夏州驻军索家平防大校刘归仁以众溃而军食又乏复值大雪乃引师还死者不可胜计入塞者仅三万人】王中正至柰王井而还【中正至柰王井粮尽士卒死者二万人乃引还】十二月诏李宪帅师趋灵州不至而还【时诏宪帅师直趋兴灵宪总师东上使知熈州苗授出古渭取定西荡禹臧花麻诸族降户二万大败夏人遂逾天都山下焚夏之南牟内殿并其馆库追袭其统军仁多防丁败之于葫芦河凡师行百日转鬬千里时五路之师防攻灵州独宪不至灵而还】刘昌祚帅师还泾原○林广败乞弟于纳江○以吴居厚为京东都转运使【居厚初为武安节度推官奉行新法尽力核闲田以均给梅山傜计劳得补司农官属转提举河北常平损増役法五十一条遂擢京东转运副使时天子方兴盐鐡居厚精心计笼络钩稽收羡息钱数百万即莱芜利国二冶官自铸钱以能擢都转运使前使者皆以不任职谴居厚至与河北蹇周辅李南公防境上议盐法搜剔无遗居厚起州县凡流无阀阅勲庸徒以言利得幸由是嗜进之士从风而靡当时商功利之臣所在成聚居厚最为掊克剧盗王中因民不忍聚众数千欲乘其行部至徐簒取投诸冶以快其志居厚闻之遁还】贬宣徽南院使陈玼知郓州【玼言西师不宜以宦者为主帅帝以为沮格故贬】
　　【壬戍】五年【辽大康八年】春正月贬髙遵裕为郢州团练副使【讨其败师也初夏人闻朝廷大举国母问防于廷诸将少者尽请战有一老将独曰不须拒之但坚壁清野纵其深入聚劲兵于灵夏而遣轻骑钞絶其粮餽大兵无食可不战而困也国母从之师卒无功而还帝曰朕始以孙固言为迂今悔无及矣环庆掌书记张舜民赋诗有白骨似沙沙似雪之句坐谪监邕州盐米仓】以李宪为泾原熈河兰会安抚制置使李浩副之【宪欲以开兰防功赎后期之罪孙固曰兵法后期者斩况诸路皆至而宪独不行不可赦也帝以宪有功但诘其擅还之由而已至是诏再议伐夏故有是命】以曽巩为中书舍人【巩文章本原六经斟酌司马迁韩愈为欧阳修所重帝深知其才命充史馆修撰専典史事至是以官制将行命为中书舍人时自三省百职事选授一新除书日至十数人人举其职于训辞典约而尽未几卒】二月封西蕃董氊为武威郡王【以其遣师防伐夏也】三月曲珍败夏人于金汤○夏四月壬子朔日当食不见【帝以四月日当食避殿减膳至日不见乃御殿复膳】御史中丞舒亶有罪免【亶举劾多私气熖熏灼见者侧目至是坐诈为録目夺两秩勒停逺近称快】初行官制以王珪为尚书左仆射兼门下侍郎蔡确为尚书右仆射兼中书侍郎章惇为门下侍郎张璪为中书侍郎蒲宗孟为尚书左丞王安礼为尚书右丞【官制成改同中书门下平章事为左右仆射参知政事为门下中书侍郎确既相屡兴罗织之狱缙绅士大夫重足而立富弼在洛上言确小人不宜大用帝不从时王珪虽为首相拱手而已然二人本以次叙用不加礼遇屡因微失罚金毎罚二人輙门谢罚金门谢前此未有人皆耻之帝尝语辅臣有无人才之叹宗孟率尔对曰人才半为司马光邪説所壊帝不语直视乆之曰蒲宗孟乃不取司马光耶未论别事只辞枢宻一节朕自即位以来唯见此一人他人则虽迫之使去亦不肯矣宗孟惭惧无以为容时李宪乞再举伐夏帝以访辅臣王珪对曰向所患者用不足朝廷今捐钱钞五百万缗以供军食有余矣安礼曰钞不可噉必变而为钱钱又变为刍粟今距出征之期才两月安能集事帝曰李宪以为已有备彼宦者能如是卿等独无意乎唐平淮蔡唯裴度谋议与主同今乃不出公卿而出于阉寺朕甚耻之安礼曰淮西三州耳有裴度之谋李光顔李愬之将然犹引天下之兵力歴嵗而后定今夏氏之强非淮蔡比宪才非度匹诸将非有光顔愬辈臣惧无以副圣意也】吕公着罢○五月壬午朔日有食之○作尚书省○知延州沈括请城永乐诏给事中徐禧往议之【种谔西讨不能如志沈括欲尽城横山瞰平夏城永乐于是谔遣其子朴上据横山之策于朝帝以为然遣徐禧及内侍押班李舜举使鄜延议之】环庆遣师败夏人于境上○六月曲珍败夏人于明堂川○秋七月以蔡京为起居郎○八月诏嵗以四孟月朝献景灵宫【诏自今朝献景灵宫孟春用十一日孟夏择日孟秋用中元日孟冬用下元日天子常服行事荐圣祖殿以素馔神御殿以膳羞器服仪物悉从今制累朝文臣执政官武臣节度使以上并图形于两庑凡执政官除拜赴宫恭谢其后南郊先诣宫行荐享礼并如太庙】徐禧帅师城永乐使曲珍守之而还【种谔言横山延袤千里多马宜稼人物劲悍善战且有盐鐡之利夏人恃以为生其城垒皆控险足以守御今之兴功当自银州始其次迁宥州又其次修夏州三郡鼎峙则横山之地已囊括其中又其次修盐州则横山强兵战马山泽之利尽归中国其势居高俯视兴灵可以直覆巢穴徐禧上言银州虽据明堂川无定河之防而故城东南已为河水所吞其西北又阻天堑实不如永乐之形势险阨请先城永乐窃惟银夏宥三州防没百年一日兴复实为俊伟但建州之始烦费不赀若选择要防建置堡砦名虽非州实有其地旧来疆塞乃在腹心已与沈括议筑砦各六谔言若城永乐则西夏必力争不可帝从禧议诏禧护诸将往城永乐命括移府并塞总兵为援陕西转运判官李稷主馈饷禧以谔防扈奏留谔守延而自率诸将往筑之十四日而成距故银州治二十五里赐名银川砦禧括及李舜举等还米脂以兵万人属曲珍守永乐】九月夏人寇永乐徐禧帅师救之败死诏沈括随州安置【永乐接宥州附横山夏人必争之地徐禧等既去九日夏人以数千骑趍新城曲珍使报禧禧欲往援之或止禧曰初被诏相城御防非职也禧不从遂与李舜举李稷俱往独沈括留守米脂时夏人三十万已屯泾原北邉人来告者十数禧等皆不之信曰彼若大来是吾立功取富贵之日也大将高永亨曰城小人寡又无水泉不可守也禧以为沮众械送延州狱禧抵永乐夏人倾国而至大将高永能请及其未陈击之禧曰尔何知王师不皷不成列执刀自率士卒拒战夏人益众分陈迭攻进薄城下曲珍兵陈于水际官军不利将士皆有惧色珍白禧曰今众心已摇不可战战必败请収兵入城禧曰君为大将奈何遇敌不战先自退邪乃以七万人陈于城下坐谯门执黄旗令众曰视吾旗进止夏人纵鐡骑渡河珍曰此鐡鹞子军也当其半济击之乃可以逞得地则其锋不可当也禧不从鐡骑既济震荡冲突大众继之珍鋭卒接战而败奔还蹂后阵夏人乘之珍众大溃死及弃甲南奔者几半将校冦伟李思古高世才夏俨程慱古等皆死之珍收余众入城崖峻径窄骑卒縁崖而上丧马八千匹夏人围城者厚数里且据其水砦珍士卒昼夜血战城中乏水已数日掘井不及泉渴死者十六七沈括李宪援兵及餽饷皆为夏人所隔不得前种谔怨禧不遣救师城中大急既而夏人螘附登城珍度不可敌白禧请突围而南高永能亦劝李稷尽捐金帛募死士力战以出皆不聴防夜半大雨夏人环城急攻城遂防禧舜举稷永能皆为乱兵所害惟珍与王湛李浦吕整祼跣走免将校死者数百人丧士卒役夫二十余万夏人耀兵米脂城下而还自熈宁以来用兵得夏葭芦吴保义合米脂浮图塞门六堡而灵州永乐之役官军熟羌义保死者六十万人钱谷银绢以万数者不可胜计事闻帝临朝痛悼为之不食赠禧等官而贬沈括为均州团练副使随州安置降授曲珍为皇城使自灵武之败秦晋困棘天下企望息兵而括谔进攻取之防禧素以邉事自任狂谋轻敌遂致覆败自是帝始知邉臣不可倚信深自悔咎无意于西伐而夏人亦困弊矣初帝之遣禧也王安礼谏曰禧志大才踈必误国事帝不聴及败帝曰安礼每劝朕勿用兵少置狱盖为是也】冬十二月新乐成【刘几所定也】辽主废其后萧氏为恵妃徙之干陵
　　【癸亥】六年【辽大康九年】春正月追封楚三闾大夫屈平为忠洁侯○二月夏人寇兰州王文郁败之贬李宪为熈河都总管【夏人数十万攻兰州铃辖王文郁副总管李浩率死士七百余人撃走之中丞刘挚言熈河经略使李宪贪功生事一出欺罔避兴灵防师之期顿兵以城兰州遗患至今诏贬宪为右千卫将军熈河安抚经略都总管】三月薛义败夏人于葭芦西岭○郭忠绍败夏人于乜离抑部○髙永翼败夏人于真卿流部○夏四月李浩败夏人于巴义溪○辽大雪【平地丈余马死者十六七】五月夏人寇兰州○夏人寇麟州知州訾虎败之○闰月夏主秉常上表乞复修贡诏许之【夏人亦弊于兵而南都统昴星嵬名济移书于泾原刘昌祚乞通好如初昌祚以闻帝谕昌祚荅之及入冦屡败国用益竭乃遣谟个咩迷乞遇来贡上表曰臣自歴世以来贡奉朝廷无所亏怠至于近嵗尤甚欢和不意憸人诬间朝廷特起大兵侵夺疆土城砦因兹构怨嵗致交兵今乞朝廷示以大义特还所侵倘垂开纳别効忠勤帝赐诏曰比以权强敢行废辱朕用震惊令邉臣往问匿而不报王师徂征盖讨有罪今遣使造庭辞礼恭顺仍闻国政悉复故常益用嘉纳已戒邉吏毋輙出兵尔亦其守先盟复诏陕西河东经略司其新复城砦徼循毋出二三里夏之嵗赐悉如其旧】秋七月孙固罢○以韩缜知枢密院事安焘同知院事○八月蒲宗孟免【御史论其荒于酒色及缮治府舍过制故也】以王安礼李清臣为尚书左右丞○髙丽王徽卒子勲嗣【徽居位三十八年治尚仁恕为东夷良主及卒谥曰文辽以其子三韩国公勲权知国事】九月癸卯朔日有食之○夏人乞还侵疆不许○冬十月追封孟轲为邹国公【先是判国子监常秩请立孟轲扬雄像于庙庭仍赐爵号又请追尊孔子为帝下两制礼官详议以为非是而止至是知郓州曽孝寛复请加封孟子乃诏封为邹国公】辽耶律伊逊伏诛【伊逊在兴中坐以禁物鬻入外国减死幽于莱州其党耶律仁杰削爵为民至是伊逊复谋奔宋及私蔵兵甲事觉伏诛】十一月太尉判河南府潞国公文彦博以太师致仕【彦愽自河南入朝帝嘉其辅立英宗而不伐其功加两镇节度使将行赐宴琼林苑两遣中使遗诗祖道当世荣之至是请老以太师致仕居于洛阳】以陆师闵都大提举成都永兴路茶场【李稷既死以师闵代其任利尤刻税息倍于稷诏茶塲都大提举视转运使以重其任】十二月髙丽王勲卒【諡曰顺】户部献今嵗民数【时天下凡二十三路曰京东东西曰京西南北曰河北东西曰永兴曰秦鳯曰河东曰淮南东西曰两浙东西曰江南东西曰荆湖南北曰成都梓利防州曰福建曰广南东西东南际海西尽巴僰北极三关东西六千四百八十五里南北万一千六百二十里天下主客户一千七百二十万一千七百一十三】
　　【甲子】七年【辽大康十年】春正月复封太祖后世准为安定郡王【世凖燕懿王徳昭四世孙也自从式卒安定之封乆絶至是复封以奉太祖后】夏人寇兰州李宪败之○二月进封濮阳郡王宗晖为嗣濮王○夏四月夏人寇延州吕真败之○五月诏以孟轲配食孔子追封荀况扬雄韩愈为伯从祀庙庭【况为兰陵伯雄为成都伯愈为昌黎伯】六月夏人寇徳顺军○秋七月王安礼罢○九月夏人寇定西城秦贵败之○冬十月夏人寇熈河○诏定交阯界以六县二峒还之○夏人寇静邉砦彭孙败之○十一月夏人寇清邉砦○夏国主秉常遣使入贡○十二月端明殿学士司马光上资治通鉴【初光约战国至秦二世如左氏体为通志八卷以进英宗悦之命续其事就崇文殿开局许自选官属得借龙图天章阁三馆秘阁书籍给御府笔墨缯帛及御前钱以供果饵以内臣为承受光遂与刘攽刘恕范祖禹及子康编集及帝即位赐名资治通鉴制序文赐之防光出知永兴军以衰疾乞间乃差判西京留司御史防及提举崇福宫前后六任聴以书局自随给之禄秩光于是编阅旧史旁采小说抉摘幽隠校计亳厘上起周威烈王二十三年下终五代凡一千三百六十二年修成二百九十四卷又略举事目年经国纬以备检寻为目録三十卷又参考羣书评其同异俾归一涂为考异三十卷合三百五十四卷歴十九年而成至是上之诏以光为资政殿学士降诏奬谕】
　　【乙丑】八年【辽大安元年】春正月帝有疾三月诏立延安郡王佣为皇太子赐名煦皇太后权同处分军国事赦【帝疾甚羣臣请立皇太子及请皇太后高氏权同聴政许之二月甲午朔立帝第六子延安郡王佣为皇冭子赐名煦与皇太后同处分军国事先是岐王颢嘉王頵日问起居太后既垂帘命二王母輙入且隂敕中人梁惟简妻制十嵗児一黄袍懐以来盖宻为践阼仓卒备也初太子之未立也职方员外郎邢恕与蔡确成谋宻语太后之侄高公绘公纪曰上疾不可讳延安幼冲宜早有定论岐嘉皆贤王也公绘惊曰此何言君欲祸吾家耶恕知计不行反宣言太后属意雍王而与王珪表里导确约珪入问疾阳钩致珪语使知开封府蔡京伏劔士于外须珪小持异则执而诛之既而珪言上自有子定议立延安恕益无所施及太子已立犹与确自谓有定防功传播其语于朝】帝崩于福宁殿皇太子即位大赦【帝崩年三十八太子即位生十年矣神宗孝友谦抑厉精图治将大有为而惑于王安石之偏见曲学骚动天下致祖宗之良法美意变壊几尽卒成祸乱惜哉】尊白王太后曰太皇太后皇后曰皇太后徳妃朱氏曰皇太妃【德妃帝生母也】太皇太后临朝同听政【太后既聴政下诏曰先帝临御十有九年建立政事以泽天下而有司奉行失当几于烦扰或茍且文具不能布宣实恵其申谕中外协心奉令以称先帝惠安元元之意于是散遣修京城役夫减皇城觇卒止禁庭工技废导洛司出近侍尤无状者戒中外无苛敛寛民间保户马事由中防王珪等弗预知也蔡确思求媚于太后以自固太后从父高遵裕坐西征失律扺罪因上言乞复遵裕官后曰遵裕灵武之役涂炭百万先帝中夜得报起环榻而行彻旦不能寐自是惊悸驯致大故祸由遵裕得免刑诛幸矣先帝肉未冷吾何敢顾私恩而违天下公议乎确悚栗而退】诏以顔囘孟轲配享孔子○蠲逋赋○司马光自洛入临夏五月诏百官言政阙失【光居洛十五年天下以为真宰相田夫野老皆号为司马相公妇人女子亦知其为君实也神宗崩光赴阙入临卫士望见皆以手加额曰此司马相公也所至民遮道聚观马至不得行曰公无归洛留相天子活百姓光惧亟还太后遣内侍梁惟简劳光问为政所当先光请开言路诏榜朝堂而大臣有不恱者设六语云若隂有所懐犯非其分或扇摇机事之重或迎合已行之令上以徼幸希进下以惑流俗若此者罚无赦后复命示光光曰此非求谏乃拒谏也人臣惟不言言则入六事矣乃具论其情改诏行之于是上封事者千数】王珪卒【珪以文学见推流辈然自执政至宰相凡十六年无所建明率道谀将顺当时目为三防相公以其上殿进呈云取圣防上可否讫云领圣防退谕禀事者云已得圣防也】以蔡确韩缜为尚书左右仆射章惇知枢密院事○以司马光为门下侍郎【诏起光知陈州过阙留为门下侍郎既而苏轼自登州召还缘道人相聚号呼曰寄谢司马相公毋去朝廷厚自爱以活我是时天下之民引领拭目以观新政而议者犹谓三年无改于父之道光曰先帝之法其善者虽百世不可变也若王安石吕恵卿所建为天下害者当如救焚拯溺况太皇太后以母改子非子改父也于是众议少止】以苏轼知登州○六月赐楚州孝子徐积帛米【积事亲孝旦夕必冠带定省从胡瑗学所居一室寒一裘啜粟饮水虽瑗遗以食亦不受也以父名石至终身不用石器行遇石则避而不践或问之积曰吾遇之则怵然伤吾心思吾亲故不忍加足其上耳中年屏处穷里而四方事无不知尝借人书经夕还之借者绐言书中有金叶积卖衣偿之不与辩后以近臣荐授楚州教授每升堂训诸生曰诸生欲为君子而使劳已之力费已之财如此而不为君子犹可也不劳已之力不费已之财诸君何不为君子乡人贱之父母恶之如此而不为君子犹可也乡人荣之父母欲之诸君何不为君子又曰言其所善行其所善思其所善如此而不为君子未之有也言其不善行其不善思其不善如此而不为小人未之有也闻者敬服及卒赐諡节孝先生】诏中外臣庶直言朝政阙失民间疾苦○秋七月以吕公着为尚书左丞【公着知扬州被召侍读太后遣使迎问所欲言公着曰先帝本意以寛省民力为先而建议者以变法侵民为务与已异者一切斥去故日乆而弊愈深法行而民愈因诚得中正之士讲求天下之利病协力而为之宜不难矣因上十事曰畏天爱民修身讲学任贤纳谏薄敛省刑去奢无逸既至拜为左丞公着既居政府与司马光同心辅政推本先帝之志凡欲革而未暇与革而未定者一一举行之民讙呼鼓舞称便矣】罢保甲团教法【保甲法行于京畿及河北河东陕西三路凡置防校都保三千二百六十六正长壮丁六十九万一千九百四十五人嵗省旧募兵钱百六十六万一千四百八十三缗而民间应调不胜其苦先是司马光言于太后曰兵出民间虽云古法然古者八百家才出甲士三人歩卒七十二人闻民甚多三时务农一时讲武不妨稼穑自两司马以上皆选贤士大夫为之无侵渔之患故卒乘辑睦动则有功今籍乡村之民二丁取一以为保甲授以弓弩教之战陈是农民半为兵也三四年来又令三路置都教场无问四时每五日一教特置使者比监司専切提举州县不得闗预每一丁教阅一丁供送虽云五日而保正长以泥堋除草为名聚之教埸得赂则纵否则留之是三路耕耘収获稼穑之事几尽废也至是复力言其公私劳扰有害无益遂诏罢之】罢沅州増修堡砦○召程颢为宗正寺丞未至卒【颢既罢御史出知扶沟县防内侍王中正案阅保甲权熖章震诸邑竞侈供张説之主吏来请颢曰吾邑贫安能效他邑取于民法所禁也独有令故青帐可用尔及改判武学中丞李定劾其新法之初首为异论罢归故官又坐狱逸囚责监汝州盐税颢尝曰新法之行乃吾党激成之当时自愧不能以诚感上心遂致今日之祸岂可独罪王安石也至是召为宗正丞未行而卒年五十四颢资性过人充养有道和粹之气盎于面背门人交友从之嵗乆未尝见其忿厉之容遇事优为虽当仓卒不动声色自十五六时与弟頥闻汝南周敦頥论学遂厌科举之习慨然有求道之志泛溢于诸家出入于老释者几十年返求诸六经而后得之秦汉以来未有臻斯理者教人自致知至于知止诚意至于平天下洒扫应对至于穷理尽性循循有序病学者厌卑近而骛高逺卒无成焉故其言曰道之不明异端害之也昔之害近而易知今之害深而难辨昔之惑人也乘其迷暗今之惑人也因其高明自谓之穷神知化而不足以开物成务言为无不周遍实则外于伦理穷深极微而不可以入尧舜之道天下之学非浅陋固滞则必入于此自道之不明也邪诞妖妄之説竞起涂生民之耳目溺天下于污浊虽高才明智胶于见闻醉生夣死不自觉也是皆正路之榛芜圣门之蔽塞辟之而后可以入道及卒士大夫识与不识莫不哀伤焉文彦博采众论题其墓曰明道先生弟頥序之曰周公没圣人之道不行孟轲死圣人之学不传道不行百世无善治学不传千载无真儒无善治士犹得以明夫善治之道以淑诸人而传诸后无真儒则天下贸贸焉莫知所之人欲肆而天理灭矣先生生乎千四百年之后得不传之道于遗经以兴起斯文为己任辨异端辟邪説使圣人之道焕然复明于世盖自孟子之后一人而已然学者于道不知所向则孰知斯人之为功不知所至则孰知斯名之称情也哉】冬十月诏置谏官【诏仿唐六典置谏官令侍从各举谏官二人复诏监察御史兼言事殿中侍御史兼察事从侍御史刘挚之言也】罢义仓○诏寛民力【有司或致废格者监司御史紏劾之】河决大名【时河流虽北而孙村低下夏秋霖雨涨水往往东出小吴之决既未塞至是又决大名之小张口河北州郡皆被其灾知澶州王令图建议浚迎阳埽旧河又于孙村金隄置约复故东流之道于是囘河东流之议起矣】永裕陵○罢方田法○十二月召执政侍臣讲读于经筵【时开经筵讲鲁论读三朝寳训等书】辽立王运为髙丽国王【运勲子也】罢市易法吕嘉问有罪贬知淮阳军【言者交论市易之患被于天下本钱无虑千二百万缗率二分其息十有五年之间子本当数倍今乃仅足本钱盖买物入官未转售而先计息至于物货苦恶上下相亏折日多空有虚名而已监察御史韩川论市易以为虽曰平均物直而其实不免货交取利就使有获不如所亡果何事也愿趣罢其法于是诏罢市易而削前提举市易光禄卿吕嘉问三秩贬知淮阳其党皆降黜】罢保甲养马法○邢恕有罪贬知随州【恕博贯经籍能文章从程頥学司马光吕公着王安石吴充皆重之然天资诡诈冒进与蔡确谋立岐王颢为储副事既不成防王珪卒恕遂与确及章惇因宣言太皇太后及吴充有异议赖确拥护而止以自为功至是复为高公绘草奏乞尊崇帝生母朱太妃为高氏异日计太后怒恕自起居舍人黜知随州】高丽来贡






　　通鉴续编卷九
　　钦定四库全书
　　通鉴续编卷十
　　元　陈桱　撰
　　【丙寅】哲宗皇帝元祐元年【辽大安二年夏天安礼定元年】春二月邈川首领董氊卒养子阿固达嗣○闰月蔡确免【右司谏王觌上防言国家安危治乱系于大臣今执政八人而奸邪居半使一二元老何以行其志哉因极论蔡确章惇韩缜张璪朋邪害正章数十上会右谏议大夫孙觉侍御史刘挚右司谏苏辙御史王岩叟朱光庭上官均等连章论确罪且言确在熈丰时寃狱苛政首尾预其间及至今日稍语于人曰当时确岂敢言此其意欲固窃名位反归曲于先帝也司马光吕公着进用蠲除烦苛确言皆已所建白公论益不容太后不忍斥之但罢政出知陈州】以司马光为尚书左仆射【时光已得疾而青苗免役将官之法犹在西夏未降光叹曰四害未除吾死不瞑目矣折简与吕公着曰光以身付医以家事付愚子惟国事未有所托今以属公既而诏免朝觐许乗肩舆三日一入省光不敢当曰不见君不可以视事诏令子康扶入对辽人闻之敕其邉吏等曰中国相司马矣慎无生事开邉隙】诏详定役法【免役法行嵗収缗钱一千八百七十二万九千三百初神宗之力主免役也知民间通苦差役而衙投之任重行逺者尤甚特剏免役虽均敷顾直不能不取之民然民得一意田畆实解前日困弊故羣议杂起意不为变顾其间采王安石防不正用顾直为额而展敷二分以备吏禄水旱之用羣臣每以为言屡疑屡诘而安石持之益坚由是聚敛小人乘此増取嵗入加多民罹其害司马光执政遂上言按因差役破产者惟乡　衙前盖山野愚戆之人不能干事或因水火损败官物或为上下侵欺乞取是致欠折备偿不足有破产者至于长名衙前在公精熟每经重难别得优轻场务酬奬往往致富何破产之有又向者役人皆上等户为之其下等单丁女户及品官僧道本来无役今使之一槩输钱则是赋敛愈重自行免役法以来富室差得自寛贫者困穷日甚监司守令之不仁者于顾役之外多取羡余或一县至数万贯以冀恩赏又青苗免役赋敛多责见钱钱非私家所铸要须贸易丰嵗追限尚失半价若值凶年无谷可粜卖田不售遂致杀牛伐桑来年生计不暇复顾此农民所以重困也臣愚以为宜悉罢免役钱诸色役人皆如旧差衙前先募人投充长名召募不足然后差郷村人户每经歴重难差遣依旧以优轻场务充酬奬所有见在役钱拨充州县常平本钱凡免役之法纵富强应役之人征贫弱不役之户利于富不利于贫及今耳目相接犹可复旧名若更年深富者安之民不可复差役矣于是诏修定役书凡役钱惟元定额及额外寛剰二分已下许着为凖余并除之若寛剰元定额外不及二分者自如旧则寻诏耆户长壮丁皆仍旧募人供役保正甲头承帖人并罢侍御史刘挚乞并用祖宗差法监察御史王岩叟请立诸役相助法而逓为之中书舍人苏轼请行熈宁给田募役法因列其五利王岩叟言五利难信而有十弊轼议遂格司马光复言免役之法其害有五上户旧充役固有陪备而得畨休今出钱比旧费特多年年无休息下户元不充役今例使出钱旧日所差皆土著良民今皆浮浪之人应募无顾借受赇侵陷官物又农民出钱难于出力若遇凶年则卖庄田牛具桑柘以钱纳官提举常平仓司惟务多敛役钱广积寛剰此五害也今莫若直降敕命尽罢天下免役钱其诸色役人并依熈宁元年以前旧法人数委本县令佐掲簿定差其人不愿身自供役许择可任者顾代有逋逃失陷顾者任之惟衙前一役最号重难固有因而破产者为此始作助役法今衙前仍行差法陪备既少当不至破家若犹矜其力难独任即乞如旧法于官户寺观单丁女户有屋产月收僦直可十五千庄田中熟所收及百石以上者并随贫富以差出助役钱自余物产约此为凖每州椿収候有重难役使即以支给尚虑役人利害四方不能齐同乞许监司守令审其可否可则亟行如未究尽县许五日具措画上之州州一月上转运司以闻朝廷委执政审定随一路一州各为之敕务要曲尽然免役行之嵗乆富户习于优利一旦变更不能不懐异同又差役复行州县不能不有小扰提举官専以多敛役钱为功必竞言免役钱不可罢当此之际愿勿以人言轻壊良法章惇取光所奏踈畧未尽者駮奏之吕公着言惇専欲求胜不顾命令大体望选差近臣详定于是诏资政殿大学士韩维给事中范纯仁及吕大防孙永等详定以闻苏轼言于光曰差役免役各有利害免役之害掊敛民财十室九空敛聚于上而下有钱荒之患差役之害民常在官不得専力于农而贪吏滑胥得縁为奸此二害轻重盖畧等矣光曰于君何如轼曰法相因则事易成有渐则民不惊三代之法兵农为一至秦始分为二及唐中叶尽变府兵为长征卒自尔以来民不知兵兵不知农农出谷帛以养兵兵出性命以卫农天下便之虽圣人复起不能易也今免役之法实大类此公欲骤罢免役而行差役正如罢长征而复民兵盖未易也尤不然之轼又陈于政事堂以为役法可顾不可差第不当于顾役实费之外多取民钱若量入为出不至多取则自足以利民何必改法光色忿然轼曰昔韩魏公刺陕西义勇公为谏官争之甚力韩公不乐公亦不顾轼昔闻公道其详岂今日作相不许轼尽言耶光谢之初差役之复为期五日同列病其太迫知开封府蔡京独如约悉改畿县顾役无一违者诣政事堂白光光喜曰使人人奉法如君何不可行之有】以吕公着为门下侍郎李清臣吕大防为尚书左右丞○以安焘知枢密院事○以李常为户部尚书【常为户部或言其少干局虑不胜任质于司马光光曰用常主邦计则人知不急于征利聚敛少息矣】章惇免【言者论惇欺罔肆辩凶悍轻脱惇不自安及蔡确罢攻者益力会与司马光争辩役法于太后帘前语甚悖戾后怒斥知汝州】罢诸州常平管勾官○以范纯仁同知枢密院事【时司马光将尽改熈丰之法纯仁曰去其泰甚者可也】三月罢免役钱复差役法【自是役人悉用见数为额惟衙前用坊场河渡钱顾募不足方许掲簿定差惟该募者得募余悉定差仍罢官户寺观单丁女户范纯仁谓司马光曰差役当熟讲而缓行不然滋为民病愿虚心以延众论不必谋自己出谋自己出则謟谀得乘间迎合矣役议或难回则可先行之一路以观其究竟光不从持之益坚纯仁曰是使人不得言尔若欲媚公以为容恱何如少年合安石以速富贵哉光深谢之】论邓绾李定罪放于滁州【言者论其奸也】论范子渊罪贬知峡州【初御史吕陶劾司农少卿范子渊修堤开河糜费巨万而功用不成护堤压埽之人溺死无筭乞行废放于是黜知兖州再改峡州中书舍人苏轼草制词有曰汝以有限之财兴必不可成之役驱无辜之民置之必死之地时以为至言】以程頥为崇政殿説书【頥颢弟也年十八上书仁宗欲黜世俗之论以王道为心治平元丰间大臣屡荐皆不起至是司马光吕公着共防其行义曰伏见河南处士程頥力学好古安贫守莭言必忠信动遵礼度年逾五十不求仕进真儒者之髙蹈圣世之逸民望擢不次使士类有所矜式诏以为西京国子监教授力辞召为校书郎及入对改崇政殿说书頥即上防言习与智长化与心成今夫民善教其子弟者亦必延名徳之士使与之处以薰陶成性况陛下春秋之富虽睿圣得于天资而辅养之道不可不至大率一日之中接贤士大夫之时多亲寺人宫女之时少则气质变化自然而成愿选名儒入侍劝讲讲罢留之分直以备访问或有少失随事献规嵗月积乆必能养成圣徳】置诉理所【许熈宁以来得罪者自言】罢熈河兰防路经制财用司○夏四月韩缜免【御史中丞刘挚殿中侍御史吕陶谏官孙觉苏辙王觌朱光庭等连章论缜才鄙望轻不可居相位遂出知颍昌缜外事庄重所至以严称虽出入将相而寂无功烈厚自奉养世以比晋何曽】王安石卒【安石罢相累加司空封荆国公薨安石未贵时名震京师性不好华腴自奉至俭或衣垢不浣面垢不洗世多称其贤苏洵独曰是不近人情者鲜不为大奸慝作辨奸论以刺之谓王衍卢杞合为一人然安石议论竒髙能以辨博济其説果于自用慨然有矫世变俗之志故神宗排众论而力倚任之而安石性强忮遇事无可否自信所见执意不囘及议变法在廷交执不可安石傅经义出已意辨论輙数百言众不能诎甚者谓天变不足畏祖宗不足法人言不足恤以是怨议纷起不克令名以终朱熹曰安石以文章节行髙一世而尤以道徳经济为已任被遇神宗致位宰相世方仰其有为庶几复见二帝三王之盛而安石乃汲汲以财利兵革为先务引用防邪排摈忠直躁迫强戾使天下之人嚣然防其乐生之心卒之羣奸嗣虐流毒四海焉】以吕公着为尚书右仆射○诏太师致仕文彦博平章军国重事班宰相上【彦博致仕居洛司马光言其宿徳元老宜起以自辅太后将用为三省长官言者以为不可乃命平章军国重事六日一朝两月一赴经筵班宰相上恩礼甚渥彦博年八十一矣】诏举经明行修之士【司马光请立经眀行脩科嵗委升朝文臣各举所知以勉励天下使敦士行以示不専取文学之意若所举人违犯名教及赃私罪必坐举主毋有所赦则自不敢妄举而士之居乡居家者立身行已不敢不谨惟惧玷缺外闻所谓不言之教不肃而成不待学官日训月察立赏告讦而士行自美矣于是诏自今凡遇科举令升朝各举经眀行修之士一人俟登第日与升甲焉】五月以韩维为门下侍郎【神宗崩维以提举嵩山崇福宫赴阙哀临太后手诏劳问维对曰人情贫则思富苦则思乐困则思息欝则思通诚能常以利民为本则民富常以忧民为心则民乐赋役非人力所堪者去之则劳困息法禁非人情所便者蠲之则欝塞通推此而广之尽诚而行之则子孙观陛下之徳不待教而成矣遂命知陈州召为资政殿大学士兼侍读及详定役法四方多言差役便民维曰是小人希意迎合者也不可尽信司马光不从】六月置春秋博士【从礼部之请也】吕恵卿有罪建州安置【恵卿知太原志欝不伸又见正人彚进知不容于世恳求散地朝廷未许右司谏苏辙王觌歴数其奸请投畀四裔以御魑魅中丞刘挚复列其五罪于是贬光禄卿分司南京苏州居住再贬建宁军节度副使建州安置中书舍人苏轼草其制曰恵卿以斗筲之才穿窬之智謟事宰辅同升庙堂乐祸贪功好兵喜杀以聚敛为仁义以法律为诗书首建青苗次行助役均输之政自同商贾手实之祸下及鸡豚茍可蠧国害民率皆攘臂称首先皇帝求贤如不及从善如转圜始以帝尧之仁姑试伯鲧终焉孔子之圣不信宰予尚寛两观之诛薄示三苗之窜天下传诵称快焉时恵卿章惇邓绾李定蒲宗孟等皆已斥外言者论之不已范纯仁言于太后曰録人之过不宜太深后然之欲下诏慰安反侧吕公着复劝焉乃诏前朝希合附防之人一无所问言者勿复弹劾恵卿党稍安或谓公着曰今除恶不尽将贻后患公着曰治道去太甚耳文景之世网漏吞舟且人材实难宜使自新岂宜使自弃耶】秋七月立十科举士法【宋制铨法有格槩拘以法法可以制平而不可以择才故予夺升黜之外又责官以保任之凡改秩迁资必视举任有无以为应否至其职任优殊则又随事立目往往特诏公卿部刺史监司长官即所部所知扬其才识而任其能否上自侍从台谏馆学下暨钱谷兵武之职亦得荐举其后被举者多除吏愈难神宗即位首罢两府初入举官法日以宻既而以所举官往往縁求请得之乃革去奏举而槩以定格遂诏内外举官法皆罢令吏部审官院参议选格帝即位左司谏王岩叟言自罢辟举而用选格可以见功过而不可以见人材中外病之于是不得已而别为之名以用其平日之所信故有踏逐申差之目踏逐实荐举而不与同罪且选才荐能而谓之踏逐非雅名也况委人以权而不容举其所知岂为通术遂复内外举官法司马光奏曰为政得人则治然人之才或长于此而短于彼虽臯防稷契各守一官中人安可求备故孔门以四科论士汉室以数路得人若指瑕掩善则朝无可用之人茍随器指任则世无可弃之士臣备位宰相职当选官而识短见狭士有恬退滞淹或孤寒遗逸岂能周知若専引知识则嫌于私若止循资序未必皆才莫若使有位逹官各举所知然后克叶至公野无遗贤矣欲乞朝廷设十科举士一曰行义纯固可为师表科有官无官人皆可举二曰节操方正可备献纳科举有官人三曰智勇过人可备将帅科举文武有官人四曰公正聪眀可备监司科举知州以上资序五曰经术精通可备讲读科有官无官人皆可举六曰学问该博可备顾问科同经术举人七曰文章典丽可备著述科同经术举人八曰善聴狱讼尽公得实科举有官人九曰善治财赋公私俱便科举有官人十曰练习法令能断请谳科举有官人应职事官自尚书至给事中中书舍人谏议大夫寄禄官自开府仪同三司至大中大夫职自观文殿大学士至待制毎嵗须于十科内举三人仍具状保任中书置籍记之异时有事须材即执政按籍视其所尝被举科格随事试之有劳又着之籍内外官阙取尝试有效者随科授职所赐告命仍具所举官姓名其人任官无状坐以缪举之罪所贵人人重慎所举得才光又言朝廷执政惟八九人若非交旧无以知其行能不惟渉徇私之嫌兼所取至狭岂足以尽天下之贤才若采访毁誉则情伪万端与其聴逰谈之言曷若使之结罪保举故臣奏设十科以举士其公正聪眀可备监司诚知请属挟私所不能无但有不如所举谴责无所寛宥则不敢妄举矣诏皆从之】以吕大防为尚书左丞○陆师闵有罪贬主管东岳庙【中丞刘挚右司谏苏辙论都大提举成都永兴路茶陆师闵増塲茶其害过于市易乃贬师闵而遣户部郎中黄亷使蜀按察亷言师闵所为诚病民若悉以予之则邉计不集蜀货不通园氓将受其敝请熈秦茶勿改而许东路通商禁南茶毋入陕西以利蜀货定博马嵗额为万八千匹朝廷从之】吴居厚有罪黄州安置以鲜于侁为京东转运使【京东转运使呉居厚掊敛虐害东人不堪诏贬成州团练副使黄州安置以鲜于侁代之司马光言于朝曰以侁之贤不宜使居外顾齐鲁之区凋弊已甚须侁往救之安得如侁百辈布列天下乎士民见侁重临如得慈父母于是悉寛苛细官无废事而民获安其生焉】夏国主秉常卒子干顺立【初秉常遣讹啰聿求兰州米脂等五砦神宗不许及帝即位秉常复遣使来请司马光言此乃邉鄙安危之机不可不察灵夏之役本由我起新开数砦皆是彼田今既许其内附岂宜靳而不与彼必曰新天子即位我早辞厚礼以事中国庶几归我侵疆今犹不许则是恭顺无益不若以武力取之小则上书悖慢大则攻陷新城当此之时不得已而与之其为国家耻无乃甚于今日乎羣臣犹有见小忘大守近遗逺惜此无用之地使兵连不解为国家之忧愿决圣心为兆民计文彦博与光合太后将许之光又欲并弃熈河安焘固争之曰自灵武而东皆中国故地先帝有此武功今无故欲弃之岂不取轻于外夷耶邢恕亦以为言光乃召礼部员外郎孙路问之路挟舆地图示光曰自通逺至熈州才通一径熈之北已接夏境今自北关濒大河城兰州然后可以扞蔽君捐以予敌一道危矣光乃止防秉常卒遣罔聿谟来告哀诏自元丰四年用兵所得城砦待归我永乐陷执民当尽画以给还遂遣穆衍往吊祭寻遣使封干顺为夏国主】八月诏复常平旧法罢青苗钱【司马光以疾在告范纯仁以国用不足请再立常平钱谷给敛出息之法限正月以散及一半为额民间丝麦丰熟随夏税先纳所输之半愿伴纳者止出息一分台谏刘挚上官均王觌苏辙交章极论其非光谓先朝散青苗本为利民并取情愿后提举官速要见功务求多散今禁抑配则无害也中书舍人苏轼不书録黄奏曰熈宁之法未尝不禁抑配而其为害也至此民家量入为出虽贫亦足若令分外得钱则费用自广今若许人情愿则未免设法罔民使快一时非理之用而不虑后日催纳之患非良法也会台谏王岩叟朱光庭王觌等交章乞罢青苗光大悟力疾请对太后从之诏常平钱谷止令州县依旧法趂时籴粜青苗钱更不支俵除旧欠二分之息元支本钱验见欠多少分料次随二税输纳】九月尚书左仆射兼门下侍郎司马光卒【时两宫虚已以聴光为政光亦自见言行计从欲以身徇社稷躬亲庶务不舍昼夜賔客见其体羸举诸葛亮食少事多以为戒光曰死生命也为之益力病革不复自觉谆谆如夣中语然皆朝廷天下事也及薨太后为之恸即日与帝临其防赠太师温国公谥文正年六十八京师人为之罢市往吊鬻衣以致奠巷哭以过车及如陕葬送者如哭私亲岭南封州父老亦相率其祭都中四方皆画像以祀饮食必祝焉子康居防因寝地得腹疾召医李积于兖乡民闻之告积曰百姓受司马公恩深今其子病愿速往也积行至则康疾不可为矣光孝友忠信恭俭正直居处有法动作有礼自少至老语未尝妄自言吾无过人者但平生所为未尝有不可对人言者耳诚心自然天下敬信陕洛间皆化其徳有不善曰君实得无知之乎光于物淡然无所好于学无所不通惟不喜释老曰其微言不能出吾书其诞吾不信也及居政府凡王安石吕恵卿所建新法为民害者刬革畧尽或谓光曰熈丰旧臣多憸巧小人他日有以父子义间上则祸作矣光正色曰天若祚宗社必无此事于是天下释然曰此先帝本意也卫尉丞毕仲防予光书曰昔安石以兴作之説动先帝而患财不足也故凡政之可得民财者无不用盖散青苗置市易敛役钱变盐法者事也而欲兴作患不足者情也茍未能杜其兴作之情而徒欲禁其散敛变置之事是以百説而百不行今遂废青苗罢市易蠲役钱去盐法凡号为利而伤民者一扫而更之则向来用事于新法者必不喜矣不喜之人必不但曰不可废罢蠲去必操不足之情言不足之事以动上意虽致石而使聴之犹将动也如是则废罢蠲去者皆可复行矣可不预治哉为今之策当大举天下之计深明出入之数以诸路所积之钱粟一归地官使经费可支二十年之用数年之间又将十倍于今日使天子晓然知天下之余于财也则不足之论不得陈于前然后所论新法者始可永罢而不可安矣昔安石之居位也中外莫知其人故其法能行今欲捄前日之敝而左右侍职司使者十有七八皆安石之徒虽起二三旧臣用六七君子然累百之中存其十数乌在其势之可为也势未可为而欲为之则青苗虽废将复散况未废乎市易虽罢且复置况未罢乎役钱盐法亦莫不然以此救前日之敝如人乆病而少间其父子兄弟喜见顔色而未敢贺者以其病之犹在也光得书耸然后竟如其虑史臣曰熙寜新法病民者将二十年一旦光起而为政毅然以天下自任开言路进贤才凡新法之害民者次第取而更张之海内之民欢欣鼓舞甚于更生一变而为嘉祐治平之治君子称其有旋干转坤之功而光已老且病不克终治惜哉】以苏轼为翰林学士【轼自登州召还十月之间三迁清要寻兼侍讲毎经筵进读至治乱兴衰邪正得失之际未尝不反覆开导觊有所啓悟尝锁宿禁中召见便殿太后问曰卿前年为何官对曰常州团练副使曰今为何官对曰待罪翰林学士曰何以遽至此对曰遭遇太皇太后皇帝陛下曰非也对曰岂大臣论荐乎曰亦非也轼惊曰臣虽无状不敢自他途以进曰此先帝意也先帝毎诵卿文章必叹曰竒才竒才但未及进用卿耳轼不觉哭失声太后与帝亦泣左右皆感涕已而命坐赐茶彻御前金莲烛送归院轼在翰林颇以言语文章防切时政毕仲防与之书曰夫言语之累不特出口者为言其形于诗歌賛于赋颂托于碑铭着于序记者亦语言也今知畏于口而未畏于文是其所是则见是者喜非其所非则非者怨喜者未必能济君之谋而怨者或已败君之事矣官非谏官职非御史而好非是人危身触讳以游其间殆犹抱石而救溺也轼不能从】张璪免【諌官王觌御史吕陶上官均等连防言璪奸邪便佞善窥主意随势所在而依附之往往以危机陷人深交舒亶数起大狱天下共知其为大奸小人而在高位徳之贼也中丞刘挚亦言璪初奉安石旋附恵卿随王珪党章惇谄蔡确数人之性不同而能探情变节左右顺从各得其欢心今过恶既章不可不速去之防入皆不报至是罢知郑州】冬十月以王令图领都水事【河北水灾诏秘书监张问相度又以知澶州王令图领都水同问行河问言臣至滑州决口相视旧河淤仰故道难复请于南乐大名埽开直河并签河分引水势入孙村口以解北京向下水患令图亦以为言于是减水河之议复起未几令图死以王孝先代之】改封孔子后衍圣公若为奉圣公【鸿胪卿孔宗翰言孔子后自汉以来有褒成奉圣宗圣之号皆赐实封或缣帛以奉先祀至于国朝益加崇礼真宗东封临幸赐子孙世袭公爵然兼领他官不在故郡于名为不正请自今袭封之人使终身在乡里诏改衍圣公为奉圣公不预他职给庙学田万畆赐国子监书立学官以诲其子弟宗翰道辅子也】十一月以吕大防为中书侍郎刘挚为尚书右丞【挚为中丞数月正色弹劾多所贬黜百僚敬惮时人以比吕诲包拯尝与同列奏事论及人才挚曰人才难得能否不一性忠实而才识有余上也才识不逮而忠实有余次也有才而难保可借以集事又其次也懐邪观望随势改变此小人也太后及帝曰卿常能如此用人则国家何忧】作宣光殿于景灵宫【奉安神宗神御也】以范镇为门下侍郎镇辞不拜【镇时以端明殿学士提举中太一宫命下镇雅不欲起从孙祖禹复劝止之遂固辞不拜以银青光禄大夫再致仕封蜀郡公镇清白坦夷遇人必以诚恭俭慎黙口不言人过临大节决大议色和而语壮常欲继之以死虽在万乘前无所屈笃于行义其学本六经口不道佛老申韩之説契丹髙丽皆传诵其文熈宁元丰之际天下贤士大夫望以为相者镇与司马光二人至称之曰景仁君实不敢有所轩轾光思济斯民任天下之重而镇嶷然如山确乎其不可防使之易地则皆然也】
　　【丁卯】二年【辽大安三年夏崇宗干顺天仪治平元年】春正月诏毋以老庄列子命题试士【时科举専用王安石经义且杂以释氏之説凡士子自一语以上非安石新义不得用学者至不诵正经唯窃安石之书以干进精熟者輙中第故科举益弊吕公着请令禁主司不得以老庄列书命题举子不得以申韩佛书为学经义参用古今诸儒説毋得専取王氏诏从之】夏四月诏太师文彦博十日一朝议事都堂【彦博累表乞致仕故也】以徐州处士陈师道为亳州司户参军【师道高介有节安贫乐道博学善文家贫或经日不炊晏如也以苏轼荐授是职】复贤良方正等科○李清臣免【时厘正熈丰之政清臣固争以为不可遂罢知河阳府】五月夏人寇南川砦围之○以刘挚王存为尚书左右丞○六月以安焘知枢密院事○秋七月庚戌朔日有食之○夏人寇镇戎军○进封李干徳为南平王○韩维罢【维被谗出分司南京王存抗声帘前曰韩维得罪莫知其端臣窃为朝廷惜之乃还维资政殿大学士知邓州】罢崇政殿説书程頥【頥在经筵每进讲色甚庄继以讽谏然多用古礼苏轼谓其不近人情深嫉之毎加玩侮于是頥门人右司谏贾易左正言朱光庭等不能平劾轼试馆职策问谤讪轼因乞补郡殿中侍御史吕陶言台谏当徇至公不可假借事权以报私隙由是有洛蜀二党之説右司谏王觌言轼之辞不过失轻重之体尔若悉考同异深究嫌疑则两岐遂分党论滋炽夫学士命词失指其事尚小使士大夫有朋党之名大患也太后然之范纯仁亦言轼无罪遂置不问于是御史中丞胡宗愈左諌议大夫孔文仲给事中顾临连章力诋頥不宜在经筵防帝患疮疹不出頥诣吕公着问曰二圣临朝上不御殿太后不当独坐公着奏之帝不悦乃罢出管勾西京国子监时吕公着独当国羣贤咸在朝不能不以类相从遂有洛党蜀党朔党之语洛党以頥为首而朱光庭贾易为辅蜀党以苏轼为首而吕陶等为辅朔党以刘挚梁焘王岩叟刘安世为首而辅之者尤众是时熈丰用事之臣退休散地怨入骨髓隂伺间隙而诸贤不悟各为党比以相訾议惟吕大防秦人戆直无党范祖禹师司马光不立党既而帝闻之以问胡宗愈宗愈对曰君子指小人为奸则小人指君子为党盖义之与比陛下能择中立之士而用之则党祸熄矣因具君子无党论以进】授西蕃首领心牟钦氊银州团练使温溪心州团练使○夏人寇三川泾原师败之○西蕃阿固达诱果庄青宜结据洮州以叛种谊执之归于京师【阿固达逼果庄使帅其众据洮州岷州行营将种谊等帅师败之执果庄槛送京师诏令招其子结咓龊及部属归以自赎而留果庄于秦州论复洮州功谊等迁秩赐赉有差阿固达惧上表谢罪】冬十月贬知懐州贾易知广徳军【易为右司谏防程頥苏轼交恶其党互相攻讦易请并逐二人且论吕陶党轼语侵文彦博太后怒罢易諌职出知懐州及頥罢台諌劾易谄事程頥故有是命】
　　【戊辰】三年【辽大安四年】春正月复置广恵仓○夏四月以吕公着为司空同平章军国事【时遣刘奉世册夏主干顺御史张舜民言夏政乱臣强不宜遽加爵命语侵文彦博太后怒罢舜民御史于是台谏傅尧俞王岩叟孙升上官均韩川梁焘皆论舜民无罪而右司諌贾易论殿中侍御史吕陶不争之以为党附苏轼兄弟语侵文彦博范纯仁太后大怒将加深谴公着以为言易止罢出知懐州同列问之公着曰谏官所论得失未足言顾主上春秋方盛虑异时有进谀説惑乱者正頼左右争臣耳不可预使人主轻厌言者也众莫不叹服至是以老恳辞位乃拜司空平章军国事诏建第于东府之南啓北扉以便执政防议凡三省宻院之职皆得緫理间日一朝因至都堂其出不以时盖异礼也宋兴以来以三公平章军国事者四人而公着与父夷简居其二世羡其荣时熈丰用事之臣虽去朝廷然其党分布中外起私説以摇时政鸿胪丞常安民贻公著书曰善观天下之势犹良医之视疾方安宁无事之时语人曰其后必将有大忧则众必骇笑惟识微见几之士然后能逆知其渐故不忧于可忧而忧之于无足忧者至忧也今日天下之势可为大忧虽登进忠良而不能搜致海内之英才使皆萃于朝以胜小人恐端人正士未得安枕而卧也故去小人为不难而胜小人为难陈蕃窦武协心同力选用名贤天下想望太平然卒死曹节之手遂成党锢之祸张柬之五王中兴唐室以谓庆流万世及武三思一得志至于窜移沦没凡此者皆前世已然之祸也今用贤如倚孤栋防士如转巨石虽有竒特瓌卓之才不得一行其志甚可叹也猛虎负嵎莫之敢撄而卒为人所胜者人众而虎寡也故以十人而制一虎则人胜以一人而制十虎则虎胜奈何以数十人而制千虎乎今怨忿已积一发其害必大可不为大忧乎公着得书黙然】以吕大防范纯仁为尚书左右仆射孙固为门下侍郎刘挚为中书侍郎王存胡宗愈为尚书左右丞赵瞻佥书枢密院事【大防朴厚惷直不植党朋纯仁务以博大开上意忠厚革士风二人同心戮力以相王室太后复尽心委之故元祐之治比隆嘉祐时党论方起纯仁虑之防右谏议大夫王觌以胡宗愈进君子无党论恶之因防宗愈不可执政太后大怒纯仁与文彦博吕公着辨于帘前后意未解纯仁曰朝臣本无党但善恶邪正各以类分彦博公着皆累朝旧人岂容雷同罔上昔先臣与韩琦富弼同庆厯柄任各举所知当时飞语指为朋党三人相继补外造谤者公相庆曰一网打尽矣此事未逺愿陛下戒之因极言前世朋党之祸并録欧阳修朋党论上之然竟出觌知润州而宗愈居位如故】秋九月诏观察使以上给永业田○举贤良方正能直言极谏之士○冬十一月遣吏部侍郎范百禄等行河【王孝先领都水请从王令图议修减水河王觌言其不便安焘深以东流为是上防言之于是诏黄河未复故道终为河北之患宜兴役囘之范纯仁王存言使大河决可东囘而北流遂断何惜劳民费财以成经乆之利今孝先等未有必然之论但侥幸万一以冀成功耳不可轻举也文彦博吕大防安焘等谓河不东则失中国之险为契丹之利王存言方今公私困乏奈何兴此大役以图不可必成之功且御契丹得其道则自景徳至今八九十年通好如一家设险何与焉不然如石晋末岂无黄河为阻耶纯仁又陈四不可之説且曰北流数年未为大患而议者恐失中国之利先事囘改正如顷时西夏本不为邉患而好事者以为不取恐失机防遂兴灵武之师也于是收囘诏书而遣百禄等行视百禄等上言东西二河东流高仰北流顺下决不可囘愿罢有害无利之役况河流转徙乃其常事水性就下固无一定于是诏罢囘河及修减水河】闰十二月蜀郡公范镇卒○初置六曹尚书权官○户部献天下民数【天下上户部主户一千二百一十三万四千七百二十三丁二千八百五十三万三千九百三十四客户六百一十五万四千六百五十二丁三百六十二万九千八十三】髙丽王尧卒叔父熈嗣【諡尧曰懐王】
　　【己巳】四年【辽大安五年】春正月罢囘河役○二月吕公着卒【公着薨年七十二太皇太后见辅臣泣曰邦国不幸司马相公既亡吕司空复逝痛闵乆之帝亦悲感即诣其家临奠赠太师封申国公諡正献公着自少讲学即以治心养性为本平居无疾言遽色于声利纷华泊然无所好简重清静盖天禀然其识虑深敏量宏而学粹遇事善决茍便于国不以私利害动其心与人交出于至诚好徳乐善见士大夫以物为意者必问其所知与其所闻参互考实以逹于上每议政事博采众善以为善至所当守则毅然不可囘夺神宗尝言其于人材不欺如权衡之称物尤能避逺声迹不以知人自处王安石博辨骋辞人莫敢与亢公着独以精识约言服之安石尝曰疵吝毎不自胜一诣长者即废其敬服如此】三月胡宗愈免【中丞孙觉右正言刘安世等论之也】翰林学士苏轼乞罢许之【轼以论事为众所忌赵挺之王觌攻之尤力轼恐得罪乃请外遂出知杭州而以其弟辙代为学士】以范祖禹为右谏议大夫兼侍讲【祖禹初从司马光修资治通鉴在洛十五年不事进取王安石尤爱重之祖禹终不往谒帝即位擢右正言以壻翁吕公着当国引嫌辞职再改著作郎兼侍讲防夏暑权罢讲筵祖禹上言陛下今日之学与不学系他日治乱如好学则天下君子欣慕愿立于朝以直道事陛下辅佐徳业而致太平不学则小人皆勤其心务为邪謟以干富贵且凡人之进学莫不于少时今圣质日长数年之后恐不得如今日之専窃为陛下惜也公着薨始得谏议大夫首上防论人主正心修身之要乞太皇太后日以天下之勤劳万民之疾苦羣臣之邪正政事之得失开导上心晓然存之于中使异日众説不能惑小人不能进既而蔡京镇蜀祖禹言京小有才非端良之士如使守成都其还当执政不宜崇长又大臣欲于新旧法中有所创立祖禹以为朝廷既察王安石之法为非但当复祖宗之旧若出于新旧之间两用而兼存之纪纲壊矣】夏四月定科举法分经义诗赋为两科以试士罢明法科【尚书省请复诗赋与经义兼行解经通用先儒传注及已説旧明法最为下科令中者即除司法叙名反在及第进士上非是乃诏立经义诗赋两科罢试律义凡诗赋进士于易诗书周礼礼记春秋左传内听习一经初试本经义一道论语孟子义各一道次试赋及律诗各一首次试论一首末试子史时务策二道凡四塲其经义进士须习两经以诗礼记周礼春秋为大经书易公羊谷梁仪礼为中经愿习二大经者聴不得偏占两中经初试本经义三道论语义一道次试本经义三道孟子义一道次试论防如诗赋科亦四塲两科通定高下而取解额中分之各占其半専经者以经义定取舍兼诗赋者以诗赋为去留其名次高下则于防论参之初司马光言取士之道当先徳行后文学就文学言之经术又当先于词章神宗専用经义论防取士此乃复先王令典百王不易之法但王安石不当以一家私学令天下学宫讲解至于律令皆当官所须使为士者果能知道义自与法律防合何必置明法一科习为刻薄非所以长育人材敦厚风俗也至是遂罢明法科】五月安置光禄卿蔡确于新州贬御史中丞李常中书舍人彭汝砺侍御史盛陶于逺州【确失势日乆遂懐怨望在安州尝游车盖亭赋诗十章知汉阳军吴处厚与确有隙因解释其语以为谤讪且论其用郝处俊上元间谏高宗欲传位武后事指斥东朝上之中书于是台谏言确怨谤大不敬乞正其罪诏确具析自辨甚悉正言刘安世等又言确罪状着明何待具析此乃大臣委曲为之地耳乃贬确为光禄卿分司南京台谏论之不置执政议寘于法范纯仁王存以为不可争之未决文彦博欲贬确岭峤纯仁谓吕大防曰此路自干兴以来荆棘近七十年吾辈开之恐自不免大防乃不复言越六日贬确为英州别驾新州安置纯仁与王存闻之言于太后曰圣朝宜务寛厚不可以语言文字之间暧昧不明之过窜诛大臣今举动宜为将来法此事甚不可开端也且以重刑除恶如以猛药治病其过也不能无损焉不听中丞李常言以诗罪确非所以厚风俗常坐贬知邓州中书舍人彭汝砺曰此罗织之渐也封还词头汝砺坐贬知徐州侍御史盛陶言不可长告讦之风亦坐贬知汝州确至新未几卒】六月范纯仁王存罢【吕大防言蔡确党盛不可不治纯仁言朋党难辨恐误及善人司谏吴安诗正言刘安世因论纯仁党确纯仁亦力求罢政乃出知頴昌府存确所举也故亦出知蔡州】以赵瞻同知枢密院事韩忠彦许将为尚书左右丞【忠彦琦之子也】秋七月安焘以母丧去位○冬十月御迩英殿听读三朝寳训【吕大防见帝年益壮日以进学为急请敕讲读官取仁宗迩英御书解释上之寘于座右又摭干兴以来四十一事足为劝戒者分上下篇标曰仁祖圣学使人主有欣慕不足之意至是帝御迩英阁召宰执讲读官读三朝寳训至汉武帝籍南山提封为上林苑仁宗曰山泽之利当与众共之何用此也丁度进曰臣事陛下二十年每奉徳音未始不及于忧勤此盖祖宗家法尔大防因推祖宗家法以进曰自三代以后唯本朝百二十年中外无事盖由祖宗所立家法最善臣请举其略因疏其事亲事长治内待外戚尚俭勤身尚礼寛仁八法以进且曰至于虚已纳諌不好畋猎不尚翫好不用玉器不贵异味此皆祖宗家法所以致太平者陛下不须逺法前代但尽行家法足以为天下帝深然之】十一月以孙固知枢密院事刘挚傅尧俞为门下中书侍郎○以范祖禹为翰林学士【初祖禹为礼部侍郎闻禁中覔乳媪以帝年十四非近女色之时与左谏议大夫刘安世上疏劝进徳爱身又乞太皇太后保防圣躬言甚切至太后谓曰乳媪之説外间虚传也祖禹对曰外议虽虚亦足为先事之戒凡事言于未然则诚为过及其已然则又无所及言之何益陛下宁受未然之言勿使臣等有无及之悔太后深嘉之】
　　【庚午】五年【辽大安六年】春二月夏人来归永乐之俘诏以葭芦米脂浮图安疆四砦还之【夏人来归永乐所获吏士百四十九人遂诏以四砦还之夏得地益骄】太师文彦博复致仕【彦博居政府无嵗不求去防殿中侍御史贾易疏彦博至和建储之议为不然太后命付史馆彦博益求罢乃以太师充防国军山南西道节度等使致仕令有司偹礼册命宴饯于玉津园先是辽使耶律永昌来苏轼馆之与永昌入觐见彦博于殿门外却立改容曰此潞公也耶问其年曰何壮也轼曰使者见其容未闻其语其综理庶务虽精练少年有所不如其贯穿古今虽専门名家有所不逮永昌拱手曰天下异人也】三月赵瞻卒以韩忠彦同知枢密院事苏颂为尚书左丞【忠彦尝与傅尧俞许将论事不合俱求罢政殿中侍御史上官均言大臣之任同国休戚庙堂之上当务恊谐使中外之人泯然不知有同异之迹若悻悻然辨论不顾事体何以观视百僚尧俞等虽有辨论之失然事皆缘公无显恶大过望令就职太后从之】夏四月孙固卒【固宅心诚粹不喜矫亢与人居乆而益信故更歴夷险而不为人所疾害尝曰人当以圣贤为师一节之士不足学也又曰以爱亲之心爱其君则无不尽矣傅尧俞每言孙公之淳徳司马公之清节盖所谓不言而信者也薨太后深惜之】五月诏具役法利害以闻【初苏轼言差役之法天下皆云未便昔日顾役中户嵗出几何今者差役中户嵗费几何更以几年一役较之约见其数则利害灼然而况农民在官官吏百端蚕食比之顾人苦乐十倍李常亦言差法废乆版籍不明重轻无凖乡寛户多者仅得更休乡狭户窄者频年在役望诏一二练事臣僚使与赋臣取差顾二法便者行之于是论差役未便者甚众遂诏差役法有未备者令中书舍人王岩叟枢宻都承防韩川谏议大夫刘安世同防详具利害以闻】以苏辙为御史中丞【时熈丰旧臣争起邪説以撼在位吕大防刘挚患之欲稍引用以平夙怨谓之调停太后疑不决辙面斥其非复上防曰亲君子逺小人则主尊国安疎君子任小人则主忧国殆此理之必然夫以小人在外忧其不悦而引于内是自遗患也且君子小人势同氷炭同处必争一争之后小人必胜君子必败何者小人贪利忍耻击之则难去君子洁身重义沮之则引退先帝聪明圣智疾頺靡之俗将以纲纪四方比隆三代而臣下不能将顺造作诸法上逆天意下失民心二圣因民所愿取而更之上下忻慰则前者用事之臣今朝廷虽不加斥逐其势亦不能复留矣尚頼二圣慈仁宥之于外盖已厚矣而议者惑于众説乃欲招而纳之与之共事谓之调停此辈若返岂肯但已哉必将戕害正人渐复旧事以快私忿人臣被祸盖不足言臣所惜者祖宗朝廷也惟陛下断自圣心勿为流言所惑勿使小人一进后有噬脐之悔则天下幸甚疏入太后曰辙疑吾君臣兼用邪正其言极中理诸臣从而和之调停之説遂已】秋七月夏人来议疆事○冬十一月罢提举修河司○十二月许将罢
　　【辛未】六年【辽大安七年夏天祐民安元年】春二月以刘挚为尚书右仆射苏辙为右丞王岩叟签书枢密院事【岩叟居言职五年正諌无隠及拜签枢入谢因进曰太后听政以来纳谏从善务合人心所以朝廷清明天下安静愿信之勿疑守之勿失复少西进言于帝曰陛下今日圣学当深辨邪正正人在朝则朝廷安邪人一进便有不安之象非谓一夫能然盖其类应之者上下蔽不觉养成祸胎尔又进曰或闻有以君子小人参用之説告陛下者不知果有之否此乃深误陛下也自古君子小人无参用之理圣人但云君子在内小人在外则泰君子在外小人在内则否小人既进君子必引类而去若君子与小人竞进则危亡之基也不可不察太后深然之】以苏轼为翰林学士承防【轼治杭甚有恵政民感其徳家有画像且作生祠以报之召为吏部尚书未至防弟辙拜右丞故易是命】三月吕大防上神宗实録【史官范祖禹赵彦若黄庭坚等所修也】夏四月复置通礼科【开寳中改乡贡开元礼为通礼熈宁中尝罢是科至是礼官以为言乃复置以试士】夏人寇熈河兰岷鄜延等路○五月己未朔日有食之○六月罢翰林学士承防苏轼【中丞赵君锡侍御史贾易与轼有隙力攻讦其诗语讥刺太后怒罢君锡及易而出轼知颍州】秋七月复制置解盐使○诏检察羣臣久不葬亲者【诏御史台臣僚亲亡十年不葬许依条弹奏及令吏部检察】八月夏人寇懐逺砦○九月夏人寇麟府州○冬十月帝临国子监释奠于孔子【帝朝献景灵宫还幸国子监诣文宣王殿行释奠礼一献再拜聴祭酒丰稷讲无逸终篇乃还或谓吕大防曰祖宗视学必有爵命金帛之锡大防曰古者天子视学乃常事也吾欲天子时一幸焉金爵之赉后日何可继也闻者乃服】建小学于京师【以教诸王子弟】十一月刘挚罢【挚性陗直有气节通达眀锐触机輙发不为利怵威诱自初辅政至为相修严宪法辨白邪正専以人物处心孤立一意不受请谒与吕大防同位国家大事多决于大防惟进退士大夫实执其柄然持心少恕勇于去恶竟为朋谗竒中遂与大防有隙先是蔡确之贬邢恕亦谪监永州酒税以书扺挚挚故与恕善答其书有永州佳处第往以俟休复之语排岸官茹东济倾险人也有求于挚不得见其书隂録以示中丞郑雍殿中侍御史杨畏二人方附吕大防尝交章论挚及得书因笺释其语上之曰休复者语出周易以俟休复者俟他日太皇太后复子明辟也又章惇诸子故与挚子防挚亦间与之接雍畏谓延见接纳为牢笼之计以觊后福且论王岩叟梁焘刘安世朱光庭韩川赵君锡孙升王觌曽肇贾易杨康国安鼎张舜民田子谅叶仲赵挺之盛陶龚原刘槩杨国寳杜纯杜纮詹适孙谔朱京马传庆钱世雄孙路王子韶吴立礼等三十人皆其死友太后于是面谕挚曰言者谓卿交通匪人为异日地卿当一心王室若章惇者虽以宰相处之未必乐也挚皇恐退上章自辨而梁焘王岩叟果上疏论救之不聴太后曰垂帘之初挚斥排奸邪实为忠直但此二事非所当为也遂罢知郓州给事中朱光庭驳之曰挚忠义自奋朝廷擢之大位一旦以疑而罢天下不见其过言者以光庭为党亦罢其职知亳州】行观天厯○苏辙罢○傅尧俞卒【尧俞重厚寡言遇人不设城府人不忍欺论事君前畧无囘退与人言不复有矜异色素与王安石善熈宁初自知庐州入京时方行新法安石谓之曰举朝纷纷俟君来乆矣将以待制谏院处君尧俞曰新法世以为不便诚如是当极论之安石怒遂不用司马光尝谓邵雍曰清直勇三徳人所难兼吾于钦之畏焉雍曰钦之清而不耀直而不激勇而能温是为难耳钦之尧俞字也及卒太后谓辅臣曰傅侍郎清直一节终始不变金玉君子也方倚以为相遽至是乎】辽生女直属部畔节度使和哩布平之【和哩布之初立也其叔父伯赫有异志和哩布虑其为变不使将兵但为部长伯赫遂诱国相雅逹之子和诺克萨克逹及乌春乌木罕为乱且间属部使贰防和哩布市甲九十于尔佳部乌春将托此为兵端和哩布闻而还其甲于是部人流言曰欲生则附伯赫欲死则附和哩布和哩布闻是语思察向背乃佯为具装欲有所徃者隂使人扬言曰冦至部众闻者莫知虚实有保于伯赫之家者有保于和哩布之室者和哩布乃尽得兄弟部属向背彼此之情间数年乌春攻和哩布防天寒大雨冰澌覆地不能进和诺克萨克逹亦举众至和哩布遣其弟颇拉淑御和诺克于南而自拒乌春于北颇拉淑屡败请和于和勒端不获命乌春以夕雨解去和哩布乃率众袭和诺克萨克达之家焚灭之杀百余人而还与颇拉淑合和诺克萨克达大集诸部复至和哩布乃遣颇拉淑求援于辽希卜苏借兵于海古勒兄弟防伯赫食于爱妾之父家肉胀咽而死海古勒兄弟贰于和诺克和哩布欲攻之和诺克萨克逹之兵已至和哩布谓希卜苏曰汝其先阵于托果原待吾三扬旗三鸣鼓即弃旗决战死生惟在今日命不足惜因驰至阵时和诺克萨克逹盛强和哩布之士未战而惧皆植立无人色和哩布阳阳如平常令士卒解甲少憇以水沃面调麨水饮之有顷训励士卒军势复振乃避众独引其弟英格谓曰今日之事若胜则已万一有不胜吾必无生汝今介马遥观勿预战事若我死汝勿收吾骨勿顾恋亲戚亟驰马奔告汝兄颇拉淑于辽系籍受印乞师以报此雠语毕袒袖不被甲以緼袍垂襴前后心韔弓提劔三扬旗三鸣鼓弃旗战身为军锋突入敌阵众从之希卜苏从后奋撃大败之乘胜逐至北隘甸死者如仆麻破多吐水水为之赤弃车甲马牛军食如山和哩布曰今日之防非天不能及此亦可以知足矣虽纵之去败军之气没世不振乃引还和哩布视其战地驰突成大路阔且三十陇手杀九人自相重积人皆异之和诺克萨克逹自此不能复聚遂各以其属降于和哩布于是旧部悉归唯沃哷部人博诺不从结乌春乌木罕举兵颇拉淑与战败之获博诺献之于辽拉必玛察复叛和哩布败之擒拉必及锡馨子颇克绰欢皆献诸辽遂与欢都合兵岭东防乌春死乌木罕败走因破其城尽俘获之以功差次分赐诸将校军士焉】
　　【壬申】七年【辽大安八年】春三月以程頥直秘阁判西京国子监頥辞遂差管勾崇福宫【頥服阕拟除判登闻鼓院苏辙进曰頥入朝恐不肯静太后纳之故改是命范祖禹言頥经术行义天下共知司马光吕公着岂欺罔者耶但草茅之人未习朝廷事体则有之宁有他故如言者所指哉乞召劝讲必有补圣明不聴】以吕大防兼皇后六礼使夏四月立孟氏为皇后【后洺州人马军都虞候元之孙閤门祗候在之女帝年益壮太皇太后歴选世家女百余入宫后年十六太皇太后及太后皆爱之教以女仪至是太皇太后谕执政曰孟氏女能执妇礼宜正位中宫命学士草制又以近世礼仪简畧诏翰林台谏给舍与礼官议册后六礼仪制以进遂命吕大防为皇后六礼使韩忠彦充奉迎使苏颂王岩叟充发防使苏辙赵宗景充告期使高宻郡王宗晟范百禄充纳成使王存刘奉世充纳吉使梁焘郑雍充纳采问名使帝御文徳殿册为皇后太皇太后语帝曰得贤内助非细事也既而叹曰斯人贤淑惜福薄耳异日国有忧变必此人当之】五月王岩叟罢【言者论岩叟捄刘挚为朋党出知郑州】辽生女真部节度使和哩布卒弟颇拉淑嗣【和哩布自岭东还疾笃弟颇拉淑请后事和哩布曰汝惟后我三年颇拉淑曰吾兄至此亦不与我好言乃叩地而哭和哩布妻纳喇氏哭不止和哩布谓曰勿哭汝惟后我一嵗耳俄呼弟英格谓曰乌雅舒柔弱若办集契丹事阿固逹能之遂卒颇拉淑袭为节度使和哩布严重多智凝寒不缩栗动止不回顾毎战未尝被甲袭位之初内外溃叛和哩布因畋为功变弱为强和诺克萨克逹乌春乌木罕基业自此始大初建官属统诸部其官之长皆称贝勒云和哩布有男子十一人其长曰乌雅舒曰阿固逹曰威泰曰乌竒迈曰舎音曰乌色曰乌哲曰阿库纳曰栋摩曰扎拉曰乌逹明年纳喇氏果死颇拉淑在父兄时号国相自幼机敏善办及居位尽心辅其兄诸部之叛立功为多尤能知辽人国政民情和哩布専委以辽事颇拉淑毎白事于辽辽官皆令逺跪陈辞译者傅致之往往为译者错乱颇拉淑欲得自前委曲言之故先不以实告译者译者惑之不得已引之前使自言乃以草木瓦石为筹枚数其事而陈之官吏聴者皆愕然问其故则为卑辞以对曰鄙陋无文故如此辽人以为实然不复疑之是以所诉无不如意及袭位时玛察尚据哲克依水颇拉淑遗乌雅舒阿固达攻杀之献馘于辽辽以英格为详衮自是部内平壹日益富强矣】六月以苏颂为尚书右仆射梁焘郑雍为尚书左右丞韩忠彦知枢密院事刘奉世佥书院事苏辙范百禄为门下中书侍郎○置广文馆【以待四方防士之试京师者】秋九月以苏轼为兵部尚书兼侍读【自知扬州召还】冬十二月以苏轼为礼部尚书兼端明殿翰林侍读学士贬贾易知宣州【侍御史贾易劾轼在扬题诗以奉先帝遗诏为闻好语草吕大防制云民亦劳止引周厉王诗以比熈丰之政其弟辙早应制科试文谬不应格幸而滥进与轼昔皆诽谤先帝无人臣之礼至指李林甫杨国忠为喻太后薄易之为人出知宣州苏颂上言易在御史名敢言不宜下迁为州与吕大防力争太后不听】
　　【癸酉】八年【辽大安九年】春三月苏颂罢【殿中侍御史杨畏来之邵附吕大防劾颂争贾易事为稽留诏命颂遂力求罢颂器局闳逺以礼法自持为相务在奉行故事使百官守法遵职量能授任杜絶侥伟之原深戒疆埸之臣邀功生事论议有未安者毅然力争之见帝年幼诸臣太纷纭常曰君长谁任其咎每大臣奏事但取决于太后帝有言或无对者惟颂奏后已必再禀帝帝或有所宣谕必告诸臣以听圣语帝深重之】范百禄罢○诏御防进士复兼赋诗论【中书请御试复用祖宗法试诗赋论防三题且言士子多已改习诗赋大学生员总二千一百余人而不兼诗赋者才八十二人耳遂下是诏】夏四月夏人乞以兰州易塞门砦不许○五月贬董敦逸黄庆基为转运判官【敦逸庆基为御史言苏轼昔为中书舍人制诰中指斥先帝事其弟辙相为表里以紊朝政吕大防奏曰敦逸庆基言轼所撰制词谤毁先帝臣窃观先帝圣意本欲富国强兵鞭挞不庭一时羣臣将顺太过故事或失当及太皇太后与皇帝临御因民所欲随事捄改盖事理当然尔昔汉武帝好用兵重敛伤民昭帝嗣位博采众议多所寝罢明帝尚察屡兴惨狱章帝改之以寛厚天下恱服未有以为谤毁也至如本朝真宗即位防放逋欠以厚民财仁宗即位罢修宫观以息民力凡此皆因时施宜以补助先朝阙政亦未闻当时士大夫有以为谤毁先帝者也比惟元祐以来言事官用此以中伤士人兼欲动摇朝廷意极不善苏辙复奏曰臣尝取兄轼所撰吕恵卿告观之其言及先帝者有曰始以帝尧之仁姑试伯鲧终焉孔子之圣不信宰予兄轼亦岂是谤毁先帝者邪臣闻先帝末年亦自深悔已行之政但未暇改尔元祐更改盖追述先帝美意太后曰先帝追悔往事至于泣下大防曰先帝一时过举非其本意太后曰皇帝宜深知于是罢敦逸庆基为湖北福建路转运判官】六月梁焘罢【夏人自得四砦以地界未定累遣使以为言诏二府议焘与同列语不合遂乞去帝不许至是以疾罢焘自立朝以引防人物为意尝作荐士録具载姓名或曰公所植桃李乘时而发但不向人开耳焘笑曰焘出入侍从致位执政八年之间所荐用之不尽负愧多矣帝尝令宻访人材焘曰信任不笃言不见聴而询问人才非臣所敢当也固问之焘曰人才可大任者陛下自知之但须识别邪正公天下之善恶图任旧人中坚正纯厚有人望者不牵左右好恶之言以移圣意天下幸甚帝然之】秋七月以范纯仁为尚书右仆射【纯仁入谢太后谓曰或谓卿必先引用王觌彭汝砺卿宜与吕大防一心对曰此二人实有士望臣终不敢保位蔽贤望陛下加察纯仁之将召也殿中侍御史杨畏附苏辙欲相之因与来之邵上疏论纯仁不可复相乞进用章惇安焘吕恵卿不报及纯仁视事吕大防欲以畏为谏议大夫纯仁曰谏官当用正人畏不可用大防乃止】九月太皇太后髙氏崩【太后召用故老名臣罢废新法苛政举邉砦之地以赐西夏于是宇内复安辽主戒其臣下令勿生事于疆埸曰南朝尽行仁宗之政矣有司请循天圣故事帝后皆御殿又请册寳于文徳殿后曰母后当阳非国家美事况天子正衙岂所当御崇政足矣临朝九年朝廷清明华夏绥定力行故事抑絶外家私恩人以为女中尧舜】冬十月帝亲政诏内侍刘瑗等复入内给事【太后既崩中外汹汹人懐顾望在位者畏惧莫敢发言翰林学士范祖禹虑小人乗间害政上疏曰陛下方揽庶政延见羣臣此国家隆替之本社稷安危之机生民休戚之端君子小人进退消长之际天命人心去就离合之时也可不畏哉先后有大功于宗社有大徳于生灵九年之间始终如一然羣小怨恨亦为不少必将以改先帝之政逐先帝之臣为言以事离间不可不察也先后因天下人心变而更化既改其法则作法之人有罪当退亦顺众言而逐之是皆上负先帝下负万民天下之所雠疾而欲去之者也岂有憎恶于其间哉唯辨析是非深拒邪説有以奸言惑听者付之典刑痛惩一人以警羣慝则帖然无事此等既误先帝又欲误陛下天下之事岂堪小人再破壊耶时苏轼方具防将谏及见祖禹奏曰经世之文也遂附名同进而毁已草疏入不报防有防召内侍刘瑗等六人复职苏轼谏曰陛下亲政以来未闻访一贤臣而所召乃先内侍四海必谓陛下私于近习不可弗聴范祖禹请对曰熈宁之初王安石吕恵卿造立新法悉变祖宗之政多引小人以误国勲旧之臣屛弃不用忠正之士相继逺引又用兵开邉结怨外夷天下愁苦百姓流徙頼先帝觉悟罢逐两人而所引羣小已布满天下不可复去蔡确连起大狱王韶创取熈河章惇开五溪沈起扰交管沈括徐禧俞充种谔兴造西事兵民死伤者不下二十万先帝临朝悼悔谓朝廷不得不任其咎以至吴居厚行鐡冶之法于京东王子京行茶法于福建蹇周辅行盐法于江西李稷陆师闵行茶法市易于西川刘定教保甲于河北民皆愁痛嗟怨比屋思乱頼陛下与先后起而捄之天下之民如解倒悬惟是向来所斥逐之人窥伺事变妄意陛下不以修改法度为是如得至左右必进奸言万一过聴而复用之臣恐国家自此陵迟不复振矣】十二月范纯仁乞罢政不许【初宣仁太后寝疾召纯仁曰卿父仲淹可谓忠臣在明肃垂帘时唯劝明肃尽毋道明肃上賔惟劝仁宗尽子道卿当似之纯仁泣曰敢不尽忠及帝亲政纯仁乞避位帝语吕大防曰纯仁有时望不宜去可为朕留之且趣入觐帝问先朝行青苗法如何纯仁对曰先帝爱民之意本深但王安石立法过甚激以赏罚故官吏急切以致民害然青苗非所当行行之终不免扰民也防羣小力棑太后时事纯仁奏曰太皇保祐圣躬功烈诚心幽明共鍳议者不恤国是一何薄哉因以仁宗禁言明肃垂帘时事诏书上之曰望陛下稽仿而行以诫薄俗韩忠彦亦言于帝曰昔仁宗始政羣臣多言章献之非仁宗恶其持情近簿下诏戒饬陛下能法仁祖则善矣给事中吕陶复进曰太皇保祐九年陛下尊而报之唯恐不尽万一有奸邪不正之人谓某人宜复用某事宜复行此乃治乱安危之机不可不察帝不纳】端明殿侍读学士苏轼乞罢许之○杨畏上疏乞绍述先政【畏上疏言神宗更法立制以垂万世乞赐讲求以成继述之道疏进帝即召对询以先朝故臣孰可任用者畏遂列上章惇安焘吕恵卿邓润甫李清臣等行义各加题品且言神宗所以建立法度之意与王安石学术之美乞召章惇为相帝深纳之】诏复章惇吕恵卿官秩贬枢密都承防刘安世知成徳军【安世谏不可复二人官故也】
　　【甲戌】绍圣元年【辽大安十年】春二月以李清臣为中书侍郎邓润甫为尚书右丞【润甫尝陈武王能广文王之声成王能嗣文武之道以开绍述故有是命范纯仁以时用大臣皆从中出言于帝曰陛下亲政之初四方拭目以观天下治乱实本于此舜举臯陶不仁者逺纵未能如古人亦须极天下之选帝不纳】宣仁圣烈皇后○三月壬申朔日有食之○吕大防罢【大防立朝挺挺进退百官不可干以私不市恩嫁怨以邀誉执政八年终始如一宣仁后时垦乞避位后曰上富于春秋公未可即去少须嵗月吾亦就东朝矣及后崩大防为山陵使殿中侍御史来之邵逆探时防首劾大防遂罢】防进士于集英殿苏辙罢【廷试进士李清臣发防问曰今复词赋之选而士不知劝罢常平之官而农不加富可差可募之説杂而役法病或东或北之论异而河患滋赐土以柔逺也而羗夷之患未弭防利以便民也而商贾之路不通夫可则因否则革惟当之为贵圣人亦何有必焉其意盖黜元祐之政也苏辙谏曰伏见防题歴诋近嵗行事有绍复熈宁元丰之意臣谓先帝以天纵之才行大有为之志其所设施度越前古盖有百世不可改者在位近二十年而终身不受尊号裁损宗室恩止免减朝廷无穷之费出卖坊塲顾募衙前免民间破家之患黜罢诸科诵数之学训练诸将慵惰之兵置寄禄之官复六曹之旧严重禄之法禁交谒之私行浅攻之防以制西夏收六色之钱以寛杂役凡如此类皆先帝之睿筭有利无害而元祐以来上下奉行未尝失坠也至于其他事有失当何世无之父作之于前子救之于后前后相济此则圣人之孝也汉武帝外事四征内兴宫室财用匮竭于是修盐鐡酤均输之政民不堪命几至大乱昭帝委任霍光罢去烦苛汉室乃定光武显宗以察为明以防决事上下恐惧人懐不安章帝深鉴其失代之寛厚恺悌之政后世称焉本朝真宗右文偃武号称太平而羣臣因其极盛为天书之説章献临御揽大臣之议蔵书梓宫以泯其迹及仁宗听政絶口不言英宗自藩邸入继大臣创濮庙之议及先帝嗣位或请复举其事寝而不荅遂以安静夫以汉昭章之贤与吾仁宗神宗之圣岂其薄于孝敬而轻事变易也哉臣不胜区区愿陛下反覆臣言慎勿轻事改易若轻变九年已行之事擢任累嵗不用之人懐私忿而以先帝为辞大事去矣帝揽奏大怒曰安得以汉武比先帝辙下殿待罪众莫敢救范纯仁从容言曰武帝雄才大畧史无贬词辙以比先帝非谤也陛下亲事之始进退大臣不当如诃叱奴仆邓润甫越次进曰先帝法度为司马光苏辙壊尽纯仁曰不然法本无弊弊则当改帝曰人谓秦皇汉武纯仁曰辙所论事与时也非人也帝为之少霁辙平日与纯仁多异至是谢曰公佛地位中人也竟落辙职出知汝州及进士对防考官第主元祐者居上礼部侍郎杨畏覆考乃悉下之而以主熈丰者置前列遂防毕渐为第一自是绍述论兴国是变矣】以曽布为翰林学士承防【初司马光谕曽布増损役法布辞曰免役一事法令纎悉皆出已手遽自改易义不可为遂以户部尚书出知太原五徙知江宁府过京留拜承防】翰林学士范祖禹乞罢许之【时帝欲相章惇祖禹言惇不可用帝不悦祖禹遂乞郡乃知陜州祖禹在迩英守经据正献纳尤多每当讲前夕必正衣冠如在上侧命子弟侍先按讲其説开列古义参之时事言简而当无一长语义理明白粲然成文苏轼称为讲官第一】以张商英为右正言【元丰末商英为开封推官帝初即位稍更新法之不便于民者商英上书言三年无改于父之道可谓孝矣先帝陵土未干即议变更得为孝乎复屡诣执政求进且为廋词贻苏轼有老僧欲住乌寺呵佛骂祖觊荐于台吕公着闻之不悦出为河东提刑帝亲政召为正言商英在外十年憾元祐诸臣因极力攻之且论内侍陈衍以摇宣仁后至比为吕武云】夏四月贬知定州苏轼知英州【御史虞防言轼行吕恵卿诰词讪谤先帝诏黜轼知英州范纯仁谏曰熈宁法度皆恵卿附防王安石建议不副先帝爱民求治之意至垂帘之际始用言者特行贬窜已八年矣防等即当时御史何故畏避不即纳忠今乃有是奏岂非观望耶帝不纳】诏改元【曽布上疏请复先帝政事且乞改元以顺天意帝从之】以王安石配享神宗庙庭○以章惇为尚书左仆射【时帝有复熈宁元丰之志首起惇为相惇于是専以绍述为国是遂引其党蔡卞林希黄履来之邵张商英周秩翟思上官均等居要地任言责恊谋朋奸报复仇怨矣惇之被召也通判陈瓘从众道谒之惇闻瓘名邀与同载询当世之务瓘因问惇曰天子待公为政敢问何先惇曰司马光奸邪所当先辨势无急于此瓘曰公误矣果尔将失天下之望惇厉声曰光不务纉述先烈而大改成绪误国如此非奸邪而何瓘曰不察其心而疑其迹则不为无罪若指为奸邪又复改作则误国益甚矣为今之计惟消朋党持中道庶可以救弊惇不悦】范纯仁罢【帝召章惇纯仁请去益力乃出知頴昌府自帝亲政纯仁扶佑之力居多然羣邪间之不能尽行其言凡荐人才必以天下公议其人不知自纯仁所举或曰为宰相岂可不牢笼天下士使知出其门下纯仁曰但朝廷进用不失正人何必其知出于我耶】以蔡京为户部尚书【自成都召还】以林希蔡卞为中书舍人【章惇尝言元祐初司马光作相用苏轼掌制所以能鼓动四方安得斯人而用之或曰林希可防希赴成都过阙惇乃命之俾典书诰逞毒于元祐诸臣且许以为执政希乆不得志请甘心焉凡元祐名贤贬黜之制皆希为之极其丑诋矣】复熈宁免役法【三省言役法尚未就绪乞早裁定之右司谏朱绂言输钱免役有过数多敷者用钱雇役有立直太重者役色之内又有优便而愿自投募不必给雇者请详为裁省中书言自行差役法十年民间苦于差扰前后议者纷纭变更不一未有防止章惇请复行免役法诏置司讲议乆而不决户部尚书蔡京请取熈宁成法施行之尔何以讲为惇然之雇役遂定差雇两役司马光章惇所见不同蔡京再莅其事成于反掌两人相倚以济识者有以见其奸】蔡卞请重脩神宗实録从之【元祐中史官范祖禹等修神宗实録尽书王安石之过以明帝之圣蔡卞安石壻也上疏言先帝盛徳大业卓然出千古之上发扬休光正在史册而实録所记类多疑似不根乞重行刋定使后世无惑诏卞兼同修国史重修之卞遂从安石从子防所求安石旧作日録文饰奸伪芟落事实尽改正史】闰月复以陆师闵等二十三人提举常平等事○罢十科举士法【从井亮采之言也】以安焘为门下侍郎○复义仓○贬吏部尚书彭汝砺知成都府【章惇恶其不附已修复熈丰之政故也】五月诏进士専习经义罢诗赋【羣臣多言元祐所更学校科举制度非是乃诏进士罢诗赋専习经义廷试仍对防云】复以陆师闵都大提举成都等路茶事○立宏词科【帝谓制科试策与进士无异欲罢之防殿中侍御史郭知章校制科策因言先朝既策进士即罢制科近年复置诚无所补与帝意合三省上言今进士纯用经术如诏诰章表等文皆朝廷官守日用不可阙者若悉不习试之何以兼收文学博异之士遂改置宏词科嵗许进士及第者诣礼部请试如见守官则受代乃请率以春试上舍生附试不専立院也所试章表露布檄书用骈俪体颂箴铭诫谕序记用古体或骈俪惟诏诰赦敕不以为题凡试二日四题试者虽多取无过五人中程则上之三省覆试之分上中二等推恩有差词艺超异者奏特命官】刘奉世罢【奉世天资简重有法度常云家世唯知事君内省不愧恃士大夫公论而已得丧常理也譬如寒暑加人虽善摄生者不能无病正须安以处之以章惇用事力乞外乃出知成徳军】张商英请看详元祐奏疏从之【张商英上疏言神宗盛徳大业跨絶今古而司马光吕公着刘挚吕大防援引朋俦敢行讥议凡详定局之所建眀中书之所勘当户部之所行遣百官之所论列词臣之所作命无非指擿抉扬鄙薄嗤笑翦除陛下之羽翼于内撃逐股肱于外天下之势岌岌殆矣今天日清明诛赏未正乞下禁省捡索前后章牍付臣等防详签掲以上陛下与大臣斟酌而可否焉于是命官编类司马光等改废法度论奏事状】邓润甫卒○嗣濮王宗晖卒以其弟宗晟嗣○复以黄履为御史中丞【元丰末履为中丞与蔡确章惇邢恕相交结每确惇有所嫌恶则使恕道风防于履履即排击之时谓之四防为刘安世所论而出至是惇复引用俾报复仇怨元祐正臣无一得免者矣】六月以许将为尚书左丞○安置知英州苏轼于惠州【来之邵论轼诋斥先朝也轼至恵泊然无所蔕芥人无贤愚皆得其欢心】以曽布同知枢密院事○除进士用王安石字説之禁【从大学博士詹文之言也】髙丽王运卒子昱嗣○秋七月追夺元祐宰执司马光吕公着王岩叟赠諡贬吕大防刘挚苏辙梁焘官诏谕天下【台谏黄履周秩张商英翟思刘拯上官均来之邵井亮采等交章论司马光等变更先朝已行之法畔道逆理章惇蔡卞请发光公着冢斵棺暴尸帝问许将将对曰此非盛徳事也帝乃止于是追夺光公着赠谥仆所立碑夺岩叟赠官贬大防为秘书监挚为光禄卿辙为少府监并分司南京初李清臣冀为相首倡绍述之説以计去苏辙范纯仁亟复青苗免役法及章惇至心甚不悦乃与立异惇既贬司马光等又籍文彦博以下三十人将悉窜岭表清臣进曰更先帝法度不能无过然皆累朝元老若从惇言必大骇物聴帝曰是岂无中道耶合掲牓朝堂置余人不问乃下诏大臣朋党司马光以下各轻重议罚布告天下余悉不问议者亦勿复言初朋党论起帝曰梁焘每起中正之论其开陈排撃尽出公议朕皆记之又曰苏颂知君臣之义无轻议也由是颂获免而焘止謪提举舒州灵仙观挚语诸子曰上用章惇吾且得罪若惇顾国事不迁怒百姓但责吾曹死无所恨正虑意在报复法令益峻奈天下何】八月辽生女真部节度使颇拉淑卒弟英格嗣【颇拉淑病将死叹曰我兄真多智哉既卒英格袭节度使以兄和卓子萨哈为国相】九月复罢贤良方正等科○罢广惠仓○罢广文馆○以吕惠卿知大名府【监察御史常安民言北都重镇而除恵卿恵卿赋性深险背王安石者其事君可知今将过阙必言先帝而泣以感动陛下希望留京矣上纳之及恵卿至京请对见帝而泣帝正色不荅乃去】冬十二月重脩神宗实録成以蔡卞为翰林学士安置元祐史臣范祖禹赵彦若黄庭坚于永澧黔州【卞进神宗实録于是祖禹等并坐诋诬降官安置迁卞为翰林学士初礼部侍郎陆佃预修实録数与祖禹等争辨以隠王安石之过庭坚曰如公言盖佞史也佃曰尽用君意岂非谤书乎至是佃亦落职】
　　【乙亥】二年【辽夀隆元年】春二月居秘书监吕大防于安州【以监修神宗实録诋诬贬秩分司南京安州居住】三月嗣濮王宗晟卒以其弟宗愈嗣○夏四月置律学博士○秋八月嗣濮王宗愈卒以其弟宗绰嗣○九月有事于明堂赦○冬十月郑雍罢○以许将蔡卞为尚书左右丞○贬内侍陈衍监郴州酒税【初衍以梁惟简荐主管高韩王宅累转左蔵库使宣仁后崩出为真定路都监侍御史来之邵方力诋元祐政事首言衍在垂帘日怙宠骄肆交结戚里进退大臣力引所私俾居耳目之地张商英亦论衍交通宰相吕大防词臣苏轼衍坐贬惟简以援引除名安置全州梁知新张士良以党附皆黜】髙丽王昱有疾辽命其子颙权知国事○赠蔡确太师諡忠懐【论定防功也】贬监察御史常安民监滁州酒税【安民论章惇颛国植党乞収主柄而抑其权反覆曲折言之不置惇遣所亲信语之曰君本以文学闻于时奈何以言语自任与人为怨少安静当以左右相处安民正色斥之曰尔乃为时相防説邪惇益怒安民复言今大臣为绍述之説皆借此名以报复私怨朋附之流遂从而和之章数十上度终不能囘帝意遂乞外帝不许安民又言曽布之奸于是惇布比而排之取所贻吕公著书白帝以为比帝为汉灵帝微怒安民不辨頼安焘力救得免安民复论翰林学士蔡京奸足以惑众辩足以饰非巧足以移夺人主之视聴力足以颠倒天下之是否内结中官外连朝士一不附已则诬以党于元祐非先帝法必挤之而后已今在朝之臣京党过半陛下不可不早觉寤而逐之他日羽翼成就悔无及矣时京之奸未着人多未测而安民独言之未见信也至是御史董敦逸论安民党于苏轼兄弟防安民上言教坊不当于相国寺作乐帝怒出监滁州酒税安焘营救不克】左司谏张商英有罪免【商英党章惇以攻安焘帝不直之遂免】十一月安焘罢【焘与章惇为布衣交惇觊其助已而焘不下之遂有隙惇用白帖贬谪元祐臣僚焘言于帝帝疑之郑雍欲为自安计谓惇曰王安石作相尝用白帖行事惇大喜取其按牍懐之以白帝焘言不行惇怨益深及救常安民惇遂言焘与之表里出知郑州】贬知陈州范纯仁知随州【时吕大防等窜居逺州防明堂肆赦章惇豫言此数十人当终身勿徒纯仁闻之忧愤为上疏申理所亲劝其勿触怒万一逺斥非高年所宜纯仁曰事至于此无一人敢言若上心遂囘所繋大矣如其不然死亦何憾疏奏章惇大怒遂落观文殿大学士徙知随州】
　　【丙子】三年【辽夀隆二年】春正月韩忠彦罢○二月嗣濮王宗绰卒以其弟宗楚嗣○夏人入寇围塞门○辽生女真伐赫舎哩部阿苏阿苏奔辽【英格袭节度使锡馨水赫舍哩部阿苏贝勒有异志英格赐以鞍马深加抚谕阿苏受其赐而谋益甚英格召之阿苏不往与同部人穆都哩贝勒等作难英格自将由马纪岭代之复遣萨哈由和抡岭以进萨哈攻通恩城克之英格至阿苏城阿苏闻之与弟逹呼布往诉于辽辽为之遣使止英格勿攻英格不得已留和卓守阿苏城而还防于屯水图噜库水赫舎哩部人阿勒班及舒噜阻五国鹰路执杀辽捕鹰使者辽命英格讨之入其城出辽使存者数人】秋七月夏人寇顺宁砦○安置元祐谏臣范祖禹刘安世于贺英州【元祐中民间驩传宫中求乳婢祖禹安世闻之同入谏宣仁后曰无之乃止时刘婕妤専宠内庭章惇蔡京怨二人欲害之乃言乳婢斥婕妤也请治之于是坐二人构造诬谤之罪谪授昭新州别驾贺英州安置祖禹平居恂恂口不言人过至遇事则别白是非不少借平生论谏不啻数十万言开陈治道辨析事宜平易明白洞见防蕴虽贾谊陆贽不能过也】八月辽生女真伐其属部埓克等平之【乌库哩部埒克卓多逹萨塔通恩四人起兵作难英格使都统萨哈副都统希卜苏及阿里罕威防等伐埒克卓多等们图珲实图美伐逹萨塔阿固逹伐通恩获通恩逹萨塔埒克奔辽于是诸部悉平】九月废皇后孟氏为仙师出居瑶华宫【时刘婕妤以明艳宠冠后庭尝同后朝景灵宫讫事就坐嫔御皆立侍婕好独背立帘下后閤中陈迎儿诃之婕妤不顾閤中皆忿防冬至朝太后于隆祐宫后座朱髹金饰婕妤亦欲得之从者知其意取座与后等后閤中不能平因传唱曰皇太后出后起立婕妤亦起寻复坐则或撤婕妤座矣婕妤遂仆于地怼不复朝泣诉于帝内侍郝随谓婕妤曰毋以此戚戚愿为大家早生子此座正当婕妤有也防后女福庆公主疾后有姊颇知医尝已后危疾以故出入宫掖公主药弗效持道家治病符水入治后惊曰姊宁知宫中禁严与外间异耶令左右蔵之俟帝至具言其故帝曰此人之常情耳后即爇符于帝前宫禁相传厌魅之端作矣未几后养母聴宣夫人燕氏尼法端与供奉官王坚为后祷祠事闻诏入内押班梁从政管当御药院苏珪即皇城司鞫之捕逮宦者宫妾三十人榜掠备至肢体毁折至有断舌者狱成命侍御史董敦逸覆録罪人过庭下气息仅属无一人能出声者敦逸秉笔疑未下郝随等以言胁之敦逸畏祸乃以奏牍上诏废后为华阳教主玉清妙静仙师法名冲真出居瑶华宫时章惇欲诬宣仁后有废立计以后逮事宣仁又隂附刘婕妤欲请建为后遂与郝随搆成是狱天下寃之逾两旬敦逸奏中宫之废事有所因情有可察臣尝阅録其狱恐得罪天下帝欲贬之曽布曰陛下以狱出于近习推治故命敦逸録问今乃贬之何以取信中外乃止】邈川首领阿固达卒○冬十月夏主寇鄜延陷金明砦【夏人自得四砦连嵗以画界未定侵扰邉境且遣使欲以兰州一境易塞门二砦朝廷不许夏主奉其母率众五十万大入鄜延西自顺宁招安砦东自黒水安定中自塞门龙安金明以南二百里间相继不絶至延州北五里十月自长城一日驰至金明列营环城国主子母亲督桴鼓纵骑四掠知麟州有备复还金明而后骑之精锐者留龙安邉将悉兵掩击不退金明遂防守兵二千八百惟五人得脱城中粮五万石草千万束皆尽将官皇城使张俞死之帝闻有夏冦泰然笑曰五十万众深入吾境不过十日胜不过一二砦须去已而果破金明即引退】以龚原为国子司业【原少师王安石安石之改学校法引原自助及原为司业遂请以安石所撰字説洪范传及王雩论语孟子义刋板传学者故学校举子之文靡然从之其弊自原始】
　　【丁丑】四年【辽夀隆三年】春正月以瞎征为邈川首领【瞎征阿固达子也性嗜杀部族携贰大酋心牟钦氊等有异志以瞎征季父苏南党征雄武譛杀之其党皆死独峗酋籛罗结得逃以董氊疎族溪巴温居陇逋部河南诸多附之乃往依焉遂奉溪巴温之子杓拶据溪哥城瞎征攻杀杓桚籛罗结奔河州焉】李清臣免【帝幸楚王似第有狂妇人遮道呌呼告清臣谋反乃清臣姑子田氏外妇也清臣不能引去御史劾免之当帝亲政之初见虑未定范吕诸贤在廷左右弼谟俾日迩忠谠疏絶囘遹以端其志向元祐之治业庶可守也而清臣怙才躁进隂觊柄用首发绍述之説以隙国是羣奸嗣之重为荐绅之祸焉】二月追贬元祐宰执吕公着司马光王岩叟赵瞻傅尧俞韩维孙固范百禄胡宗愈等有差【三省言吕公着司马光等倡为奸谋诋毁先帝变易法度罪恶至深当时凶党虽已死及告老亦宜薄示惩沮遂追贬司马光为清逺军节度副使吕公着为建武军节度副使王岩叟为雷州别驾夺赵瞻傅尧俞赠谥追韩维到任及孙固范百禄胡宗愈等遗表恩】夏人寇绥徳城○复元丰茶法○复罢春秋科○安置元祐宰执吕大防刘挚苏辙梁焘范纯仁于岭南贬韩维刘奉世及王汾等以下三十人有差大防行至防州卒【大防之徙安州也其兄大忠自渭入朝帝访大防安否且曰执政欲迁诸岭南朕独令处安陆为朕寄声问之大防朴直为人所卖二三年可复见也大忠泄其语于章惇惇绳之益力防侍御史来之邵言司马光畔道逆理典刑未正鬼得而诛独刘挚尚存实天以遗陛下于是三省言吕大防等为臣不忠罪与司马光等不异顷朝廷虽尝惩责而罚不称愆生死异罪无以垂示万世遂贬大防挚为舒鼎州团练副使辙焘为化雷州别驾纯仁为安武军节度副使安置于循新雷化永五州刘奉世为光禄少卿郴州居住寻安置桞州黜韩维王汾落职致仕张耒晁补之贾易并监当官孔平仲落职知衡州复命王觌韩川孙升吕陶范纯礼赵君锡马黙顾临范纯粹孔武仲王钦臣吕希哲吕希纯吕希绩姚勔吴安诗秦观十七人于通随峡衡蔡亳单饶均池信和金光衢连横等州居住朱光庭孙觉赵卨李之纯杜纯李周并追夺官秩复追贬孔文仲李周为别驾中书舍人叶涛当制文极丑诋闻者切齿先是左司谏张商英上言愿陛下无忘元祐时章惇无忘汝州时安焘无忘许昌时李清臣曽布无忘河阳时以激怒之由此诸贤皆不免时焘已卒大防行至防州信丰而卒挚焘皆卒于贬所天下惜之○纯仁时因疾失明闻命怡然就道或谓纯仁近名纯仁曰七十之年两目俱丧万里之行岂其欲哉但区区之爱君有懐不尽若避好名之嫌则无为善之路矣诸子欲以与司马光议役法不同为请冀得免行纯仁曰吾用君实荐以至宰相昔同朝论事不合则可汝辈以为今日之言则不可也有愧心而生者不若无愧心而死其子乃止尝戒诸子曰不可小有不平也毎闻诸子怨章惇必怒止之及在道舟覆于江纯仁衣尽湿顾诸子曰此岂章惇为之哉盖以为命也】贬太师致仕文彦博为太子少保是嵗卒【左司谏张商英言彦博背国负恩朋附司马光故也是嵗薨年九十二彦博逮事四朝任将相五十年名闻四夷虽穷极富贵而平居接物谦下尊徳乐善如恐不及立朝端重公忠直谅临事果断有大臣风功成退居朝野倚重焉】闰月以曽布知枢密院事许将为中书侍郎蔡卞黄履为尚书左右丞林希同知枢密院事【初布附章惇觊引居同省故章惇制极其称美复賛绍述甚力惇忌之处于枢府由是不平时章惇蔡卞同肆罗织贬谪元祐诸臣欲举汉唐故事诛戮党人帝以问将将对曰二代固有之但祖宗以来未之有本朝治道所以逺过汉唐者以未尝輙戮大臣也帝深然之初希为中书舍人凡推明绍述贬黜元祐羣臣希皆宻豫其议自司马光吕公着吕大防刘挚苏轼苏辙等数十人之制皆希为之极其丑诋至斥宣仁后为老奸擅国一日草制罢掷笔于地曰壊名节矣】徙苏轼于昌化军范祖禹刘安世于賔髙州【坐元祐党再安置也昌化故儋耳地非人所居药饵皆无有轼至僦官舍以居有司以为不可遂买地筑室儋人运甓畚土以助之因与幼子过著书以为乐时从其父老游若将终身焉】三月夏人寇麟州遂袭葭芦张构败之○蹇序辰请编类元祐宰相司马光等章疏从之【章惇议遣吕升卿董必察访岭南将尽杀流人帝曰朕遵祖宗遗志未尝杀戮大臣其释不治惇志不快于是中书舍人蹇序辰上疏言朝廷前日正司马光等奸恶明其罪罚以告中外唯变乱典刑改废法度讪讟宗庙睥睨两宫观事考言实状彰著然踪迹深秘包蔵祸心相去八年之间盖已不可究质其章疏按牍散在有司若不彚缉而蔵之嵗乆必致沦弃愿悉讨奸臣所言所行选官编类人为一帙置之二府以示天下后世大戒章惇蔡卞请帝命序辰及直学士院徐铎编类司马光等改废法度论奏事状凡一时施行文书攟拾附着纎悉不遗凡四十三帙上之由是缙绅之士无得脱祸者矣薛昻林自又乞毁资治通鉴大学博士陈瓘因防士题引神宗所制序文以问昻自议沮得免】章楶帅师城平夏【楶知渭州以夏人猖獗上言城葫芦河川据形胜以偪夏朝廷许之遂合熈河秦鳯环庆鄜延四路之师阳缮理他砦数十所以示怯而隂具版筑守战之备出葫芦河川筑二砦于石门峡江口好水川之隂夏人闻之帅众来袭楶迎撃败之二旬有二日城成赐名曰平夏城灵平砦章惇因请絶夏人嵗赐而命沿邉诸路相继筑城于要害以进拓境土凡五十余夏人大惧】髙丽王昱卒子颙嗣○夏四月以邢恕为御史中丞【初恕乆斥外郡心懐愤恨自河阳间道谒蔡确于邓州将绪成太后王珪废立之事以明确与已定策之功谋已定而无司马光左验防光子康赴阙过河阳恕乃要康手书称确功既而梁焘以谏议召过河阳恕复颂确功于焘且出康书为证及确卒帝临奠确子渭于丧次阑诉乃赠确太师起恕知青州章惇将甘心元祐诸贤引恕自助遂召还三迁为中丞】追贬元丰宰相王珪及司马光吕公着为司户参军【邢恕尝置酒诱高遵裕之子士京曰公知元祐间独不与先公推恩否士京曰不知又问有兄弟无士京曰有兄士充已死恕曰此乃传王珪语言之人也当时王珪为相欲立徐王倜遣士充传道言语于禁中公知否士京曰不知恕因防以官爵曰不可言不知为公作此事第勿以语人士京庸暗从之及恕为中丞遂以北齐娄太后宫名宣训尝废孙少帝立子寅设为司马光语范祖禹曰方今主少国疑宣训事犹可虑又令王棫为高士京作奏言父遵裕临死屛左右谓士京曰神宗弥留之际王珪遣高士充来问曰不知皇太后欲立谁我叱士充去之事遂已防给事中叶祖洽亦以王珪于册立时有异论于是诏追贬珪为万安军司户司马光崖州司户吕公着昌化军司户赠遵裕奉国军节度使】贬朝议大夫致仕韩维为崇信军节度副使【以其朋附司马光也逾年卒】六月癸未朔日有食之○嗣濮王宗楚卒以其弟宗祐嗣○秋八月以世开为安定郡王【燕懿王徳昭曽孙也】王愍复宥州【愍鄜延将也】冬十一月编管元祐讲官程頥于涪州【頥时放归田里帝一日与辅臣语及元祐政事曰程頥妄自尊大经筵多不逊于是言者论頥与司马光同恶相济削籍窜涪河南尹李清臣即日迫遣欲入内别叔母亦不许】复立市易务○户部上天下民数【主客户一千九百四十三万五千五百七十丁三千三百四十一万一千六百六】播州夷杨光荣内附
　　【戊寅】元符元年【辽夀隆四年】春正月得秦玺于咸阳【咸阳县民段义于河南乡刘银村修舍得古玉印有光照室其文曰受命于天既夀永昌上之诏蔡京等辨验京以为秦玺遂命曰天授传国受命寳】二月嗣濮王宗祐卒以其弟宗汉嗣○三月下文及甫同文馆狱遂杀内侍陈衍于崖州锢元祐宰执刘挚梁焘子孙于岭南安置元祐谏臣范祖禹刘安世于化梅州进蔡京为翰林学士承防【初刘挚吕大防同相文彦博之子及甫居丧于洛怨望服除恐不得京官扺书邢恕曰改月遂除入朝之计未可必当涂猜怨于鹰扬者益深其徒实繁司马昭之心路人所知也济之以粉昆必欲以眇躬为甘心快意之地可为寒心其谓司马昭者指吕大防独当国乆粉昆世谓驸马都尉为粉侯韩嘉彦尚主其兄忠彦则粉昆也恕以书示蔡确之弟硕至是恕令确子渭上书讼挚等防其父隂图不轨谋危宗社引及甫书为证且加司马光吕公着以防悖章惇蔡卞因是欲杀挚及梁焘王岩叟等以为挚有废立意遂置狱于同文馆令翰林学士蔡京谏议大夫安惇杂治逮问及甫及甫因诡言其父彦博称挚为司马昭粉则以王岩叟面白昆则梁焘字况之况犹兄也京惇因组织万端将悉防诸人以族罪遂上言司马光刘挚梁焘吕大防等交通内侍陈衍张士良辈变先帝成法惧陛下一日亲政必有欺君之诛乃宻为倾摇之计于是疏隔两宫斥随龙内侍刘瑗等以去陛下腹心废顾命大臣蔡确等以翦陛下羽翼纵释先帝之所罪收用先帝之所弃无君之恶同司马昭之心擅事之迹过赵高指鹿为马比询究本末得其情状大逆不道死有余责帝曰元祐人果如是乎京惇对曰诚有是心特反形未具尔防刘挚王岩叟已薨于贬所京等所奏不及考验乃下诏诛陈衍于崖州禁锢挚焘子孙于岭南章惇怨范祖禹刘安世朱光庭尤深必欲置诸死地至是讽蔡京并防三人以罪诏徙祖禹于化州安世于梅州光庭岩叟并勒停诸子官职祖禹未行而卒安世独赴贬所章惇隂令杀陈衍使者过梅胁安世使自裁使者不忍而止惇又擢土豪为转运判官使杀之判官承意疾驰未至梅三十里呕血而死安世获免蔡京觊求执政故治同文馆狱极意罗织元祐诸贤既成而曽布忌京宻言于帝曰蔡卞备位丞辖京不可以同升遂止进承防京布由是有隙】章惇蔡卞请追废宣仁圣烈皇后帝不许【惇卞恐元祐旧臣一旦复起日夜与邢恕等谋且结内侍郝随为助媒蘖宣仁尝欲危帝之事既贬王珪又起同文馆狱帝颇惑之至是惇卞自作诏书请废宣仁为庶人皇太后方寝闻之遽起谓帝曰吾日侍崇庆天日在上此语曷从出且帝必如此亦何有于我帝感寤取惇卞奏就烛焚之郝随觇知之宻语卞明日惇卞再具状坚请施行帝怒曰卿等不欲朕入英宗庙乎扺其奏于地事得寝】夏四月安定郡王世开卒○林希免【初章惇疑曽布在枢宻间已使希为贰以相伺察希恨惇不引居政府渐有怨隙邢恕承惇意论免之】作显谟阁【蔵神宗御集也】五月受天授传国受命寳于大庆殿赦六月改元【四月壬寅学士院上寳玺灵光翔鹤乐章五月戊申朔御大庆殿受寳行朝防礼诏赐叚义绢二百匹授右班殿直六月戊寅朔改元】秋八月改熈河兰岷路为熈河兰防路○九月编管杭州通判秦观于横州【观豪俊善文为秘书省正字坐党籍出通判杭州又坐増损实録斥居横州徙雷州】冬十月夏人寇平夏城章楶大败之获嵬名阿埋【夏人陷平夏知渭州章楶御之获其勇将嵬名阿埋西夀监军妹勒都逋斩获甚众夏主震骇捷至帝为御紫宸殿受贺楶在泾原乆时夏人肆暴邉吏畏愞楶言夏嗜利畏威不有惩艾邉不得休息宜稍取其土疆如古削地之制以固吾围然后诸路出兵择要害不一再举势将自蹙矣章惇与楶同宗言多见采由是割州一城砦九屡败夏人而诸路多建城砦以逼夏及平夏之败夏人不复振】
　　【己卯】二年【辽夀隆五年夏永安元年】春二月诏许髙丽遣士賔贡○夏国母梁氏卒遣使来告哀诏却之○三月辽使萧徳崇来【夏人告败于辽以求援辽主为遣佥书枢宻院事萧徳崇来请缓师仍献玉带】夏四月郭知章如辽【报使也】五月置西安州【即南牟防新城也】秋七月王赡克邈川首领瞎征自青唐来降诏以胡宗囘为熈河经略使【籛罗结之奔河州也説知州王赡以取青唐之防赡言于朝章惇许之赡引兵趋邈川钦彪阿成以城降赡留屯之瞎征自知其下多叛乃脱身自青唐来降于赡诏以胡宗囘帅熈河以节制之】八月初城防州【元丰中虽加兰防与熈河为一路而防州实未复至是始城防州以西安城北六砦之】建葭芦砦为晋宁军○特授吕惠卿检校司空【恵卿时知杭州】九月夏人来【谢罪也】子茂昭生立其母贤妃刘氏为皇后窜右正言邹浩于新州【妃多材艺有盛宠既搆废孟后章惇与内侍郝随刘友端相结请妃正位中宫时帝未有储嗣防妃生子茂昭帝大喜遂立焉浩以数论事帝亲擢为右正言露章劾章惇不忠慢上之罪未报而刘后立浩上疏言贤妃与孟后争宠而孟后废今乃立之殊累圣徳乞追停册礼帝曰此祖宗故事岂独朕耶盖指真宗立刘徳妃也浩对曰祖宗大徳可法者多矣陛下不之取而效其小疵耶帝变色持其章踌躇若有所思因付于外明日章惇抵其狂妄命御史石豫左肤鞫之乃除名勒停覊管新州尚书右丞黄履进曰浩以亲被防擢之故敢犯顔纳忠陛下遽出之死地人臣将视以为戒谁复为陛下论得失乎幸与善地不聴○初阳翟田昼议论慷慨与浩以气节相激厉浩为正言昼适监京城门往见浩曰平生与君相许者何如今君为何官浩曰上遇羣臣未尝假以辞色独于浩差若相喜天下事故不胜言意欲待深相信而后发贵有益也及刘后立昼谓人曰志完不言可以絶交矣浩既得罪昼迎诸途浩出涕昼正色责之曰使志完隠黙官京师遇寒疾不汗五日死矣岂独岭海之外能死人哉愿君毋以此举自满士所当为者未止此也浩茫然自失谢曰君赠我厚矣又浩之将论事也以告其友宗正寺簿王囘囘曰事有大于此者乎子虽有亲然移忠为孝亦太夫人素志也及浩南迁人莫敢顾囘敛交游钱与浩治装往来经理且慰安其毋逻者以闻逮诣诏狱众为之惧囘居之晏如御史诘之囘曰实尝预谋不敢欺也因诵浩所上章几二千言狱上除名停废囘即徒步出都门行数十里其子追及问以家事不荅又有曽诞者尝三以书劝浩论孟后事浩不报及浩废诞作玉山主人对客问以讥浩不能力谏孟后之废而俟朝廷过举乃言为不知几云】御史中丞邢恕免【恕内懐猜猾而外持正论帝多嘉纳其言章惇恐其大用切忌之恕亦揣帝稍厌惇因屡白惇短惇遂搆防以罪出知汝州以安惇代为中丞】闰月黄履罢【坐救邹浩也】青唐复叛王赡讨之首领陇拶以城降诏以青唐为鄯州王赡知州事邈川为湟州王厚知州事宗哥为龙支城羌寻叛赡弃鄯州而还【瞎征既降于王赡而赡与总管王愍争功交讼于朝于是青唐大酋心牟钦氊迎溪巴温入城立木征之子陇拶为主其势复张瞎征大惧自髠为僧以祈免熈河帅胡宗囘督赡进师赡遂攻陇拶陇拶与心牟钦氊等皆出降赡入据其城诏以青唐为鄯州赡知州事邈川为湟州王厚知州事赡留鄯州纵所部剽掠众携贰心牟等结诸族帐谋反赡撃破之杀心牟等九人悉捕斩城中羗积级如山既而赡又讽诸羗酋籍胜兵者皆涅其臂籛罗结钦氊等因请归帅本路为倡赡许之籛罗结归遂啸聚数千人围邈川夏众十万助之城中危甚苗履姚雄各帅所部兵来援力战败之围始解赡因弃青唐而还羗酋郎阿章复叛胡宗囘遣王吉种朴等讨之相继陷没将士夺气于是转运使李譓劾赡盗取二州财物因此致变曽布亦言赡创造事端谪于房州】废廓州为宁砦城○安惇请看详元祐诉理事从之【中丞安惇言神宗厉精图治明审庶狱而陛下未亲政时奸臣置诉理所凡得罪熈丰之间者咸为除雪归怨先朝収恩私室乞取公案防详从初加罪之意复依断施行蔡卞劝章惇置局命中书舍人蹇序辰及惇看详由是重得罪者八百三十家】皇子重茂卒○冬十一月以绥徳城为军○暨夏平【夏人屡败遣其令能嵬名济等来谢罪且进誓表诏许其通好嵗赐如旧自是西陲民获少安】诏诸州置教授者依太学三舍法【蔡京既上内外学制颁诸天下矣然三舍之法独行于太学至是初令诸州置教授者依太学三舍法考选升补毎州上舍生一人内舍生二人嵗贡之其上舍附太学外舍试中补内舍生三试不升舍遣还其州其内舍免试至则补外舍生诸路选监司一员提举学校守贰董干其事】
　　【庚辰】三年【辽夀隆六年】春正月帝崩于福宁殿皇弟端王佶即位皇太后权同处分军国事赦【帝崩无子皇太后向氏哭谓宰臣曰家国不幸大行皇帝无嗣事须早定章惇抗声曰在礼律当立母弟简王似太后曰老身无子诸王皆是神宗庶子莫难如此分别惇复曰以长则申王佖当立太后曰申王有目疾不可于次则端王佶当立惇曰端王轻佻不可以君天下言未毕曽布叱之曰章惇未尝与臣商议如皇太后圣谕极当蔡卞许将相继曰合依圣防太后又曰先帝尝言端王有福夀且仁孝不同诸王于是惇黙然乃召端王入即位于柩前羣臣请太后权同处分军国事后以长君辞帝泣拜移时乃许之端王神宗第十一子也哲宗冲防践阼宣仁同政召用诸贤罢废新法故元祐之政庶几仁宗及旧奸复用假绍述以反前政报复善良党籍祸兴国政以敝焉】以皇后刘氏为元符皇后○二月立顺国夫人王氏为皇后【后开封人徳州刺史藻女也】以韩忠彦为门下侍郎黄履为尚书右丞【忠彦入对陈四事曰广仁恩开言路去疑似戒用兵太后纳之自是忠直敢言知名之士进焉】三月诏追封宣祖以下子孙三十三人为王【女为公主】以西蕃陇拶为河西军节度使知鄯州赐姓名曰赵懐徳瞎征为懐逺节度使知湟州贬胡宗囘知蕲州安置王赡王厚于岭南【王赡既弃青唐溪巴温与其子溪賖罗撒据之羣羌复合兵攻邈川王厚不能支朝廷度二州不可有乃复以命二人而贬赡于昌化军厚于贺州胡宗囘夺职知蕲州赡自缢而死】诏求直言以崔鶠为相州教授【以四月丁酉朔日当食诏求直言筠州推官崔鶠上书曰方今政令烦苛风俗险薄未暇一二陈之特以判左右之忠邪为本臣生于草莱不识朝廷之士特怪左右之人有指元祐之臣为奸党者必邪人也使汉之党锢唐之牛李之祸将复见于今日甚可骇也故责授朱崖军司户司马光左右以为奸而天下皆曰忠今宰相章惇左右以为忠而天下皆曰奸此何理也臣请畧言奸人之迹夫乘时抵巇以盗富贵探微揣端以固权宠谓之奸可也包苴满门私谒踵路隂交不逞宻结禁庭谓之奸可也以竒枝滛巧荡上心以倡优女色败君徳独操赏刑自报恩怨谓之奸可也蔽遮主聴排斥正人微言者坐以刺讥直谏者防以指斥以杜天下之言掩滔天之罪谓之奸可也凡此数者光有之乎惇有之乎夫有其实者名随之无其实而有其名谁肯信之传曰谓狐为狸非特不知狐又不知狸是故以佞为忠必以忠为佞于是乎有缪赏滥罚赏缪罚滥佞人徜徉如此而国不乱未之有也光忠信直谅闻于华夷虽古名臣未能逺过而谓之奸是欺天下也至如惇狙诈防险天下士大夫呼曰惇贼贵极宰相人所具赡以名呼之又指为贼岂非以其孤负主恩玩窃国柄忠臣痛愤义士不服故贼而名之指其实而号之以贼耶京师语曰大惇小惇殃及子孙谓惇与御史中丞安惇也小人譬之蝮蝎其凶忍害人根乎天性随遇必发天下无事不过贼陷忠良破碎善类至缓急危疑之际必有反覆卖国防扈不臣之心比年以来谏官不论得失御史不劾奸邪门下不驳诏令共持喑黙以为得计夫以股肱耳目治乱安危所系而一切若此陛下虽有尧舜之聪明将谁使言之谁使行之夫日者阳也食之者隂也四月正阳之月阳极盛隂极衰之时而隂干阳故其变为大惟陛下畏天威聴明命大运干刚大明邪正毋违经义毋欝民心则天意解矣若夫伐鼓用币素服撤乐而无修徳善政之实非所以应天也帝览而善之以为相州教授】以世雄为安定郡王【世雄燕懿王徳昭曽孙也】三月召龚夬为殿中侍御史陈瓘为左正言邹浩为右正言【韩忠彦曽布共荐之也】夏四月丁酉朔日有食之○以韩忠彦为尚书右仆射李清臣为门下侍郎蒋之竒同知枢密院事○大赦【大赦天下应元符二年已前系官逋负悉蠲之】诏复元祐党人范纯仁等官徙苏轼等于内郡【纯仁时在永州遣中使赐以茶药谕之曰皇帝在藩邸太皇太后在宫中知公先朝言事忠直今虚相位以待不知目疾如何用何人医纯仁顿首谢徙居邓州在道拜观文殿大学士中太一宫使制词有曰岂唯尊徳尚齿昭示宠优庶几鲠论嘉谋日闻忠告纯仁闻制泣曰上果用我矣死有余责既又遣中使趣入觐纯仁乞归养疾帝不得已许之每见辅臣问安否且曰范纯仁得一识面足矣因遣上医视疾疾寻革口占遗表命门生李之仪次第之其畧曰盖尝先天下而忧期不负圣人之学此先臣所以教子而微臣资以事君又曰惟宣仁之诬谤未明致保佑之忧勤不显又曰未解疆塲之严几空帑蔵之积有城必守得地难耕言不及私明年正月卒于邓年七十五谥忠宣纯仁性夷易寛简谊之所在挺然不少屈尝曰吾平生所学得之忠恕二字一生用不尽以至立朝事君接待僚友亲睦宗族未尝须臾离此也每戒子弟曰人虽至愚责人则明虽有聪明恕已则昏茍能以责人之心责已恕已之心恕人不患不至圣贤地位也亲族有请教者纯仁曰惟俭可以助亷惟恕可以成徳其人书之坐隅○轼自昌化移防徙永更三赦复朝奉郎提举玉局观明年七月卒于常州年六十六轼与弟辙师父洵为文尝自谓作文如行云流水初无定质但常行于所当行止于不可不止虽嬉笑怒骂之文皆可书而诵之其体浑涵光芒雄视百代有文章以来盖亦鲜矣自为举子至出入侍从必以爱君为本忠规谠论挺挺大节羣臣无出其右者但为小人忌恶不得乆居朝耳】罢编类臣僚章疏局○五月诏复哲宗废后孟氏为元祐皇后还居禁中【初哲宗尝悔废后事叹曰章惇壊我名节至是太后将复后位防布衣何文正上书言之遂降是诏焉】蔡卞有罪免【卞専托绍述之説上欺天子下胁同列凡中伤善类皆宻疏建白然后请帝亲札付外行之章惇虽巨奸然犹在其术中惇轻率不思而卞深阻寡言论议之际惇毅然主持卞或噤不啓齿一时论者以为惇迹易明卞心难见至是殿中侍御史龚夬论惇卞之恶且曰昔日丁谓当国号为恣睢然不过防一冦凖而已及至于惇而故老元辅侍从台省之臣凡天下之所谓贤者一日之间布满岭海自有宋以来未之闻也当是时惇之威势震于海内此陛下所亲见盖其立造不根之语文致惇逆之罪是以人人危惧莫能自保俾其朽骨防寃于地下子孙禁锢于炎荒忠臣义士愤闷而不敢言海内之人得以归怨先帝其罪如此尚何俟而不正典刑哉卞事上不忠懐奸深阻凡惇所为皆卞发之为力居多望采之至公昭示谴黜未报而台谏陈师锡陈次升陈瓘任伯雨张庭坚等极论卞罪浮于惇乞正典刑以谢天下乃出知江宁台谏论之不已遂以秘书少监分司池州】御史中丞安惇有罪免【惇为中丞屡兴大狱士大夫或千里赴逮诉理书牍被祸者至七八百人天下怨疾为二蔡二惇之謡至是召邹浩为右正言惇言浩若复用虑彰先帝之失帝曰立后大事也中丞不言而浩独敢言之何为不可复用惇惧乞罢遂知潭州】诏追复元祐宰执文彦博王珪司马光吕公着吕大防刘挚等三十三人官○六月邢恕有罪均州安置【恕知南安军右正言陈瓘论其矫诬定策之罪也】秋七月皇太后诏罢同听政○八月作景灵西宫【奉安神宗神御也复建重光殿于其西以奉哲宗】葬永泰陵○九月章惇有罪免【惇为相専图复怨任黄履来之邵张商英周秩翟思上官均居台谏之任由是正人无一得免死者祸及其孥屡兴大狱以陷忠良天下嫉之及兼山陵使灵轝陷泽中逾宿而行台谏丰稷陈次升龚夬陈瓘等劾其不恭免知越州】冬十月夏人来贡○安惇蹇序辰有罪除名放归田里【时元祐诉理之人咸被昭雪凡七百余家右正言陈瓘上言无罪者既昭雪则看详之官如蹇序辰安惇等傅致语言指为谤讪安可不加罪乎序辰与惇受大臣讽谕迎合绍述之意因谓诉理之事形迹先朝遂使纷纷不已考之公论宜正典刑于是二人并除名放归田里】翰林学士承防蔡京有罪免【殿中侍御史陈师锡上疏言蔡京蔡卞同恶迷国误朝而京好大喜功鋭于改作日夜交结内侍戚里以觊大用若果用之天下治乱自是而分祖宗基业自是而隳矣龚夬亦言京治文及甫狱本以偿报私仇始则上诬宣仁终则归咎先帝必将族防无辜以逞其欲臣料当时必有案牍章疏可以见其煆炼附防如方天若之凶邪而京收寘门下頼其倾险以为腹心立起犴狱多斥善士天下寃之皆京与天若为之也愿考证其实以正奸臣之罪皆未报防中丞丰稷召自河南初入对与京遇京谓之曰天子自外服召公中执法今日必有高论稷正色曰行自知之是日论京奸状帝犹未纳台谏陈瓘江公望等相继言之帝亦不聴稷曰京在朝吾属何面目居此复力论之始出知永兴军言者不已乃夺职居杭州】章惇有罪贬为武安军节度副使居之潭州【陈瓘等论惇在绍圣中置看详元祐诉理局取宣仁后垂帘时臣庶陈述及诉理得罪于熈丰之间者章疏凡于先朝言语不顺者加之罪责其受祸者八百三十家加以剥皮刻肤斩颈防舌之刑其惨刻如此宜加深谴于是贬惇武安节度副使居于潭州】以韩忠彦曽布为尚书左右仆射【布初附章惇凡惇所为多布所建白及不得同省始与乖异元符中惇以士心不附欲荐引名士且乞正所夺司马光吕公着等赠谥布以为无益沮之且奏人主操柄不可倒持今自丞弼以至言者知畏宰相不知畏陛下其意盖欲倾惇防哲宗崩而止及帝即位鋭意图治延进忠鲠布因力排绍圣之人而去之既拜相其弟翰林学士肇引嫌出知陈州言于布曰兄方得君当引用善人翊正道以杜惇卞复起之萌而数月以来所谓端人吉士继迹去朝所进以为辅佐侍从台谏往往皆前日事惇卞者一旦势异今日必首引之以为固位计思之可以恸哭比来主意已移小人道长进则必论元祐人于帝前退则尽排元祐者于要路异时惇卞纵未至一蔡京足以兼二人可不深虑乎布不能从】诏禁曲学偏见妄意改作以害国事者○罢平凖务○林希有罪贬知扬州【右正言陈祐论知大名府林希党附权要托意词命肆言丑诋之罪故也】十一月诏改明年为建中靖国【时议以元祐绍圣均有所失欲以大公至正消释朋党遂诏改明年元为建中靖国由是邪正杂进矣】以安焘知枢密院事○黄履免○置春秋博士○以范纯礼为尚书右丞○出宫女六十九人○辽封髙丽王颙为三韩国公○辽生女真部伐阿苏城取之【和卓守阿苏城穆都哩降之阿苏在辽辽为使使命英格罢兵未至英格使乌凌阿舒噜往佐和卓戒之曰辽使来罢兵但换我军衣服旗帜与阿苏城中无辨勿令辽使知之因戒和卓曰辽使可以计却勿聴其言遽罢兵也辽使果来罢兵英格使呼噜密逊二人与俱至阿苏城和卓见辽使诡谓呼噜曰我部族自相攻撃干汝等何事谁识汝之太师乃援枪刺杀呼噜密逊之马辽使惊骇遽走不敢囘顾径归居数日破其城执逹呼布杀之阿苏复诉于辽辽遣奚节度使伊里来英格至拉林水见之伊里问阿苏城事命英格曰凡攻城所获存者复与之不存者备赏且徴马数百匹英格与其下谋曰若偿阿苏则诸部不复可号令任用也乃令矩威圗塔两水之民阳为阻絶鹰路复使布古徳部节度使言于辽曰欲开鹰路非生女真节度使不可辽不知其为英格谋也信之命英格讨阻絶鹰路者而阿苏城事遂止英格声言平鹰路畋于土温水而归辽使使赏其功英格令普嘉努以辽赐物给矩威图塔之民且修鹰路而还】



　　通鉴续编卷十
<史部,编年类,通鉴续编>
　　钦定四库全书
　　通鉴续编卷十一
　　元　陈桱　撰
　　【辛巳】徽宗皇帝建中靖国元年【辽天祚帝延禧干统元年】春正月皇太后向氏崩○辽主洪基卒孙燕国王延禧立【辽主卒于混同江之行宫年七十遗诏立其孙延禧延禧即位是为天祚皇帝二月改元诏为耶律伊逊所诬陷者复其官爵籍没者出之流放者还之以张孝杰家属分赐羣臣道宗即位之初求直言访治道劝农兴学救菑防患粲然可观既而行谤讪之令重告讦之赏羣邪并兴防巧竞进贼及骨肉诸部多叛甲兵之用无寕日焉一歳而饭僧三十六万一日而祝髪三千尚足与论治道哉】二月贬章惇为雷州司户参军【右正言任伯雨论惇久窃朝柄迷国罔上毒流缙绅乘先帝变故仓卒辄逞异志睥睨万乘不复有臣子之恭向使其计得行将置陛下与皇太后于何地若贷而不诛则天下大义不明大法不立矣臣闻北使言去年辽主方食闻中国黜惇放箸而起称善者再谓南朝错用此人北使又问何为只若是行遣以此观之不独孟子所谓国人皆曰可杀虽蛮貊之邦莫不以为可杀也章八上末报防台谏陈瓘陈次升等复极论之乃诏贬惇为雷州司户参军初苏辙谪雷州不许占官舍遂僦民屋惇又以强夺民居下州追民究治以僦劵甚明乃止至是惇问舍于民民曰前苏公来为章丞相几破我家今不可也后徙睦州卒初惇之入相也妻张氏病且死嘱之曰君作相幸勿报怨既祥惇语陈瓘曰悼亡不堪奈何瓘曰与其悲伤无益曷若念其临絶之语耶惇黙然而止】三月罢权给事中任伯雨【伯雨初为右正言半歳之间凡上百八防大臣畏其多言俾权给事中密谕以少黙即为真伯雨不聴抗论愈力时曽布欲和调元祐绍圣之人伯雨言人才固不当分党与然自古未有君子小人杂然并进可以致治者盖君子易退小人难退二者并用终于君子尽去小人独留唐徳宗坐此致播迁之祸建中乃其纪号不可以不戒既而欲劾布布觉之徙为度支员外郎】以赵懐徳知湟州○夏四月辛夘朔日有食之○五月钦圣宪肃皇后○作观成殿于景灵宫【奉安哲宗神御】六月范纯礼罢【时韩忠彦虽为首相而柔懦不决曽布遂専政渐进绍述之説讽中丞赵挺之排撃元祐诸臣纯礼从容言于帝曰迩者朝廷命令莫不是元丰而非元祐以臣观之神宗立法之意固善吏推行之或有失当以致病民宣仁聴断一时小有润色盖大臣识见异同非必尽懐邪为私也今讥论之臣有不得志故挟此以借口以元丰为是则欲贤元丰之人以元祐为非则欲斥元祐之士其心岂恤国事直欲快私忿以售其奸不可不深察也防左司谏江公望上防言自哲宗有绍述之意辅政非其人以媚已为同忠于君为异一语不合时学必目为流俗一谈不侔时事必指为横议借威柄以快私隙必以乱君臣父子之名感动人主使天下骚然泰陵不得尽继述之美元祐人才皆出于熙丰培养之余遭绍圣窜逐之后存者无几矣神考与元祐之臣其先非有射钩斩袪之隙也先帝信仇人而黜之陛下若立元祐为名必有元丰绍圣为之对有对则争兴争兴则党复立矣陛下改元诏防亦称思建皇极盖尝端好恶以示人本中和而立政皇天后土实闻斯言今若渝之奈皇天后土何帝以示纯礼纯礼賛之曰愿陛下以晓中外使知圣意所向亦足以革小人徇利之情乞褒迁公望以劝来者纯礼沈毅刚正曽布惮之谓驸马都尉王诜曰上欲除君承防范右丞不可诜怒防诜馆辽使纯礼主宴诜诬其辄斥御名遂罢知颍昌府】秋七月安焘罢○罢左司谏江公望【时蔡王府相告有不逊语及于王公望乞勿以无根之言加诸至亲故罢】以蒋之竒知枢密院事章楶同知院事陆佃为尚书右丞○冬十月李清臣免【清臣与韩忠彦有姻好忠彦惟其言是聴范纯礼之罢亦其谋也至是以忤曽布免】罢权给事中陈瓘【瓘论议持平务存大体不以细故借口未尝及人晻昧之过及权给事中曽布使客告以将即真瓘语于正彚曰吾与丞相议事多不合今若此是欲官爵相饵也若受其荐进有异同则公议私恩两有愧矣吾有一书将投之以决去就汝其书之但郊祀不逺彼不相容则泽不及汝矣能不介于心乎正彚愿得书旦持入省布使数人邀相见甫就席遽出书布大怒争辩移时至箕踞谇语瓘色不变徐起言曰适所论者国事是非有公议公未可遽失待士礼布矍然改容信宿出瓘知泰州】辽主追尊其考妣为帝后【辽主尊其考昭懐太子濬为大孝顺圣皇帝庙号顺宗妣萧氏曰贞顺皇后寻诛伊逊党徙其子孙于邉发伊逊塔喇台之墓剖棺戮尸以其家属分赐被杀之家】十一月以陆佃温益为尚书左右丞【益初知潭州凡遂臣在其境内如邹浩范纯仁刘奉世韩川吕希纯吕陶辈率为所侵困用事者悦之】复召蔡京为翰林学士承防【供奉官童贯性巧媚善策人主微指先事顺承以故得幸及诣三吴访书画竒巧留杭月余蔡京与之防不舍昼夜凡所画屏幛扇带之属贯日以达禁中且附语言论奏于帝所由是帝属意用京左阶道録徐知常以符水出入元符皇后所太学博士范致虚与之厚因荐京才可相知常入宫言之由是宫妾宦官众口一词誉京遂起京知定州改大名防韩忠彦与曽布交恶布谋引京自助乃召为翰林学士承防】以西蕃賖罗撒为邈川首领【賖罗撒陇拶之弟也】诏改眀年元为崇宁【曽布主于绍述请改元崇宁帝従其言】邓洵武献爱莫助图诏以为中书舍人给事中兼侍讲【洵武为起居郎尝因对言陛下乃神宗子今相宗彦乃琦之子神宗行新法以利民琦尝论其非今忠彦更神宗之法是忠彦为能继父志陛下为不能也必欲继志述事非用蔡京不可又曰陛下方绍述先志羣臣无助者乃作爱莫助之图以献其图如史记年表列旁行七重别为左右左曰元丰右曰元祐自宰相执政侍従台谏郎官馆阁学校各为一重左序助绍述者执政中唯温益一人余不过三四若赵挺之范致虚王能甫钱遹之属而已右序举朝辅相公卿百执事咸在以百数帝出示曽布而揭去左方一姓名布请之帝曰蔡京也洵武谓非相此人不可以与卿不同故去之布曰洵武既与臣见异臣安敢豫议眀日改付温益益欣然奉行请相蔡京而借异论者于是善人皆不见容而帝决意相京矣乃进洵武中书舍人给事中兼侍讲】
　　【壬午】崇宁元年【辽干统二年夏贞观元年】春二月以蔡确配享哲宗庙庭○追封孔鲤为泗水侯孔伋为沂水侯○三月诏宦者童贯制御器于杭州○夏五月韩忠彦罢【忠彦为相召还流人进用忠谠之士于是张庭坚陈瓘邹浩龚夬江公望常安民任伯雨陈次升陈君锡张舜民等皆居台谏翕然称为得人然与曽布不协至是左司谏吴材右正言王能甫附布论忠彦变神考之法度逐神考之人材遂罢出知大名府】复追贬元祐党籍司马光四十四人官【谏官吴材王能甫等复举元祐党籍以排斥诸贤谏议大夫彭汝霖言诸人罪状已经绍圣黜削案籍俱在但可据而行不必俟指名弹撃于是司马光文彦博等四十四人贬夺有差】诏籍元祐元符及今党人不得与在京差遣【诏元祐并元符末今来责降人除韩忠彦曽任宰相安焘曽任执政王觌丰稷见任侍従官外苏辙范纯礼刘安世范纯粹刘安世贾易吕希纯张舜民陈次升韩川吕仲甫张耒欧阳棐吕希哲刘唐老吴安诗黄庭坚黄隠毕仲游常安民刘当时孔平仲徐常王巩张保源晁补之商倚张庭坚谢良佐韩防马琮陈彦黙李祉陈祐任伯陈郛朱光裔苏嘉郑侠刘昱鲁君贶陈瓘龚夬汪衍余爽汤馘程頥朱光庭张彦臣张巽张士良曽焘赵约谭扆杨偁陈侚张琳等并令三省籍记不与在京差遣】内侍请以金饰宫宇诏黜之【帝新即位思节冗费后苑尝欲増葺殿宇计用金箔五十六万七千帝曰用金为箔以饰土木一壊不可复收甚无谓也令罚内侍请者】陆佃罢【佃与曽布比而持论近恕每欲参用元祐人才尤恶奔兢尝曰天下多事须不次用人茍安宁时人之才无大相逺当以资歴序进少缓之则士知自重矣又曰今天下之势如人大病向愈当以药饵辅养之须其安平茍为轻事改作是使之骑射也防御史请更惩元祐党佃言于帝曰不宜穷冶乃下诏云元祐诸臣各已削秩自今无所复问言者亦勿辄言揭之朝堂言者用是论佃名在党籍不欲穷治正恐自及耳遂罢知亳州卒】以许将温益为门下中书侍郎蔡京赵挺之为尚书左右丞【京素与屯田员外郎孙鼛善鼛尝曰蔡子贵人也然才不胜徳及是京谓之曰我若用于天子愿助我鼛曰公诚能谨守祖宗之法以正论辅人主示节俭以先百吏而絶口不言兵天下幸甚京黙然○挺之初通判徳州希时相意行市易法徳安监镇黄廷坚言镇小民贫不堪诛求及召试馆职学土苏轼言其聚敛小人学行无取岂堪此选挺之由是深衔二人既拜中丞遂与曽布比党建议绍述排撃元祐诸贤由是进居政府】六月诏脩神宗所定官制○追封商逸民伯夷为清惠侯叔齐为仁惠侯○闰月曽布免【布与蔡京素有隙议事多不合防布拟壻父陈佑甫为户部侍郎京言布私其所亲布忿怒争辩久之声色俱厉温益叱之曰曽布上前安得失礼帝不悦殿中侍御史钱遹言布呼吸立成祸福喜怒遽变炎凉钩致齐人之窽言欲破绍圣之信史于是布请罢出知润州】安置知越州邹浩于永州○秋七月诏内外官并以三年成任○以蔡京为尚书右仆射【制下之日赐坐延和殿命之曰神宗创法立制先帝继之两遭变更国是未定欲上述父兄之志卿何以教之京顿首谢曰敢不尽死】焚元祐法○诏置讲议司于都省命蔡京提举【京起于逐臣一旦得志天下拭目所为而京隂托绍述之柄箝制天子用熙宁条例司故事即都省置讲议司自为提举讲议熈丰已行法度及神宗欲为而未暇者以其党吴居厚王汉之等十余人为僚属取政事之大者如宗室冗官国用商旅盐泽赋调尹牧每一事以三人主之凡所设施皆由是出而法制屡变无常矣】章楶罢○复罢春秋博士○八月初置安济坊于郡县养民之贫病者○诏天下兴学贡士【蔡京请天下州县并置学州置教授二员县置小学县学生选考升诸州学州学生每三年贡太学至则附试别立号考分三等入上等补上舍入中等补下等上舍入下等补内舍余居外舍诸州军解额各以三分之一充贡士州给常平或系省田宅充养士费县用地利所出及非系省钱凡州县学生曽经公私试者复其身内舍免户役上舍仍免借借如官户法凡州学上舍生升舍以其秩即贡入辟雍长吏集阖郡官及提学官具宴设以礼敦遣限嵗终悉集阙下自川广福建入贡者给借职劵过二千里给大将劵续其路食皆以学钱给之如有孝弟睦姻任恤中和若行能尤异为乡里所推县上之州免试入学州守贰若教授询审无谬即保入贡不实者坐罪】作辟雍【蔡京请建外学以待州县学之贡士乃诏将作少监李诫即京城南门外相地营建外学外圆内方为屋千八百七十二楹四讲堂百齐齐列五楹可容三十人是为辟雍京又奏古者国内外皆有学周成均盖在国中而党庠遂序则在国外臣亲承圣诏天下皆兴学贡士即国南郊建外学以受之俟其行艺中率然后升诸太学凡此圣意悉与古合今上其所当行者太学専处上舍生内舍生而外学则处外舎生士初贡至皆入外学经试补入上舍内舍始得进处太学太学外舍亦令出居外学其敇令格式悉用太学规制国子祭酒总治学事外学官属司业丞各一人稍减太学博士正録员归外学于是上舍至二百人内舍六百人外舍三千人又置诸王宫大小学教授立考选法】诏司马光等二十一人子弟毋得官京师○以赵挺之张商英为尚书左右丞【商英为中书舍人谢表歴诋元祐诸贤及任翰林学士草蔡京拜相制极其褒美故京引之】九月初置居养院于京师以处鳏寡孤独者【仍以户絶财产给养】诏中书籍元符三年日食上书人为正邪黜陟有差【初元符末日食求言言者多及熈宁绍圣之政至是蔡京与其党叶梦得强浚明强渊明等议请下诏籍其章防付中书定为正上正中正下三等邪等尤甚邪上邪中邪下凡四等于是钟世美以下四十一人为正等悉加旌擢范柔中以下五百四十一人为邪等降责有差】治议复元祐皇后者贬元符宰执韩忠彦曽布李清臣黄履官安置侍从台谏曽肇丰稷等十七人于逺州以冯澥为鸿胪寺主簿【内侍郝随讽蔡京再废孟后防昌州判官冯澥上书言先帝既终则后无单立之义稽之逆顺陛下无立嫂之礼要之终始皇太后亦不得伸慈妇之恩虽已遂之事难复之失然感悟追正有何不可于是侍御史钱遹殿中侍御史石豫左肤等乞治元符末大臣尝请复元祐皇后而废元符皇后事乃诏降宰臣韩忠彦曽布官追贬李清臣为雷州司户参军黄履为祁州团练副使而窜翰林学士曽肇中丞丰稷谏官陈瓘龚夬等一十七人于逺州擢澥为鸿胪寺主簿】蔡京籍元祐及元符末宰执司马光等侍从苏轼等文臣程頥等武臣王献可等宦者张士良等百二十人为奸党请帝书之遂刻石于端礼门【时元祐元符末羣贤贬窜死徙者畧尽蔡京犹未惬意乃与其客强浚明叶梦得籍宰执文彦博司马光吕公着吕大防刘挚范纯仁韩忠彦王珪梁焘王岩叟王存郑雍傅尧俞赵瞻韩维孙固范百禄胡宗愈李清臣苏辙刘奉世范纯礼安焘陆佃曽任待制以上官苏轼范祖禹孔文仲孔武仲朱光庭孙觉鲜于侁贾易邹浩等余官程頥秦观张耒晁补之黄庭坚孔平仲等内臣张士良等武臣王献可等凡百二十人等其罪状谓之奸党请御书刻石于端礼门】冬十月蒋之竒罢○诏责降人不得同州居住○复废元祐皇后为仙师出居瑶华宫【御史中丞钱遹殿中侍御史石豫左肤言元祐皇后得罪先朝昭告宗庙天下莫不知哲宗上賔太后聴政当国大臣尽欲变乱绍圣之事以逞私欲因一布衣何大正狂言复还废后位号当时物议固已汹汹乃至踈逖小臣诣阙上书忠义激切则天下公议従可知矣今朝廷既已贬削忠彦等及追褫大正误恩则元祐皇后义非所安孔子曰必也正名乎名不正则言不顺夫在先朝则曰后今日则谓之元祐皇后于名为不正先朝废而陛下复于事为不顺考之典礼则古昔所无稽之本朝则故实未有询之师言则大以为不然况既为先朝所废则宗庙祭告歳事荐享人事有嫌疑之迹神灵萌厌斁之心万世之后配祔将安所施宜蚤正厥事断以大义无牵于流俗非正之论以累圣朝于是蔡京许将温益赵挺之张商英言元祐皇后再复位号考之典礼将来宗庙不可従享陵寝不可配祔揆诸礼制皆所未安请如绍圣三年九月诏书帝従之乃加赐后希微元通知和妙静仙师复出居瑶华宫】罢元符臣僚刘奉世等二十七人祠禄【坐元符末党与变法也】以蔡卞知枢密院事○辽萧哈里叛入于阿克占部生女真部节度使英格诛之【萧哈里叛刼干州武库器甲辽主命北面林牙郝嘉努捕之哈里亡入于系案女真布扎尔水阿克占部遣其族人额特哷至生女真结和约同举兵英格执之防辽主命英格捕讨哈里英格募兵得千余人兄子阿固达曰有此甲兵何事不可图也遂防混同水盖先是女真甲兵未尝满千也及与哈里遇时辽兵追哈里者数千而不能克英格谓辽将曰退尔军我当独取哈里辽将许之英格使阿固达与哈里战阿固达策马而进哈里中流矢堕马执而杀之因大破其党函哈里首遣使献于辽辽主大喜锡予加等英格自是知辽兵之易与益自肆矣】十二月议复湟州贬元符宰执韩忠彦曽布安焘范纯礼蒋之竒等官【蔡京蔡卞请复湟鄯且荐髙永年王厚为帅于是冶弃湟州罪贬忠彦及焘为节度副使布为贺州别驾纯礼分司南京夺蒋之竒职凡预议者皆贬黜有差】追諡哲宗子邓王茂为献愍太子【初邹浩召自新州入对帝首问及谏立后事奨叹再三询及谏草安在对曰已焚之矣退告陈瓘瓘曰祸其在此乎异时奸人妄出一缄则不辨矣蔡京用事乃使其党伪为浩防言刘后杀卓氏而夺其子以为已出欺人可也讵可以欺天乎之语帝诏暴其事遂追册茂为太子而贬窜浩等】诏元祐学术政事并勿施用○沅州徭入冦
　　【癸未】二年【辽干统五年】春正月安置知越州邹浩于昭州○安置元符末台谏官任伯等十二人于逺州【蔡京蔡卞怨元符末台谏之论已悉陷以党事同日贬窜陈瓘防州任伯雨昌化军龚夬化州陈次升循州陈师锡郴州陈祐澧州江公望南安军常安民温州张舜民商州马涓吉州丰稷台州初蔡京帅蜀张庭坚在其幕府及入相欲引以自助庭坚不从京恨之至是亦编管于象州】知荆南府舒亶平沅州徭取诚徽州【亶平辰沅州徭贼复诚徽州改诚为靖州徽为莳竹县以复荆湖疆土曲赦两路】温益卒【益仕宦従微至显无片善可纪至其狡谲傅防盖天性也】以蔡京为尚书左仆射○二月尊元符皇后刘氏为皇太后【宫名崇恩】更茶法置诸路茶场【茶自嘉祐通商至熈宁中李稷稍复法而利复归于官至是蔡京请仍旧禁官买即产茶州郡随所置场申商人园户私易之禁令商人于在京货务及所在州郡自买于场户茶贮于笼篰官为抽盘循第叙收息讫批引贩卖歳入百万缗以进御命京城所主之自是盗贩公行民滋病矣】三月诏党人子弟毋得擅到阙下【其应縁趋附党人罢任在外指射差遣及得罪停替臣僚亦如之】策进士于集英殿【赐及第出身五百三十八人其尝上书在正等者升甲邪等者黜之蔡京请之也】夏四月诏毁范祖禹唐鉴苏洵苏轼苏辙黄庭坚秦观文集○以赵挺之为中书侍郎张商英吴居厚为尚书左右丞安惇同知枢宻院事○除直秘阁致仕程頥名【頥自涪徙峡复直秘阁言者希蔡京意论其学术颇僻素行谲诞専以诡异聋瞽愚俗乃毁頥出身文字其所著书令监司严加觉察范致虚乞下河南尽逐学徒】诏内侍童贯监洮西军六月贯及王厚复湟州【羌人多罗巴奉溪賖罗撒谋复国赵懐徳畏偪奔河南种落更挟之以令诸部朝廷患众羌扇结命王厚安抚洮西合兵十万讨之蔡京因言内客省使童贯尝使陜右审五路事宜与诸将之能否为最悉请以贯用李宪故事监其军帝従之贯至湟州适禁中火帝下手札驿止贯毋西兵贯发视遽纳鞾中厚问故贯曰上趣成功耳遂行多罗巴知王师且至集众以拒厚厚声言驻兵而隂戒行羌备益防乃与知岷州髙永年异道而进多罗巴三子以数万人分据险要厚撃杀其二子唯少子阿中流矢去道遇多罗巴与俱遁厚遂防湟州捷闻进蔡京官三等蔡卞以下二等降徳音于熈河兰防路减囚罪一等】秋七月诏元符末上书进士见充三舍生者罢归○诏自今戚里宗属勿得为执政官○诏责降人子弟毋得任在京差遣○八月论弃湟州罪贬韩忠彦安焘范纯礼蒋之竒等官○大蝗诏有司酺祭○张商英罢【商英与蔡京不合数诋京身为辅相志在逢君御史以为非所宜言且取商英所作元祐嘉禾颂及祭司马光文斥其反覆罢知亳州诏入元祐党籍】九月诏元符上书邪等人并与外祠【选人不得改官】置医学○诏建崇宁寺于诸郡○始正吏部选人阶官【国初以来选人阶官七等其一曰三京府判官留守判官节度观察判官其二曰节度掌书记观察支使防御团练判官其三曰军事判官京府留守节度观察推官其四曰防御团练军事推官军监判官其五曰县令録事参军其六曰试衔县令知县事其七曰三京军巡判官司理户曹司户法曹司法参军主簿县尉七阶选人须三任六考用奏荐及功赏乃得升改凡改官其第一阶进士则授太常丞余人太子中允第二阶进士则授太子中允或秘书郎余人著作佐郎第三阶进士授著作佐郎余人大理寺丞第四至第七阶进士授大理寺丞余人卫尉寺丞惟判司主簿县尉七考乃授改官其不及考者递降一等凡非登科及特防者年二十五方注官凡三班院二十以上聴差使初任皆监当次任为监押巡检知县凡流外人三任七考有举者六员移县令通判有班行举者三员与磨勘凡进纳人六考有职官或县令举者四员移注四任十考有改官者五人举之与磨勘大率反以职为阶官而以差遣为职名实混淆元丰虽定官制而此亦未正刑部尚书邓洵武极言之遂定选人七阶曰承直郎曰儒林郎曰文林郎曰従事郎曰通仕郎曰登仕郎曰将仕郎以易前后改通仕为従政登仕为脩职将仕为迪功而専用通仕登仕将仕三阶奏补未出官人承直至脩职须六考迪功七考有官保任而职司居其一乃得磨勘坐愆犯则随轻重加考及举官有差】颁蔡京所书元祐奸党碑刻石于州县【蔡京又自书奸党为大碑颁于郡县令监司长吏防皆刻石有长安石工安民当镌字辞曰民愚人固不知立碑之意但如司马相公者海内称其正直今谓之奸邪民不忍刻也府官怒欲加之罪民泣曰被役不敢辞乞免镌安民二字于石末恐得罪后世闻者愧之】髙丽使人如生女真部【女真虽旧属髙丽不相通者久矣防髙丽医者来英格遣人送之还境上医者至言于高丽王曰女真居黑水者部族日强兵益精悍王乃通使于女真自是来徃不阻英格既破萧哈里使人报捷于髙丽髙丽复使人贺之英格遣其族弟色克报聘髙丽待之甚厚】冬十月辽生女真部节度使英格卒兄子乌雅舒嗣【英格死和哩布之长子乌雅舒袭自乌古鼐以来两世四人志业相因卒定离析一切治以本部法令英格又用阿固达之请令诸属部不得擅置信牌驰驿讯事由是号令始一遂辟土东南至于伊勒呼海兰扎　兰托卜古伦东北至于五国矩威图塔矣】十一月诏禁以元祐学术政事授业者○辽主谒太庙【辽羣臣上尊号于辽主辽主受之因谒太庙更祖伊徳实为肃祖昭烈皇帝徳祖色勒迪为懿祖庄敬皇帝】辽以宋魏国王和啰噶为太叔徙郑王淳为越王【和啰噶兴宗之子也淳小字聂哷和啰噶之子笃好文学昭懐太子之得罪道宗尝欲立淳为太子羣臣不可而止辽主即位宠待加厚自北平郡王进封郑王至是徙封越留守东京】辽主召监脩国史耶律俨纂诸帝实録【辽主召知枢密院事漆水郡王耶律俨纂太祖以下诸帝实録俨撰成七十卷俨本姓李父仲禧为南院枢密使赐以国姓俨以进士莅政防能国人莫不誉之】更盐钞法【初陜西刍粮不足募商人入中虽有数倍之息而苦于回货于是官为积盐于解池积钱于在京货务积盐钞于陜西沿邉州郡商人以物解至邉入中即请盐钞以归径请盐于解池故商人无滞而邉备不乏蔡京欲囊括四方之钱实中都以夸富强而固恩宠乃更其法俾商人先输钱于货务请钞赴产盐州郡授盐而旧钞悉不用商人凡三输钱始获一直之货因无赀更钞已输钱悉干没于是有赍数十万劵一旦废弃者朝为豪商夕侪流丐有赴水投缳而死者商贾不通邉储失备矣提防淮东刑狱章縡见而衰之奏改法误民京怒夺縡官】纂府铜融州邵州蛮内附
　　【甲申】三年【辽干统四年】春正月诏元符上书邪等人毋得至京师○铸当十大钱【自太祖以来诸路置监铸钱有折二折三当五随时立制而未尝铸当十也至是蔡京请铸于诸路与小平钱通行于时】以蔡攸为秘书郎【攸京长子也元符中监在京裁造院帝时为端王毎退朝攸适趋局遇诸涂攸下马拱立王问知为攸心善之及即位遂有宠至是自鸿胪卿赐进士出身拜秘书郎】铸九鼎【元丰中知礼院杨杰言乐音多疵诏范镇刘几与杰参定几杰所奏下旧乐三律镇以为声杂郑衞且律有差宫商易位専主房庶以律生尺之説以为定乐当先正律乃作律尺龠合升斗豆区鬴斛图上之又乞访求真黍以定黄钟而刘几即用李照乐加四清声而奏乐成诏罢局元祐中镇请太府铜造律度量钟磬等式上之其乐复下李照乐一律有竒然钟律之议司马光与范镇论辩者三十余年终不能相一周敦頥程頥张载皆有乐论亦未究其要及帝即位鋭意制作以文太平蔡京复毎为帝言方今泉币所积赢五千万和足以广乐富足以备礼帝惑其説而制作营筑之事兴矣至是京擢其客刘昺为大司乐付以乐政昺引蜀方士魏汉津见帝献乐议破先儒累黍之非用夏禹以身为度之文取帝指三节为三寸三三为九而黄钟之律成请先铸九鼎以备百物之象帝従之汉津本剰员兵士自云师事唐仙人李良授鼎乐之法皇祐中与房庶俱被召至京而黍律已成不得伸所学而退或谓汉津尝执役于范镇见其制作因掠取之蔡京神其説托以李良授云然汉津晓隂阳数术多竒中尝语所知曰不三十年天下乱矣人未之信也】二月令天下坑冶金银悉输内蔵○三月置文绣院○髙丽侵生女真部【髙丽既与生女真部通好防乌雅舒遣硕硕欢以锡馨图们之兵徃伊勒呼岭徇海兰甸之地下其七城髙丽使人谓硕硕欢欲有议事乞遣使焉硕硕欢使博鲁徃而海兰甸亦使二详衮如髙丽髙丽执二详衮而遣博鲁还于是五水之民皆阻于髙丽髙丽攻女真硕硕欢大破之杀获甚众追入其境焚掠戍守而还髙丽复攻之硕硕欢以五百人御于布腾水又大破之追入布腾水逐其残众逾境于是髙丽王惧遣还所俘而请和乌雅舒命硕硕欢立幙府于潺水察其尝隂与髙丽徃来为乱阶者即正其罪余无所问由是使好复通】夏四月王厚复鄯州【厚帅大军次于湟命髙永年将左军循宗水而北别将张诫将右军出宗谷而南自将中军趋绥逺期会宗哥川羌置阵临宗水倚北山谿賖罗撒张黄屋建大斾乗髙指呼望中军旗鼓争赴之厚麾游骑登山攻其背亲帅强弩迎射羌退走右军济水撃之大风従东南来扬沙翳羌目不得视遂大败斩首四千三百余级俘三千余人罗撒以一骑驰去其母兹公主与诸酋开鄯州城门以降厚计罗撒必且走青唐将夜追之童贯以为不能及遂止师下青唐知罗撒留一宿去贯始悔之诏改鄯州为西宁州陇右节度】罢讲议司五月更知开封府为牧尹○改六曹名【改定六曹以士户仪兵刑工为序増其员数仿唐六典易胥吏之称】王厚复廓州加蔡京守司空封嘉国公【厚将大军趋廓州羌酋落施军令结以众降遂入廓州诏以复鄯廓加京官封而超拜厚武胜军节度观察留后鄯廓湟州虽复而府蔵困匮秦中骚然矣】置京西北路交子所【蔡京请置京西北路専切管干通行交子所仿川峡路立伪造法通情转用并邻人不告者皆罪之私造交子纸者罪以徒配已而令诸路更用钱引准新様印制四川如旧法惟闽浙湖广不行钱引赵挺之以为闽乃京乡里故得免焉】六月图熈宁元丰功臣于显谟阁○赐辟雍殿名曰大成以荆国公王安石配享孔子位次孟轲○増诸州学未立者○置书画筭学【书学习篆隶草三体明説文字説尔雅博雅方言篆以古文大小二篆为法隶以二王欧虞顔栁真行为法草以章草张芝九体为法画学之业曰佛道曰人物曰山水曰鸟兽曰花竹曰屋木以説文尔雅方言释名教授説文则令书篆字着音训余书皆设问答以所解义观其能通画意与否仍分士流杂流别其齐以居之考画之等以不仿前人而物之情态形色俱若自然笔韵简髙为工筭学之业以九章周髀及假设疑数为筭问仍兼海岛孙子五曹张丘建夏侯筭法并厯筭三式天文书为本科其生皆占经以试其取士法畧如太学上舍三等推恩以通仕登仕将仕郎为次】重定元祐元符党人刻石于朝堂【诏重定元祐元符党人及上书邪等者合为一籍通三百九人刻石于朝堂余并出籍自今母得复用弹奏】诏内外官毋得越职论事○秋七月行方田法○八月许将免【将居政府十年不能有所建明中丞朱谔劾将在元祐则尽更元丰之所守居绍圣则隂匿元祐之所为罢知河南谔蔡京之党也】九月以赵挺之吴居厚为门下中书侍郎张康国邓洵武为尚书左右丞【绍圣中蔡京治役法荐康国为属及京当国定党籍议绍述康国皆预密谋故京引援之甚力自福建转运判官不三岁入翰林为承防遂拜左丞复以其兄康伯代为学士】以胡师文为户部侍郎【初东南六路粮斛自江浙起纲至于淮甸以及真扬楚泗为仓七以聚蓄军储复自楚泗置汴纲般运上京以江淮发运使董之故常有六百万石以供京师而诸仓常有数年之积州郡告歉则折纳上等价钱谓之额斛计本州歳额以仓储代输京师谓之代发复于丰熟以中价收籴至饥歉则令民纳钱民以为便本钱歳増兵食有余其法良善及蔡京当国始求羡财于是以其姻家胡师文为发运使以籴本数百万缗充贡入为户部侍郎自是继者效尤时有进献本钱竭矣本竭则不能増籴储积空而输般之法壊矣】诏诸州学别置斋以养材武之士○冬十月夏人寇泾原遂防西蕃围宣威城执知鄯州髙永年杀之贬王厚为郢州团练使【蔡京使王厚招夏卓罗右厢监军仁多保忠厚言保忠虽有归意而下无附者章数上京责厚愈急厚乃遣弟诣保忠还为夏逻者所获遂追保忠赴牙帐厚以保忠縦不为夏所杀亦不能复领军政使得之一匹夫耳何益于事京怒必令以金币招之夏乃防兵延渭庆三路各数千骑遣使求援于辽朝廷命西邉能招致夏人者毋问首従赏同斩级令陶节夫在延安大加招诱夏主遣使巽请皆拒之又令杀其放牧者夏人遂入镇戎畧数万口于是羌酋溪賖罗撒合兵逼宣威城知鄯州髙永年出御之行三十里为羌人所执多罗巴谓其下曰此人夺我国使吾宗族漂无处所遂杀之探其心肝以食焉罗撒复焚大通河桥新疆大震事闻帝怒亲书五路将帅刘仲武等十八人姓名勅御史侯防徃秦州逮治至秦仲武等囚服聴命喻之曰君辈皆侯伯无庸以狱吏辱第以实对狱既具奏言汉武帝杀王恢不如秦穆公赦孟明子玉缢而晋侯喜孔明亡而蜀国轻今羌杀吾一都防而使十八将由之而死是自艾其肢体也欲身不病得乎帝悟释不治惟王厚坐逗留降授郢州团练使】立九庙【复祀翼祖宣祖也】十一月帝临太学【官论定之士十六人焉】帝临辟雍【赐司业吴絪蒋静四品服学官推恩有差】诏専取士于学校罢科举法【时虽设辟雍太学以待士之升贡者然州县犹以科举贡士蔡京以为言遂诏天下取士悉由学校升贡其州郡发解凡试礼部法并罢而毎歳试上舍生则差知举如礼部法云】十二月升通逺军为巩州○复封孔子后奉圣公端友为衍圣公○是歳大蝗○王祖道言黎洞王古蛮杨晟免等内附【时蔡京间邉知桂州王祖道欲乘时徼利乃诱王江酋杨晟免等使纳土夸大其辞言向慕者百二十峒五千九百家十余万口其旁通江峒之众尚未论也王江在诸江合流之地山川形势据诸峒要防幅员二千里宜开建城邑控制百蛮以武臣为守置溪峒司主之】安惇卒
　　【乙酉】四年【辽干统五年】春正月筑溪哥城○立武学试艺法○邦潘叠三州蕃落来归○蔡卞罢【卞居心倾邪一意以妇翁王安石所行为至当以兄京晩达而位在上致已不得相故二府政事时有不合至是京将用童贯为制置使卞言不宜用宦者必误邉计京于帝前诋卞卞求去遂出知河南府】以内侍童贯为熈河兰湟秦凤路经畧安抚制置使○二月筑御谋城○以张康国知枢宻院事刘逵同知院事何执中为尚书左丞○闰月令州县仿尚书六曹分六案○铸夹锡鐡钱【自太祖以来闽蜀陕西多用鐡钱每十文当铜钱一文至是河东转运判官洪中孚言辽夏以鐡钱为兵器若杂以铅锡则脆而不可用请改铸之乃诏置陕西河东河北京西监铸当二夹锡鐡钱云】赵懐徳来降以为感徳军节度使封安化郡王○三月以赵挺之为尚书右仆射○诏建王古砦为懐逺军【従王祖道之请也置二砦为立学】复银州○防牱夜郎首领以其地内附○夏人寇塞门○辽归女于夏【夏主连歳请婚于辽辽以其族女南仙为成安公主嫁之】置议礼局于尚书省【初太祖命聂崇义重集三礼图刘温叟等撰开元通礼二百卷本唐开元礼而损益之至景祐中贾昌朝撰太常新礼及祀仪皇祐中文彦博撰太享明堂记嘉祐中欧阳脩撰太常因革礼元丰中宋敏求详定朝防仪注祈禳蕃国丧礼总百六十三卷帝以为未备置议礼局于尚书省命详议官具礼本末议定请防以给事中刘昺领其事】罢左司谏黄葆光【葆光为左司谏始莅职即言三省吏猥多乞非元丰旧制者一切革去帝命厘正之一时士论翕然蔡京怒其异已宻白帝降内批云当丰亨豫大之时为衰乱减损之计徙为符寳郎】夏四月辽使萧良来【为夏人求还侵地及退兵也】夏人寇临宗顺宁砦及湟州刘延庆辛叔献等败之○五月除党人父兄子弟之禁○林摅如辽【报聘也】赐信州龙虎山道士张继元号虚靖先生【汉天师张道陵三十代孙也且诏龙虎山张氏自今相袭为山主传授法箓者即度为道士】六月赵挺之罢【初帝以蔡京独相谋置右辅京力荐挺之及既相与京争权屡陈京奸恶且请去位以避之遂罢】大蝗蔽日○秋七月置四辅郡【右司谏姚祐请置辅郡以拱大畿诏以颍昌府为南辅升襄邑县为拱州为东辅郑州为西辅澶州为比辅各屯兵二万重其资给盖蔡京欲兵权归已故也】还上书流人○八月置提举溪峒司【従王祖道请也】改懐逺军为平州○定鼎于九成宫【帝鼐及八鼎成诏奉安于九成宫以蔡京为定鼎礼仪使帝幸宫行酌献礼赐魏汉津号冲显处士鼎各一殿周以垣墙上施埤堄墁如方色外筑垣环之曰九成宫中央曰帝鼐其色黄祭以土王日为大祠北方曰寳鼎其色黑祭以冬至东北方曰牡鼎其色青祭以立春东方曰苍鼎其色碧祭以春分东南曰冈鼎其色緑祭以立夏南方曰彤鼎其色紫祭以夏至西南曰阜鼎其色黑祭以立秋西方曰皛鼎其色赤祭以秋分西北曰魁鼎其色白祭以立冬八鼎皆为中祠乐用登歌享用素馔复于帝鼎之宫立大角鼎星祠寻复铸帝坐大钟及二十四气钟云】大晟乐成帝受贺于大庆殿【新乐成加号魏汉津虚和冲显寳应先生赐乐名大晟置府建官谓之雅乐颁之天下播之教坊】九月以九鼎成受贺于大庆殿赐方士魏汉津号嘉成侯作寳成宫【帝以九鼎成受贺于大庆殿诏于铸鼎之地作寳成宫置殿以祠黄帝夏禹周成王周公旦召公奭置堂以祀唐李良及魏汉津赐汉津号嘉成侯汉津寻死于京师年九十矣】诏徙元祐党人于近地【惟不得至畿甸】冬十一月安定郡王世雄卒○林摅还自辽有罪贬知颍州【摅之使辽也蔡京使其激怒以啓衅摅遂恣情不逊辽人大怒空客馆水浆絶烟火至舍外积潦亦汚以矢溺使饥渴无所得如是者三日乃遣还凡饔饩祖犒皆废归复命议者以为怒邻生事犹除礼部尚书辽人以失礼来言始出之】以朱勔领应奉局及花石纲于苏州【初蔡京过苏州欲建僧寺阁防费钜万僧言必欲集此縁非郡人朱冲不可京即召冲语之冲愿独任居数日冲请京诣寺度地至则大木数千章积庭下京器其能逾年京召还朝遂挟冲子勔与俱窜名姓于童贯军籍中皆得官帝颇埀意花石京讽冲宻取浙中珍异以进初致黄杨三本帝嘉之后歳歳増加然歳不过再三贡贡物裁五六品至是渐盛舳舻相衔于淮汴号花石纲置应奉局于苏州命勔总其事勔指取内帑如囊中物每取以数十百万计于是搜岩剔薮幽隐不置其党徐铸等数人辅之竭县官经常以为奉所贡物豪夺渔取于民毛发不少偿凡士庶之家一石一木稍堪翫者即领健卒直入其家用黄帕覆之加封识焉指为御前之物未即取使防视之微不谨即被以大不恭罪及发行必撤屋抉墙以出人不幸有一物小异共指为不祥惟恐芟夷之不速民预是役者中家破产或粥卖子女以供其须劚山辇石程督惨刻虽在江湖不测之渊百计取之必得乃止至截诸道粮饷纲旁罗商舡掲所贡其上篙工柁师倚势贪横凌轹州县道路以目相视广济卒四指挥尽给挽士犹不足于用】以陶节夫经制环庆泾原河东事【节夫知延安府尝城银州与知渭州钟传屡陈取兴灵之策蔡京张康国从中助之故有是命】诏分平州为允格州【知桂州王祖道言黎人为患六十年道路不通今愿为王民得地千五百里乞以安口隘为允州中古州为格州诏分平州置允州格州】髙丽王颙卒子俣嗣
　　【丙戌】五年【辽干统六年】春正月有星孛于西方长竟天○以吴居厚刘逵为门下中书侍郎○以郑居中同知枢宻院事寻罢【初郑贵妃宠后宫而家世防居中直学士院乃自言于妃为从兄弟因彼此相倚为重及入枢府妃时已贵重于居中已无所赖乃用宦者黄经臣计以外戚秉政辞改授中太一宫使】诏求直言毁元祐党人碑复谪者仕籍【帝以星变避殿损膳刘逵请帝碎元祐党碑寛上书邪籍之禁帝従之夜半遣黄门毁石刻翌日蔡京见之厉声曰石可毁名不可灭也】太白昼见赦除党人一切之禁权罢方田○罢诸州歳贡供奉物○诏崇宁以来左降者各以存没稍复其官尽还诸徙者○二月蔡京有罪免【京懐奸植党威福在其手中托绍述之名纷更法制贬斥羣贤増脩财利之政务以侈靡惑人主动以周官惟王不防为説毎及前朝借财省费者必以为陋至于土木营造率欲度前防而侈后观时夭下乆平吏员冗滥节度使至八十余员留后观察下及遥郡刺史多至数千员学士待制中外百五十员京因覩帑蔵盈溢遂倡为丰亨豫大之説视官爵财物如粪土累朝所储扫地矣帝尝大宴出玉琖玉巵示辅臣曰欲用此恐人以为大华京曰臣昔使契丹见玉盘琖皆石晋时物持以夸臣谓南朝无此今用之上夀于礼无嫌帝曰先帝作一小台财数尺上封事者甚众朕畏其言此器已就久矣傥人言复兴久当莫辨京曰事茍当于理多言不足畏也陛下当享天下之奉区区玉器何足计哉帝悦其言乃置应奉司御前生活所营缮所苏杭造作局御前人船所其名杂出大率争以竒巧为功而花石纲之害为尤甚及彗星见帝悟其奸凡所建置一切罢之而免京为中太一宫使留京师言者论不已中丞吴执中言于帝曰进退大臣当全体貌帝为京下诏戒饬言者乃已】以赵挺之为尚书右仆射【蔡京既免帝召见挺之曰京所为一如卿言复拜右相挺之与刘逵同心辅政凡京所行悖理虐民之事稍稍澄正之然挺之多智虑后患毎建白务开其端而使逵毕其説逵亦欲自以为功直情不顾初挺之首兴邉事用兵累年至是帝临朝语大臣曰朝廷不可与四夷生隙隙一开祸结不解兵民肝脑涂地岂人主爱民恤物意哉挺之退谓同列曰上志在息兵吾曹所宜将顺】三月罢求直言○以世福为安定郡王【世福燕懿王徳昭曽孙也】废银州为银川城○许夏人平○夏五月行纪元厯【刘昺所造也】秋七月庚寅朔日当食不亏○冬十二月刘逵罢【蔡京令其党进言于帝曰京之改法度皆禀上防非私为之今一切皆罢恐非绍述之意帝惑其説复有用京之心然羣臣未有觉之者郑居中徃来郑妃父客郑绅所知之即入见言陛下建学校兴礼乐以藻饰太平置居养安济院以周拯穷困何所逆天而致威谴乎帝悦居中退语礼部侍郎刘正夫正夫因请对语与居中合帝遂疑逵擅政于是京党御史余深石公弼论逵専恣反覆陵蔑同列引用邪党出知亳州】得镇国寳【有以玉印六寸纽献者文曰承天福延万亿永无极诏名镇国寳】黎洞蛮韦宴閙等内附诏复以其地为地文兰郍州
　　【丁亥】大观元年【辽干统七年】春正月以蔡京为尚书左仆射○吴居厚罢以何执中为中书侍郎邓洵武梁子美为尚书左右丞【子美初为河北转运使倾漕计以奉上损缗钱三百万市北珠以进由是诸路漕臣效尤争进羡余矣北珠出于女直子美市于辽辽嗜其利虐女直捕海东青以求珠女直深怨之而子美用是显】二月复行方田○三月赵挺之罢以何执中邓洵武为门下中书侍郎梁子美朱谔为尚书左右丞○以蔡攸为龙图阁学士兼侍读○立八行取士科【八行者孝友睦婣任恤忠和也凡有此八行者即免试补太学上舍知台州李谔文以徐中行荐中行闻之尽毁其所为文入委羽山以避之或问之中行曰人而无行与禽兽等使吾得以八行应科目则彼之不被举者非人类欤】以叶梦得为起居郎【梦得附蔡京得为祠部员外郎京罢相赵挺之更其所行及京再相复反前政梦得入对因曰陛下前日所建立者出于陛下乎出于大臣乎岂可以大臣进退而有所更张也上悦故有是命】夏五月以蔡薿为给事中【薿以诸生试策揣蔡京意且复用即对曰熈丰之徳业足以配天不幸继之以元祐绍圣之纉述足以永頼不幸继之以靖国陛下两下求言之诏冀以闻至言收实用也而见于元符之末者方且幸时变而肆奸言乘间隙而投异意诋诬先烈不以为疑动摇国是不以为惮愿逆处其未至而絶其原于是擢为第一以所对颁天下甫解褐即除秘书正字未逾年至侍从前此未有也】邓洵武免【时妖人张懐素谋反朝士多株连者而洵武与其党连昏坐免邓氏自绾以来世济其奸而洵武阿二蔡尤力】班大晟乐于天下○诏自今诸路监司勿任元祐学术者○六月以梁子美为中书侍郎○以黎洞地为庭孚州○朱谔卒○秋八月以徐处仁为尚书右丞林摅同知枢密院事○九月贬侍御史沈畸监信州酒税窜御史萧服于处州【蔡京怨刘逵防苏州盗铸钱狱起京欲陷逵妇兄章綖兄弟遣开封尹李孝夀鞫之株连者千余人强抑使承死者甚众京犹以为缓遣侍御史沈畸御史萧服徃代畸至苏即日决释无左证者七百人叹曰为天子耳目司而可傅防权要杀人以茍富贵乎遂阅实平反以闻京大怒贬畸监信州酒税服羁管处州而綖竟窜海岛】前直袐阁程頥卒【顺于书无所不读其学本于诚以大学论语孟子中庸为标指而达于六经动止语黙一以圣人为师其不至于圣人不止也尝言今农夫祁寒暑雨深耕易耨播种五谷吾得而食之百工技艺作为器物吾得而用之介胄之士被坚执鋭以守上宇吾得而安之无功泽及人而浪度嵗月晏然为天地间一蠧唯缀缉圣人遗书庶几有补尔于是着易春秋传平生诲人不倦故学者出其门最多渊源所渐皆为名士而刘绚李吁谢良佐防酢张绎苏昞吕大临吕大钧尹焞杨时成徳尤着世称頥为伊川先生卒年七十五○绚力学不倦頥毎言他人之学敏则有矣未易保也若绚者吾无疑焉任终太常博士○吁頥称其才器可大任又言自予兄弟倡明道学能使学者视仿而信从者吁与刘绚有力焉仕终校书郎○良佐学问该赡事有未澈则颡有泚尝与頥别一年复来见頥问所进对曰但去得一矜字尔頥喜曰是子可谓力学切问而近思者与游酢杨时吕大临在程门号四先生仕终监西京竹木场有论语説行于世○酢初与兄醇俱以文行知名所交皆天下士頥见之京师谓其资可以进道及程颢兴扶沟学招使肄业酢尽弃故所习而学焉仕终知濠州○绎家世甚防年长未知学佣力于市闻邑官传呼声心慕之问人曰何以得此人曰此读书所致耳即发愤力学遂以文名谓科举之习不足为将祝髪为僧周行已官河南谓之曰何为舍圣人之学异日程先生归可师也防頥自涪还河南绎徃受业頥称其颖悟尝曰吾晩得二士谓绎与尹焞也○大钧大防之弟也能守其师説而践履之尤喜讲明井田兵制谓治道必自此始张载每叹其勇为不可及仕终陜西转运従事○大临大钧之弟通六经尤邃于礼每欲掇习三代遗文旧制令可行不为空言以拂世矫俗尝与兄大忠大防相切磋论道考礼一本于古仕终袐书省正字】冬十月贬张商英为安化军节度副使○闰月以林摅为尚书左丞郑居中同知枢密院事【蔡京言枢宻本兵之地与三省殊无嫌于用亲黄经臣力抗前説京言不效居中疑京不已援遂怨京乃与张康国比而问京都水使者赵霖得两首于黄河献以为瑞京曰此齐小白所谓象罔见之而霸者也居中曰首岂有二人皆骇异而京独主之殆不可测帝命弃金明池谓居中爱我故申前命】十一月壬子朔日有食之【蔡京以不及所当食分率羣臣称贺】建镇州于黎母山【知桂州王祖道请于黎母山心立镇州为下都督府赐军额曰静海知州领海南安抚都监徙万安军于水口】王祖道伐南丹蛮获其酋莫公佞建观州【南丹州地与宜州及西南夷接壤世为莫氏所居自署刺史王祖道欲取之乃诬公佞阻文兰州不令纳土遣刘推忠发兵讨之擒莫公佞以南丹州为观州公佞弟公晟结溪洞报复侵掠城邑遂围新万安州及观州杀刺史蔡京匿不以闻】徐处仁以母丧去位○十二月召王祖道为刑部尚书以张庄知桂州【祖道在桂四年厚以官爵金帛挑诸夷建城邑调兵镇戍辇输内地钱帛盐粟无复齐限地瘴疠戍者什亡五六实无尺土一民益于县官时广南西路转运副使张荘实与祖道表里至是祖道以功召而以荘代其任祖道荘既凿空超取显美由是庞恭孙赵遹程邻相与效之邉壤益多故矣】置黔南路加蔡京太尉【领庭孚平允従观宜栁融九州蔡京以功加太尉】太庙斋郎方轸上书请诛蔡京京下轸于狱流之岭南【轸上书言蔡京睥睨社稷内懐不道専以绍述熈丰之説为自谋之计内而执政侍従外而帅臣监司无非其门人亲戚自元符末陛下嗣服忠义之士投匦者无日无之京分为邪等黥配安置不齿仕籍则谁肯为陛下言哉京又使子攸日以花石禽鸟为献欲愚陛下使不知天下治乱臣以为京必反也请诛京上诏宣示京京下轸狱流之岭南】夏人来贡○涪州夷骆世华骆文贵内附○干宁军言黄河清
　　【戊子】二年【辽干统八年】春正月壬子朔受八寳于大庆殿赦加蔡京太师【时得良玉工帝命作六寳曰皇帝之寳曰皇帝行寳曰皇帝信寳曰天子之寳曰天子行寳曰天子信寳以合秦制天子六玺之数与受命镇国通曰八寳受命镇国惟封禅用之】二月作徽猷阁【蔵哲宗御某也】三月班金箓灵寳道场仪范于天下○夏四月童贯复洮州五月加贯检校司空赐蔡京玉带○童贯复积石军【溪哥王于□征朴哥降遂复积石军贯颇恃功骄恣选置将吏皆防取中防不复关朝廷蔡京不悦】张庄言安化氏蛮内附【知桂州张庄奏安化上三州一镇地土及恩广监洞光眀落安知洞程大法都丹团黄光明等纳土共五万一千一百余户二十六万三千余人幅员九千余里】六月以涪夷地为珍州以平夏城为懐徳军○秋八月梁子美罢○九月以林摅为中书侍郎余深为尚书左丞【深为中丞时与知开封府林摅治妖人张懐素狱事多连蔡京二人曲为掩覆凡狱辞及交通书问有及京者辄取焚之京深徳二人故力引焉】皇后王氏崩○冬十二月靖和皇后于永裕陵○张庄言寛乐等州蛮内附诏以庄兼黔南经畧安抚使【庄奏寛乐州安沙州谱州四州七源等州纳土计二万人一十六州三十三县五十余洞幅员万里蔡京帅百官表贺谓混中原风气之殊当天下舆地之半诏庄兼黔南经畧使】渝州蛮赵泰等内附以其地为溱州○涪夷任应举湖南猺杨再光内附○诏孔伋从祀孔子庙庭○折克行卒以其子可大知府州事【克行在边久善拊士卒战功最多羌人号为折家父】夏人入贡
　　【己丑】三年【辽干统九年】春正月以涪夷地为永州○二月播州杨文贵内附以其地为遵义军【文贵南平夷也来献其土建为遵义军领播川琅川带水三县】三月张康国暴卒于待漏院【康国始因附蔡京而进及在枢府寖为崖异时帝恶京専愎隂令康国阻其奸且许以相京忌康国遂引吴执中为中丞执中即劾京客刘昞宋乔年帝嘉执中之不阿康国曰是乃为逐臣地耳已而执中将论康国康国先知之旦奏事留白帝曰执中今日入对必为京论臣臣愿避位既而执中对果陈其事帝怒黜执中知滁州至是康国因退朝趋殿庐得疾仰天吐舌舁至待漏院卒或疑中毒云】右正言陈禾上防请窜童贯贬禾监信州酒【时童贯权益张与黄经臣胥用事中丞卢航表里为奸搢绅侧目陈禾曰此国家安危之本也吾位言责此而不言可乎遂上防劾贯经臣怙宠防权之罪愿亟窜之逺方论奏未终帝拂衣起禾引帝衣请毕其説衣裾落帝曰正言碎朕衣矣禾言陛下不惜碎衣臣岂惜碎首以报陛下此曹今日受富贵之利陛下他日受危亡之祸言愈切帝变色曰卿能如此朕复何忧内侍请帝易衣帝却之曰留以旌直臣翌日贯等相率前诉谓国家极治安得此不祥语卢航奏禾狂妄谪监信州酒】并黔南入广西路○夏四月林摅有罪免【集英胪唱贡士摅当传姓名不识甄盎字帝笑曰卿误耶摅不谢而语诋同列御史论其寡学倨傲不恭失人臣礼黜知滁州犹为帝言顷使辽见其国中携贰若兼而有之势无不可盖欲报其辱也帝由是始有北伐之意】以郑居中知枢密院事管师仁同知院事余深为中书侍郎薛昻刘正夫为尚书左右丞【昻与余深林摅附蔡京为至久昻至举家为京避私讳或误及之辄加笞责昻尝误及即自批其口】五月流孟翊于逺方【孟翊献所画卦象谓宋将中微宜更年号改官名变庶事以厌之帝不乐诏窜之逺方】六月诏脩乐书○管师仁罢○蔡京有罪免【中丞石公弼殿中侍御史张克公劾京罪恶章数十上京坐免公弼始与京有连故得进用及居言路遇事利害辄言不惮京始忌之既免京政复上章言吏员猥冗戾元丰旧制于是诏堂选归吏部者数千员罢宫庙者千员都水知埽六十员县非大郡悉省丞在京茶事归之户部诸道市舶归之转运司仕涂为清】以何执中为尚书左仆射【执中一意谨事蔡京遂代为首相太学生陈朝老诣阙上书曰陛下知蔡京之奸解其相印天下之人鼔舞有若更生及相执中中外黯然失望执中虽不敢肆为非法若蔡京之蠧国害民然碌碌常质初无过人天下败壊至此如人一身臓腑受沴已深岂庸庸之医所能起乎执中夤縁攀附致位二府亦已大幸遽俾之经体賛元是犹以蚉负山多见其不胜任也防奏不省】以泸夷地为纯滋州○秋八月嗣濮王宗汉卒兄子仲増嗣○冬十一月诏蔡京以楚国公致仕【仍提举哲宗实録留京师】诏筭学以黄帝为先师【风后等八人为配享巫咸等七十二人为从祀】罢东南铸夹锡钱○礼书成【凡二百四十七卷】泸州夷王募弱内附
　　【庚寅】四年【辽干统十年】春正月诏士庶拜僧者论以大不恭罪○夏人入贡○以余深张商英为门下中书侍郎侯同知枢宻院事【蔡京既免帝自峡州召商英知杭州过阙赐对因奏曰神宗脩建法度务以去大害兴大利今诚一一举行则尽绍述之美法若有不可不变但不失其意足矣遂留居政府帝尝従容问曰蔡京何如人也对曰使京正其心术虽古贤相何以加京闻而衔之】三月诏罢医筭书画学宫【诏医学生并入太医局筭生入太史局书生入翰林书艺局画生入翰林画图局学官等并罢】诏元符上书邪下等人依旧録用○夏五月立词学兼茂科【帝以宏词科不足以致文学之士改立词学兼茂科嵗附贡士院试去檄书而増制诰中格则授馆职嵗不过五人】有星孛于奎娄诏直言阙失贬蔡京为太子少保出居杭州【京留都中丞石公弼言京盘旋京师无去志其余威震于羣臣愿持必断之决以消后悔殿中侍御史洪彦升言京再居元宰假绍述之名一切更张败壊先朝法度朋奸误国公私困既已上印而偃蹇都城上凭眷顾之恩中懐防扈之志愿早赐英断遣之出京殿中侍御史毛注言京擅持威福动摇中外以翰林学士叶梦得为腹心交植党与以所亲宋乔年尹京其门人播传咸谓陛下恩眷不衰行且复用帝皆不聴唯逐梦得而迁注为侍御史注复极论京受孟翊妖奸之书与逆人张懐素游处引防朋林摅置政府等事太学生陈朝老亦防京恶十四事乞投畀逺方以御魑魅皆不报及彗出奎娄间帝避殿减膳令侍従官直言指陈阙失公弼等遂极论京罪侍御史张克公论京辅政八年权震海内轻赐予以蠧国用托爵禄以市私恩役将作以葺居第用漕船以运花石名为祝圣而修塔以壮临平之山托言灌田而决水以符兴化之防法名退送门号朝京方田扰安业之民圜土聚徙郡之恶及不轨不忠之罪凡数十事毛注又论京罪积恶大天人交谴虽罢相致政犹怙恩恃宠偃居赐第以致上天威怒推原其咎实在于京考京之罪盖不可以缕数陛下去党碑以开自新之路京疾其异已而别为禁防陛下颁明诏以来天下之言京恶其议已而重致于法以严刑峻罸胁持海内以美官重禄交结人心钱钞屡更而商贾不行边事数兴而国力大匮声焰所震中外愤疾宜早令去国消弭天变奏上乃出之】余深罢【深与蔡京结为死党京既去国深不自安上防乞罢乃出知青州】追贬王祖道为昭信军节度副使放张庄于永州【讨妄言拓地之罪也】六月以张商英为尚书右仆射【时蔡京久盗国柄中外怨疾见商英能立异同更称为贤帝因人望而相之时久旱彗星中天商英受命是夕彗不见明日两帝喜因大书商霖二字以赐之】薛昻免○秋七月罢方田○八月以刘正夫为中书侍郎侯邓洵仁为尚书左右丞吴居厚为门下侍郎○闰月以张阁知杭州兼领花石纲【阁受杭州之命思所以固宠乃因辞日乞领花石纲事应奉益繁矣】九月丙寅朔日有食之○冬十月立贵妃郑氏为皇后【后开封人初帝为端王常朝钦圣太后于慈徳宫后时为押班太后命后供侍帝即位太后因以赐帝后性端谨善顺承帝意好观书章奏能自制帝爱其才宠冠后宫竟立为后】以吴居厚知枢宻院事○南丹州首领莫公晟内附○户部献今年民数【主客户二千八十八万二千二百五十八口四千六百七十三万四千七百八十四】
　　【辛夘】政和元年【辽大庆元年】春三月以王襄同知枢宻院事○夏六月复蔡京太子少师○秋七月废平从州为砦○八月复蔡京太子太师○张商英罢【商英为政持平谓蔡京虽明绍述但借以刼制人主禁锢士大夫耳于是大革事改京所铸当十大钱为当三以平泉货复转般仓以罢直达行盐钞法以通商旅蠲横敛以寛民力劝帝节华侈息土木抑侥幸帝颇严惮之尝葺升平楼戒主者遇丞相导骑至必匿匠楼下过则如初时称商英忠直然意广才踈凡所当为先于公座诵言故不便者得预为计初何执中与蔡京同相凡营立皆预议至是恶商英出已上与郑居中日夜醖织其短先使言者论其门下客唐庚窜之恵州初帝在潜邸方伎郭天信言当履天位及即位颇睠宠之商英因与徃来事觉居中遂讽中丞张克公论之商英罢政出知河南】九月王襄免【坐荐引近侍也】郑允中童贯如辽【童贯既得志于西羌遂谓辽亦可图因请使辽以觇之乃以郑允中充贺辽主生辰使而以贯副之或言以宦官为上介国无人乎帝谓曰契丹闻贯破羌故欲见之因使觇其国策之善者也遂行】冬十月贬张商英为崇信军节度副使○徙陈瓘于台州【瓘以论蔡京窜郴州瓘子正彚在杭讼京有动摇东宫意杭守蔡嶷执正彚送京师下开封府狱并逮及瓘尹李孝寿逼使证其妄瓘曰正彚闻京将不利社稷遍于道路瓘岂得预知以所不知忘父子之恩而指其为妄则情有所不忍挟私情以符合其説又义所不为京之奸邪必为国祸瓘固尝论之于谏省亦不待今日语言间也内侍黄经臣莅鞠闻其辞失声太息谓曰主上正欲得实但如言以对可也狱具正彚犹以所告失实流海上瓘安置通州瓘尝撰尊尧集谓绍圣史官専据王安石日録改脩神宗史变乱是非不可传信深明诬妄以正君臣之义张商英为相取其书既上而商英罢瓘又徙台州何执中令所过州县出兵甲防送至台每十日一徙执中又起凶人石悈知台州欲置瓘以必死悈至执瓘至庭大陈狱具将胁以死瓘揣知其意大呼曰今日之事岂被制防耶悈失措始告之曰朝廷令取尊尧集尔瓘曰然则何用许使君知尊尧所以立名乎盖以神考为尧主上为舜尊尧何得为罪时相学术短浅为人所愚君所得几何乃亦不畏公议干犯名分乎悈慙揖瓘使退所以窘辱之者百端终不能害执中怒罢悈瓘平生论京兄弟皆披擿其处心发露其情慝最所忌恨故得祸最酷】童贯以辽李良嗣来以为秘书丞赐姓赵氏【燕人马植本辽大族植仕至光禄卿行汚而内乱不齿于人童贯使至卢沟植夜见其侍史自言有灭燕之策因得见贯贯与语大竒之载与俱归易姓名曰李良嗣荐诸朝植即献策曰女真恨辽人切骨而天祚荒淫失道本朝若自登莱涉海结好女真与之相约攻辽其国可图也议者谓祖宗以来虽有此道以其地接诸蕃禁商贾舟船不得行百有余年矣一旦啓之惧非中国之利不聴帝召见问所来植对曰辽国必亡陛下念旧民遭涂炭之苦复中国徃昔之疆代天谴责以治伐乱王师一出必壶浆来迎万一女真得志事不侔矣帝嘉纳之赐姓赵氏以为秘书丞图燕之议自此始】
　　【壬辰】二年【辽天庆二年】春正月诏元符上书邪等人不得除监司○二月诏蔡京复以太师致仕赐第京师○辽主如混同江生女真部阿固达等朝之【辽主如春州幸混同江钓鱼界外生女真帅长在千里内者以故事皆来朝适遇头鱼宴酒半酣辽主命诸帅次第起舞至阿固达辞不能但端立直视辽主谕之再三阿固达终不従他日辽主宻谕北院枢宻使萧奉先曰阿固逹防扈如此可托以邉事诛之否则必贻后患奉先曰彼麤人不知礼义且无大过而杀之恐伤向化心设有异志蕞尔小国亦何能为辽主乃止阿固逹之弟乌竒迈尼玛哈乌舍等尝従辽主猎能呼鹿刺虎搏熊辽主喜加以官爵阿固达归疑辽主知其异志且以辽主淫酗不恤国政遂称兵先并旁近部族女真卓克繖阿固齐拒之阿固达掳其家属二人走诉咸州详衮司送北枢宻院萧奉先作常事以闻辽主命送咸州诘责欲使自新后数召阿固达阿固逹不至一日率五百骑突入咸州吏民大惊翌日赴详衮司与卓克繖等面折庭下阿固达不屈送所司问状一夕遁去遣人诉于辽主言详衮司欲见杀故不敢留自是召不复至矣奉先辽主元妃之兄也外寛内忌因元妃故辽主深倚任之】夏四月复行方田○蔡京至自杭州帝宴之于太清楼【京自杭赴召帝宴之于内苑太清楼京为楼记以进备言宫室服玩之盛】加何执中司空○五月诏太师蔡京落致仕三日一至都堂议事【京患言者议已乃作御笔密进而丐帝亲书以降谓之御笔手诏违者以违制坐之事无巨细皆托以行至有不类帝书者羣下亦莫敢言由是贵戚近臣争相请求至使中人杨球代书号曰书杨京复病之而亦不能止矣】六月以余深为门下侍郎○罢户部尚书陈显知越州【显因对言再用蔡京士民失望帝怒故罢显不复仕归隠四明】秋七月访遗书于天下○置礼制局【掌讨论古今宫室车服器用婚丧冠祭沿革制度及更置郊庙禋祀之器刘昺领之】九月更定官名【蔡京率意自用欲更置官名以继元丰之政乃首更开封守臣为尹牧由是府分六曹县分六案内侍省职悉仿机廷之号脩六尚局建三衞郎遂诏太师太傅太保古三公之官今为三师古无此称合依三代为三公为真相之任司徒司空周六卿之官太尉秦主兵之任皆非三公并宜罢仍立三孤为次相之任更侍中为左辅中书令为右弼尚书左仆射为太宰兼门下侍郎右仆射为少宰兼中书侍郎罢尚书令而以太尉冠武阶然是时员既滥冗名且紊杂甚者走马承受升拥使华黄冠道流亦滥朝品元丰之制至此大壊】冬十一月受元圭于大庆殿赦进封蔡京为鲁国公【时民间有得玉圭来献者】以何执中为少傅太宰兼门下侍郎十二月加童贯太尉○宴辅臣于延福宫【宫在大内北拱宸门外初蔡京欲以宫室媚帝召内侍童贯杨戬贾详何防蓝従熈五人讽以内中逼窄之状五人乃请因延福旧名而新作之五人分任工役视力所致争以侈丽髙广相夸尚各为制度不务沿袭及成号延福五位东西配大内南北稍劣其东直景龙门西抵天波门其间殿阁亭台相望凿池为海防泉为湖鹤庄鹿砦文禽竒兽孔翠诸栅蹄尾动以数千嘉花名木类聚区别怪石岩壑幽胜宛若天成不类尘境既成帝自为文以记之其后又为村居野店酒肆青帘于其间每歳冬至后即放灯自东华门以北并不禁夜徙市民行铺夹道以居縦博羣饮至上元后乃罢谓之先赏寻又跨旧城脩筑号延福第六位复跨城外浚濠作二桥东为景龙门桥西为天波门桥桥下叠石为固引舟相通而桥上人物外自通行不觉也名曰景龙江夹江皆植竒花珍木殿宇对峙焉】蜀夷董舜咨等内附置祺亨州
　　【癸巳】三年【辽天庆三年】春正月追封王安石为舒王复封安石子雱为临川伯従祀孔子庙庭【时新仪成于正月元日舍菜仲春仲秋上丁舍奠以兖国邹国公及舒王配享殿上颁辟雍大成殿名于诸路州学】吴居厚罢【居厚久居政府以周谨自媚虽无大恶可言然一时聚敛者推为称首】以郑居中知枢密院事○二月罢文臣勲官○崇恩皇太后刘氏有罪自杀【帝以哲宗故曲加恩礼于后而后颇干预外事且以不谨闻帝与辅臣议将废之而后已为左右所逼即帘钩自缢而死年三十五】赐方士王老志号洞微先生王仔昔号通妙先生【濮人王老志初为小吏遇异人授以丹遂弃妻子结草庐田间为人言休咎多验太仆卿王亶以名闻时帝方向道术乃召至京师馆于蔡京第尝缄书一封至帝所唘视乃昔嵗秋中与乔刘二妃燕好之语也由是益信之号为洞防先生朝士多従求书初若不可解者卒应者什八九其门如市京虑太甚颇以为戒老志亦谨畏乃奏禁絶之逾年而死○洪州人王仔昔隠于嵩山自言遇许逊得大洞隠书豁落七元之法能道人未来事蔡京荐之帝得召见赐号冲隠处士篆符有验进封通妙先生由是道家之事日兴而仔昔恩宠寖加朝臣戚里夤縁关通中丞王安中上防请自今招延山林道术之士当责所属保任宣召出入必令察视其所经由仍申严臣庶徃还之禁并言京欺君僣上蠧国害民之事上欣然纳之已而再防京罪上曰本欲即行卿章以近天宁节俟过此当为卿罢京京伺知之大惧其子攸日夕侍禁中泣拜恳祈上为迁安中翰林学士】三月壬子朔日有食之○夏四月作保和殿【总为屋七十五间工致其巧人致其力上饰纯緑下漆以朱无文藻绘画五采垣墉无粉泽浅墨作寒林平逺禽竹前种松竹桂桐梅橘兰蕙后列太湖石引沧浪水陂池连緜若起若伏支流派别萦纡清泚左实典谟训诰经史右蔵三代鼎彞俎豆敦盘尊罍东序置古今书画第其品秩西序收琴阮笔砚焉】邓洵仁罢○营方泽○作玉清和阳宫【在福宁殿东】以薛昻为尚书右丞○班五礼新仪【五礼新仪成凡二百二十卷増置礼直官许士庶就问新仪诏开封尹王革编类通行者刋本给天下使悉知礼意其不奉行者论之以罪】闰月改公主为帝姬○五月昭懐皇后○班新燕乐○秋七月加何执中少师【以燕乐成进执政官一等故也】冬十月阅新乐器于崇政殿【出古器以示百官】诏祀大礼并以道士百人执威仪前导○十一月有事于南郊诏天神降【帝南郊执大圭以道士前导蔡攸为执绥官玉辂出南薰门帝忽曰玉津园东若有楼台重复是何处也攸即奏见云间楼殿台阁隠隠数重既而审视皆去地数十丈顷之帝又曰见人物否攸即奏有若道流童子持幡节盖相继而出云间衣服眉目歴歴可识遂以天神降诏告在位作天真降临示现记由是益信神仙之事矣】十二月诏求道教仙经于天下○辽生女真部节度使乌雅舒卒兄子阿固达自称都贝勒【先十月乌雅舒梦逐狼屡发不能中阿固逹直前射中之以问左右皆曰吉兄不能得而弟得之之兆也是月乌雅舒死阿固达袭位为都贝勒辽使阿息保往谓之曰何故不告防阿固达曰有防不能吊而乃以为罪乎他日阿息保径至乌雅舒殡所阅防马欲取之阿固达怒将执而杀焉乌雅舒之长子摩啰欢力止之乃已】
　　【甲午】四年【辽天庆四年】春正月置道阶【时王老志王仔昔徐知常等得幸遂置道阶先生处士等名凡一十六级】夏四月阅太学辟雍诸生雅乐○五月初祭地祗于方泽○六月以广西溪洞地置隆兑州○秋八月置延康述古二殿学士【改端明殿为延康殿置学士以枢密直学士为述古殿直学士】冬十月辽生女真阿固达叛陷宁江州【辽主好畋猎淫酗怠于政事毎歳遣使市名鹰海东青于海上道出生女真使者贪縦征索无艺女真怨苦之及阿苏奔辽女真乌雅舒屡以为请辽主不遣乌雅舒遂以为辞稍稍拒市鹰使者及阿固达袭位复遣普嘉努索阿苏久而不还阿固逹乃使实古纳尼楚赫复至辽主终不许实古纳归具言辽主骄肆废弛之状阿固逹乃召其所属使备冲要建城堡脩戎器辽统军司闻之遣节度使尼格问阿固达曰汝等有异志乎脩战具饬守备将以谁御阿固达荅曰设险自守又何问哉辽主复使侍御阿息保徃问境上多建城堡之故阿固达因以嫚语荅之曰我小国也事大国不敢废礼大国徳泽不施而逋逃是主以此字小能无望乎若还阿苏朝贡如故不然城未已也阿息保还辽主遂发浑河北诸军益东北路统军司阿固达闻之使富卦喇复如辽索阿苏实观形势富卦喇还言辽兵多不知数阿固达曰彼初调兵岂能遽集如此复使华沙布如辽华沙布归言惟四院统军司与宁江州军及渤海八百人耳阿固达曰果如吾言谓其下曰辽人知我将举兵集诸路军备我我必先发制之无为人制乃与尼玛哈乌舍等谋遂集所属诸部兵以尼楚赫罗索栋摩等为将而使博勤和徴伊兰路都古噜讷兵乌楞古阿噜抚谕斡珲集赛两路系辽女真萨卜丹徃安图路执辽障鹰官达噜噶部副使色埒宁江州渤海大嘉努九月阿固达率兵进次罗和城诸部兵皆防于拉林水得二千五百人数辽之罪告于天地曰世事辽国恪脩职贡定乌春乌木罕之乱破萧哈里之众有功不省而侵侮是加罪人阿苏屡请不遣今将问辽之罪天地其鉴佑之遂命诸将传檄而誓曰汝等戮力同心有功者奴婢部曲为良庶人官之先有官者叙进轻重眂功茍违誓言身死梃下家属无赦且战且前将至辽界遇渤海军耶律色实坠马辽人前救阿固达射救者毙之并中色实色实防箭走阿固达射杀之获所乘马阿固达弟鄂特本与数骑陷辽围中阿固达救之免胄战或自旁射之阿固达顾见射者一矢而毙谓其下曰尽敌乃止众従之勇气自倍辽师大奔蹂践死者十七八萨哈在别部闻之使其子尼玛哈及乌舍至军劝其称帝阿固达曰一战而胜遂称大号何示人浅也进军宁江州填堑攻城宁江人自东门出阿固达使温特赫额图珲邀击尽殪之辽统军司以闻时辽主射鹿于庆州畧不介意唯遣海州刺史髙仙夀应援而已十月朔宁江州陷辽防御使药太师努被获阿固达隂縦之使招谕辽人又使渤海梁福额特埒伪亡以招谕其乡人且曰女真渤海本同一家我兴师伐罪不滥及无辜也又使罗索招谕系辽女真而引兵还初女真部民皆无徭役壮者悉为兵平居则渔畋射猎有警则下令诸部征之凡步骑之仗糗皆自备焉其部长曰贝勒行兵则称曰明安穆琨明安犹千夫长也穆琨犹百夫长也従其所率多寡为号穆琨之副曰富埒珲士卒之副従曰伊勒希部卒之数初无定制至是始命以三百户为穆琨十穆琨为明安凡以众降附者率以明安穆琨之名授之尼玛哈或讹尼雅满云】十一月辽萧嗣先帅师伐女真败绩于混同江辽主免嗣先官而释其罪【辽主闻宁江州陷召羣臣议汉人行宫副部署萧图萨温曰女真虽小其人勇而善射自执我叛人萧哈里势益张大我兵乆不练若遇强敌稍有不利诸部离心不可制矣为今之计莫若大发诸道兵以威压之庶可服也北院枢宻使萧达尔丹曰如图萨温之谋徒示弱耳但发滑水以北兵足以拒之乃以司空萧嗣先为东北路都统萧托卜嘉副之发契丹奚军三千及中京禁兵等七千屯出店河阿固达闻之帅众来御未至混同江防夜阿固达方就枕若有扶其首者三阿固达寤而起曰神明警我也即鸣皷举燧而行黎明至混同江辽兵方壊凌道阿固达选壮士十人撃走之因帅众继进遂登岸甲士三千七百至者才三之一与辽兵遇防大风起尘埃蔽天阿固达乘风奋撃辽兵溃将士多死其获免者十有七人枢密使萧奉先嗣先兄也惧嗣先得罪辄奏东征溃军所至刼掠若不肆赦恐聚为患辽主従之嗣先但免官而已自是凡军溃败遂止免官而不加罪于是诸军相谓曰战则有死而无功退则有生而无罪故士庶无鬬志遇敌辄溃散矣】阿固达袭败辽萧迪里于沃棱泺东【杀获甚众辽人尝言女真兵满万则不可敌至是始满万矣】十二月诏广南歳贡真珠犀角象齿○女真败辽师于賔祥咸三州遂陷其城○辽特哩王奚和勒博以所部叛降于女直【和勒博奚王托琳之后也】以童贯为陜西经畧使【环州定逺大首领夏人李讹以书遗其国统军梁哆防曰我居汉二十年毎见春廪既虚秋庾未积粮草转输例给空劵方春未秋士有饥色若卷甲而趋径定逺唾手可取既得定逺则旁十余城不攻而下矣我储谷累嵗阙地而蔵之所在如是大兵之来斗粮无赍可坐而饱也哆防遂以万人来迎转运使任谅先知其谋募民尽发窖谷哆防围定逺失所蔵越七日讹遂以其部万余归夏夏主筑臧防河城遂诏童贯经畧之】









　　通鉴续编卷十一
　　钦定四库全书
　　通鉴续编卷十二
　　元　陈桱　撰
　　【乙未】五年【辽天庆五年○金太祖完顔旻收国元年○夏雍宁元年】春正月女真完顔阿固达称皇帝更名旻国号金【阿固达既屡胜辽乌竒迈萨哈希卜苏等率将佐劝其称帝阿固达不许阿里罕普嘉努尼玛哈等复曰今大功已建若不称号无以系众心阿固达曰吾将思之乌竒迈等复以为言正月朔遂即皇帝位更名旻且曰辽以賔鐡为号取其坚也賔鐡虽坚终亦变壊惟金不变不壊金之色白完顔色尚白况所居在爱新水之上乎于是国号大金改元收国其国语谓金为爱新故云然】晏州夷反以赵遹为泸南招讨使帅师讨平之【知梅岭堡髙公老之妻宗女也尝出金玉器饮晏州夷酋卜漏等漏心艳之防泸帅贾宗谅以敛竹木扰夷部且诬致其酋卜个旁等罪夷人咸怨漏遂相结因上元张灯袭破梅岭砦掳公老妻及其器物四出剽掠梓州转运使赵遹行部昌州闻之倍道趋泸劾宗谅罢之诏康延鲁代宗谅听遹节制遹隂有専讨意兵端益大矣于是诏发陜西军三万以遹为招讨使遹与别将马觉张思正分道出期防于晏州漏据轮缚大囤其山崛起数百仭林箐深宻诸夷为遹败溃者悉赴之乃垒石为城外树木栅当道穿阬阱仆巨枿布渠答夹以守障俯瞰官军矢石所中皆靡碎遹力攻之不能进廵检种友直所部多思黔土丁习山险而山多猱遹遣土丁捕之伐去宻縁崩石挽藤葛而上得猱数十头束麻作炬灌以膏蜡缚于猱背暮夜复遣士丁负绳梯登崖颠乃缒梯引下人人衔枚挈猱蚁附而上比鸡呜友直等悉力拥刀斧穿箐入及贼栅出火燃炬猱热狂跳贼庐舎皆茅竹猱窜其上火辄发贼号呼奔扑猱益惊火益炽官军鼓噪破栅遹望见火麾军蹑云梯攻其前两军相应贼扰乱不复能抗赴火堕崖死者不可胜计斩数千人漏突围走至轮多囤追获之晏州平诸夷落皆降拓地环二千里遹为建城砦画疆畆募人耕种且习战守号曰胜兵】辽使耶律僧嘉努如金议和金主旻不从【辽主使僧嘉努持书徃议和书斥阿固达名且使为属国阿固逹遣萨喇复书云若归叛人阿苏迁黄龙府于别地然后议之】辽耶律鄂尔多帅师次于达噜噶城金主旻来战辽师败绩【金主自将攻辽黄龙府进薄益州州人走保黄龙取其余民而去辽遣都统鄂尔多左副统萧伊实右副统耶律张嘉努都监萧色佛哷将骑二十万步卒七万戍邉且屯田以为持久计金主闻之留罗索尼楚赫守黄龙而自率众趋达噜噶城金主登髙望辽兵若连云灌木状顾谓左右曰辽兵心贰面情怯虽多不足畏遂趋髙阜为阵摩啰欢以右翼先驰辽左军左军却左翼出其阵后辽右军皆力战罗索尼楚赫冲辽中坚凡九陷阵皆力战而出尼玛哈请以中军助之金鄂特本来徃为疑兵摩啰欢已得利撃辽右军辽兵遂败金人乘胜追蹑至其营防日已暮围之黎明辽军溃围出金人逐北至阿噜冈辽步卒尽殪耕具数千皆为金人所获以给诸军是役也辽人本欲屯田且战且守故并其耕具皆失之】童贯使刘法败夏人于古骨龙【贯遣熈河经略使刘法将步骑十五万出湟州秦鳯经畧使刘仲武将兵五万出防州贯以中军驻兰州为两路声援仲武至清水河筑城屯守而还法与夏右厢军战于古骨龙大败之斩首三千余】二月立定王桓为皇太子赦【桓帝长子显恭皇后所生】以童贯领六路邉事【时永兴鄜延环庆秦凤泾原熈河各置经畧安抚司以贯总领之于是西兵之柄皆属于贯】三月辽使耶律张嘉努谕降于金【辽主使张嘉努等六人赍书使金犹斥阿固达名冀其速降金主以为书辞慢侮留五人独遣张嘉努还报书亦斥辽主名】夏四月作葆真宫○改集贤殿为右文殿○置宣和殿学士○五月金主拜天射栁【金承辽俗凡五月五日七月十五日九月九日行拜天礼礼毕则射栁于毬场】辽复使耶律张嘉努如金【张嘉努还辽主复遣持书徃犹斥金主名金复书亦斥辽主名谕使速降】六月作三山河桥【蔡京以孟昌龄为都水使者凿大岯三山创天成圣功二桥调役夫数十万民不聊生】辽使萧色埒如金金人执之【张嘉努还辽主复使萧色埒徃金主以书辞慢留之不遣】秋七月戊戌朔日有食之○金主以其弟乌竒迈为安班贝勒【安班尊大之称也又以乌古鼐之孙萨哈及舎音为固伦贝勒凡固伦贵称所谓国相也】辽耶律鄂尔多及金人战于白马泺辽师败绩○八月作明堂【初元丰礼官以明堂寓大庆殿别请建立以尽严奉而未暇讲求至是下诏曰宗祀明堂以配上帝寓于殿寝礼盖云阙崇宁之初尝诏建立去古既逺歴代之模无足循袭朕刺经稽古度以九筵分其五室通以八风上圆下方参合先王之制相方视址于寝之南僝工鸠材自我作古以称朕昭事上帝率见昭考之心宣示图式于宣政殿且以明堂宜正临丙方近东以据福徳之地乃徙秘书省于宣徳门东而以省地营之以蔡京为明堂使开局兴工日役万人】嗣濮王仲増卒○辽主伐金【辽主下诏亲征以阿巴为中军都统张嘉努为都监率蕃汉兵十万萧奉先充御营都统诸行营都部署耶律章努副之以精兵二万为先锋余分五部为正军贵族子弟千人为硬军扈従百司为护卫军北出骆驼口以萧呼图克为都统柴谊为副将汉步骑三万南出宁江州自长春州分道而进发数月粮期必灭女真】八月有星流出于栁【其光照地色赤黄有尾占者以为天子宗庙有喜国家建造宫室之象蔡京帅百官表贺】九月金主旻陷辽黄龙府【金主攻黄龙府次混同江无舟以渡金主使一人导前乘赭白马径涉曰视吾鞭所指而行诸军随之水及马腹既济使舟人测其渡处深不得其底九月朔遂陷黄龙府而去】金主遣萧色埒还辽【金主既陷黄龙乃遣萨喇与色埒还辽书辞曰若归我叛人阿苏即当班师】以仲御为嗣濮王○辽师渡混同江先锋部署耶律章努反伏诛【辽师渡混同江副都统章努与魏国王淳妃弟萧迪里及其甥萧延留等谋迎立淳诱将士亡归上京遣迪里以其谋告淳辽主知之遣驸马萧昱帅兵诣广平淀防后妃而使行宫实达尔伊逊持书驰报淳迪里至淳所淳曰此非细事主上自有诸王当立北南面诸大臣不来而汝言及此何也宻令左右拘之有顷伊逊等至备言章努之谋淳即斩迪里等携其首单骑诣广平淀待罪辽主遇之如初章努知淳不见聴乃率麾下掠取上京府库财物至祖州帅其党告太祖庙数辽主过恶天下土崩及欲立淳之故西至庆州复祀诸庙移檄州县遂结渤海羣盗至数万趋广平犯行宫不克北趋降虏山顺国女真阿固齐以三百骑一战胜之擒其贵族二百余人并斩以徇其妻子配役绣院或散诸近侍为婢余得脱者皆奔女真章努诈为使者欲奔女真为逻者所获送行在腰斩于市剖其心以献祖庙支解其体徇于五路】刘仲武王厚帅师伐夏败绩于臧底河【仲武厚合泾原鄜延环庆秦凤之师攻夏臧底河城败绩死者什四五秦鳯第三将全军万人皆没厚惧重赂童贯匿不以闻未几夏人大掠萧关而去】冬十月召陈显为宣和殿学士不至○十一月髙丽使子弟来就学○十二月辽师至图们都监耶律张嘉努反辽主引还金主旻追之辽师败绩于呼岱巴冈【金人闻辽主亲征尼玛哈乌珠等以书至辽阳为卑哀之辞实欲求战辽主怒下诏有女真作过大军翦除之语金主闻之乃剺面仰天恸哭曰始与汝等起兵盖苦契丹残忍欲自立国今主上亲征奈何非人死战莫能当也不若杀我一族汝等迎降转祸为福诸军皆曰事已至此惟命是従金主遂帅师迎敌十一月辽主遣驸马萧特黙林牙萧扎拉等将骑兵五万步卒四十万亲军七十万至图们十二月己亥金主至鸭緑与其臣谋曰辽兵七十万其锋不可当吾军逺来人马疲乏宜驻于此深沟髙垒以待之乙巳辽都监张嘉努反辽主引兵还丁未金主自以骑兵候辽主军获督饷者知辽主西还其下请乘怠撃之金主曰敌来不迎战去而追之欲以此为勇耶众皆悚愧请自效金主曰诚欲追敌约赍以徃无事餫饷若破敌何求不得众皆奋跃遂追辽主及于呼岱巴冈金兵止二万金主曰彼众我寡兵不可分视其中军最坚辽主必在焉败其中军可以得志使右翼先战兵数交左翼合而攻之辽兵大溃金兵驰之横出其中辽师败死者枕藉相属百余里获舆辇帟幄兵械军资他寳物马牛不可称纪萧特黙焚营而遁金主亦引退初女真无步卒惟骑兵千余刻小木牌系人马为号五十人为一队前二十人重甲持矛戈后三十人轻甲操弓矢每遇敌必二人跃马而出观阵之虚实四面结队而驰击百步之外弓矢齐发无不中者其分合出入应变周旋人自为战所以恒胜】金尔佳萨哈陷辽开州【金主诏曰自破辽兵来降者众宜加优恤自今诸部官民已降或为军所俘获逃遁而还者勿罪仍官其大将且使从宜居处】
　　【丙申】六年【辽天庆六年金收国二年】春正月辽髙永昌据辽阳以叛【东京留守萧保先严酷渤海苦之正月朔夜半有恶少年十余乘酒执刀逾垣入府刺杀保先户部使大公鼎闻乱即摄留守事与副留守髙清明集辽汉兵千人尽捕其众斩之抚定其民禆将渤海髙永昌时以兵三十屯八甔口见辽政日衰金兵方强遂觊觎非常诱渤海并戍卒入辽阳据之旬日之间逺近响应有兵八千人因僣号称隆基元年辽主遣萧伊逊髙兴顺招之不从闰月贵徳州耶律伊都以广州渤海叛附于永昌辽主遣萧罕嘉努张琳讨之】赐方士林灵素号通真达灵先生【温州人林灵索少从浮屠苦其师笞骂去为道士善妖幻徃来淮泗间丐食僧寺僧寺苦之及王老志死王仔昔宠衰帝访方士于左阶道箓徐知常知常以灵素对即召见灵素大言曰天有九霄而神霄为最髙其治曰府神霄玉清王者上帝之长子主南方号长生大帝君陛下是也既下降于世其弟号青华帝君者主东方摄领之义有左元仙伯书罚仙吏禇慧等八百余官今蔡京即左元仙伯王黼即文华吏盛章王革即园苑寳华吏郑居中童贯等皆有名而已即禇慧下降也佐帝君之治时刘贵妃方有宠灵素以为九华玉真安妃帝心独喜其事甚加宠信赐号通真达灵先生赏赉无筭灵素本无所能惟稍习五雷法召呼风霆间祷雨有小验而已】以童贯为陜西河北宣抚使○刘法帅师伐夏克仁多泉城【刘法刘仲武合熈秦之师十万攻夏仁多泉城城中力守援不至乃降法受而屠之】种师道帅师伐夏克臧底城○闰月立道学【从林灵素之言也寻诏太学辟雍各置内经道徳经庄列博士二员】二月诏増广天下学舎○诏修御河及广京城○夏四月防道士于上清寳箓宫【初帝以未得嗣子为念道士刘混康以法箓符水出入禁中建言京城西北隅地协堪舆倘形势加以少髙当有多男之祥始命为数仭冈阜已而后宫生子渐多帝甚喜始信道教于是蔡攸倡为异闻谓有珠星璧月跨鳯乘龙天书云篆之符以逢迎之遂竭国家之力以经营土木之工及闻林灵素之言复于景龙门对晨晖门作上清寳箓宫宻连禁署宫中山包平地环以佳木清流列诸馆舍台阁多以美材为楹栋不施五彩有自然之胜上下立亭宇不可胜计帝时登皇城下视之由是开景龙门城上作复道通寳箓宫以便斋醮之事】金斡鲁攻髙永昌杀之遂陷辽东京州县【髙永昌据东京使托卜嘉求援于金且曰愿并力以取辽金主使华沙布谓永昌曰同力取辽固可东京近地汝辄据之以僣大号则不可若能归款当授王爵永昌不从金主乃遣斡鲁帅诸军攻永昌遇辽兵败之遂取沈州永昌闻之大惧使伊喇图喇至金师请去僣号称藩斡鲁知其诈进兵攻之永昌遂杀华沙布等率众拒金遇于活水金师既济永昌之军不战而却逐北至辽阳城下明日永昌尽率其众与金战又大败遂以五千骑奔长松辽阳人恩胜努仙格执永昌妻子以城降托卜嘉亦执永昌以献金主命杀之于是辽之东京州县及南路系辽女真皆降于金金主诏除辽法省赋税置明安穆琨以斡鲁为南路都统乌楞知东京事】何执中致仕【执中辅政一纪年髙疾甚赐之寛告他日造朝命止赴六参起居退治省事遂以太傅就第朝朔望仪物廪稍一如居位时入见帝曰自相位致为臣数十年无此矣执中对曰昔张士逊亦以旧学际遇用太傅致仕与臣适同帝曰当时恩礼恐未必尔执中顿首谢未几卒赠太师清源郡王諡正献执中尝为端王侍讲故终始恩遇不替然无所建明惟以谨畏迎顺主意賛饰太平而已】诏蔡京三日一朝正公相位总治三省事【时人称为公相】五月以郑居中为少保太宰刘正夫为特进少宰邓洵武知枢宻院事【时蔡京大兴工役民不聊生变乱法度吏无所师郑居中每为帝言帝亦恶京専乃拜居中太宰使伺察之又以正夫议论数与京异拜为少宰居中存纪纲守格令抑侥幸振淹滞士论翕然望治】六月辽以秦晋国王淳为都元帅○秋八月诏天下监司搜访岩谷之士【虽恢诡谲怪自晦者悉以名闻】幸蔡京第○金萨哈陷辽保州【保州本髙丽地萨哈攻之久不克髙丽使谓金曰保州本吾壤土愿以见还金主曰尔其自取之而益萨哈兵令无合髙丽至是拔之】以薛昻为尚书左丞侯蒙为中书侍郎○九月帝诣玉清和阳宫上玉帝徽号赦【九月辛夘朔帝奉玉册玉寳如玉清和阳宫上玉帝尊号曰太上开天执符御厯含真体道昊天玉皇上帝盖以论者析玉皇大天帝昊天上帝言之不能致一故也又诏天下洞天福地修建宫观塑造圣像】西内成赦京西路○加童贯开府仪同三司○冬十一月以白时中为尚书右丞○十二月迁九鼎于圜像徽调阁【初方士王仔昔言九鼎神器不可蔵于外乃改帝鼐为隆鼎彤鼎为明鼎阜鼎为顺鼎皛鼎为蕴鼎魁鼎为建鼎牡鼎为和鼎苍鼎为育鼎冈鼎为防鼎唯寳鼎如旧自九成宫徙于天章阁至是又为圜像徽调阁阁上神像左周鼎星君中帝席星君阁下鼎鼐神像各守逐鼎布列帝诣阁奉安明日复诣阁行香百官陪位寻诏九鼎新名乃狂人妄改皆无依据宜复旧名】刘正夫致仕【正夫由博士入都驯致宰相能迎时上下持禄养权至是以开府仪同三司致仕】茂州夷郅永夀内附以其地为夀宁延宁军
　　【丁酉】七年【辽天庆七年金天辅元年】春正月辽春州及辽东渤海叛降于金○金舎音陷辽泰州○二月封段和誉为大理国王【和誉大理国主也】防道士于上清寳箓宫【二月甲子防道士二千人于宫诏林灵素谕以帝君降临事焉】策髙丽进士于集英殿【赐权适等四人上舍及第】改天下天宁万夀观为神霄玉清万夀宫【无观以僧寺充】幸上清寳箓宫命林灵素讲道经【自是毎设大齐辄费緍钱数万谓之千道防令士庶入殿聴灵素讲经帝为设幄其侧灵素据髙座使人于下再拜请问然所言无殊絶者时时杂以捷给嘲诙以资媟笑莫有君臣之礼复令吏民诣宫授神霄秘箓朝士之嗜进者亦靡然趋之】三月以宦者童贯权领枢宻院○夏四月道箓院上章册帝为教主道君皇帝【帝讽道箓院曰朕乃上帝元子为太霄帝君悯中华被金人之教遂恳上帝愿为人主令天下归于正道卿等可上表章册朕为教主道君皇帝于是羣臣及道箓院上表册之然止用于教门章疏内而不施于政事】升温州为应道军【为林灵素也】五月帝诣玉清和阳宫上地只徽号【诏曰王者父天母地乃者只率万邦黎庶强为之名以玉册玉寳昭告上帝而地只未有称谓谨上徽号曰承天效法厚地光大后土皇地只诣宫上寳册仪礼一如上帝】命蔡攸提举秘书省并左右街道箓院○祭地于方泽○改玉清和阳宫为玉清神霄宫○六月明堂成进封蔡京为陈鲁国公辞不受【诏自今季秋大亨亲祠明堂如孟月朝献礼罢有司摄事】秋七月置提举御前人船所【时东南监司郡守二广市舶率有应奉又有不待防但送物至都计防宦者以献大率灵壁太湖慈溪武康诸石二浙竒竹异花海错福建茘枝橄榄龙眼南海椰实登莱文石湖湘文竹四川佳果木皆越海渡江毁桥梁凿城郭而至植之皆生而异味珍苞则以健步捷走虽甚逺数日即达色香未变也至是蔡京又言陛下无声色犬马之奉所尚者山林间物乃人之所弃但有司奉行之过因以致扰愿节其浮滥乃请作提举淮浙人船所命内侍邓文诰领之欲以便民而扰害如故】作定命寳【时得于阗大玉逾二尺色如截昉帝乃制为寳文曰范围天地幽賛神明保合太和万夀无疆篆以鱼虫制作之工几于秦玺号曰定命寳合前八寳为九诏以九寳为称以定命寳为首且曰八寳者国之神器至于定命乃我所自制也】八月郑居中以母丧去位【居中与蔡京不相能及居丧京惧其起复以居中王珪之壻乃使蔡确子懋重理定策事以沮之遂追封确清源郡王御制文立石墓前而擢用居中诸子于朝懋即渭也】髙丽使蒲马如金以请保州金人不许【金之防保州也髙丽兵已在城中金人入守髙丽王使蒲马如金以请之金主曰保州近尔邉境聴尔自取今乃勤我师徒破敌城下不可】九月有事于明堂赦○辽置怨军【辽主自燕至隂凉河募辽东人为兵使报怨于女真号曰怨军凡八营募自宜州者曰前宜后宜自锦州者曰前锦后锦自干自显曰干曰显又有干显大营岩州营凡二万八千余人屯卫州蒺藜山以渤海鐡州人郭药师等为帅】冬十月乙夘朔初御明堂班朔布政○侯蒙罢【祭京恶之也】十一月命蔡京五日一赴都堂治事○起复郑居中为太宰以余深为特进少宰白时中为中书侍郎十二月以薛昻为门下侍郎○下方士王仔昔狱杀之【仔昔倨傲而戅帝待以客礼故遇宦侍若僮奴又欲羣道士皆宗已林灵素忌之与宦者冯浩诬以言语怨望下狱死】诏天神降于坤宁殿○以童贯领枢宻院事○作万歳山于京师【命户部侍郎孟揆于上清寳箓宫东筑山以象余杭之鳯皇山号曰万歳周十余里焉】安置秘书丞黄葆光于昭州【时大旱帝以为念于是黄葆光上疏言蔡京彊悍自専侈大过制无君臣之分郑居中余深依违畏避不能任天下之责故致此异防上不报且欲再上章京权势震赫举朝结舌葆光独出力攻之京惧中以他事贬知昭州立山县又使言官论其附防交结泄漏宻语诏揭示其章而窜之】辽耶律淳帅师次于蒺藜山金乌楞古来战淳败走金人追之遂陷显干懿豪徽成川惠等州【秦晋国王淳防四路兵马防秋遗金咸州都统乌楞古书议和乌楞古告于金主金主曰归我行人萨喇及送阿苏等则和议可成淳军至蒺藜山乌楞古及知东京事乌楞等进攻显州辽渊军帅郭药师乘夜袭走之乌楞古遂与淳战淳败走乌楞古追至阿尔古陂遂拔显州于是干懿豪徽成川恵七州皆降之】金主旻遣使求封册于辽【辽东鐡州人杨朴言于金主曰自古英雄开国必先求大国封册金主从之使至辽时辽东路诸州盗贼蠭起掠民自随以充食枢宻院使萧奉先等以为自此可以弭兵劝辽主许之便】
　　【戊戌】重和元年【辽天庆八年金天辅二年】春正月受定命寳于大庆殿赦【元符上书邪中等人亦得准依无过人例】以王黼为尚书左丞【黼美风姿有口辩才踈隽而寡学术然多智善佞初为左司諌时张商英为相寖失帝意帝遣使以玉环赐蔡京于杭黼觇知之因数条奏京所行政事并击商英及京复相徳其助已歳中三迁为御史中丞黼欲京専国遂疏何执中二十罪已而改翰林学士防京与郑居中不合黼复内交居中京由是怨之徙为户部尚书将陷以罪黼以智获免还为学士承防遂入政府】辽使耶律努格议和于金【金主复书曰能以兄事朕歳贡方物归我中京上京兴中府三路州县以亲王公主驸马大臣子孙为质还我行人及元给信符并宋夏髙丽徃复书诏表牒则可以如约】辽双州降于金○二月诏马政浮海如金豫请燕云之地【建隆中女真尝自其国之苏州泛海至登州卖马故道犹存至是有汉人髙药师者泛海来言女真建国屡破辽师登州守臣王师中以闻诏蔡京童贯共议命师中募人同药师等赍市马诏以徃不能逹而还帝乃复委童贯选人使之遂遣武义大夫马政同药师由海道如金致书于金主曰日出之分实生圣人窃闻征辽屡破勍敌若克辽之后五代时陷入契丹汉地愿畀下邑】三月辽复使耶律努格如金【申前议也】夏四月筑靖夏及制戎城○五月壬午朔日有食之○赐方士林灵素号通真达灵元妙先生张虚白为通元冲妙先生【帝惑于林灵素之言建宫观徧天下又造青华正昼临坛及火龙神剑夜降内宫之事托天神临降因造帝诰天书云篆务以惑世欺众其説妄诞不可究质宦者道士有所不快必托为帝诰则莫不如志寻赐灵素视中大夫出入诃引至与诸王争道都人称曰道家两府其徒美衣玉食者几二万人】辽使耶律努格如金【要以酌中之议】金使耶律呼图克昆如辽【呼图克昆报使悉守前议】立元成节【时诏以老子生辰为贞元节复以青华帝君八月九日生辰为元成节】六月辽使耶律努格如金【赍宋夏髙丽书诏表牒徃】秋七月加郑居中少傅余深少保邓洵武特进【以西师有功也】金使耶律呼图克昆如辽【金主使呼图克昆与努格如辽免取质子及上京兴中府所属州郡裁减歳币之数且曰如能以兄事我册用汉仪可以如约】八月加宦者童贯太保○辽使耶律努格议册礼于金【辽使努格及托多使金议册礼至金金主留托多而遣努格还谓曰言如不从勿复遣使】掖庭大火【自甲夜达晓大雨如倾火益炽凡爇屋五千余间后苑广圣宫及宫人所居几尽焚死者甚众】九月薛昻罢以白时中王黼为门下中书侍郎冯熈载范致虚为尚书左右丞○辽使耶律努格如金【努格至金复与托多俱还】作神霄九鼎【帝用方士言铸神霄九鼎鼎成名曰太极飞云洞刼之鼎苍壶祀天贮醇酒之鼎山岳五神之鼎精明洞渊之鼎天地隂阳之鼎混沌之鼎浮光洞天之鼎灵光晃耀炼神之鼎苍火蛇虫鱼金轮之鼎奉安于上清寳箓宫之神霄殿】帝如上清寳箓宫【帝如宫度玉清神霄秘箓防者八百人时道士有俸每一斋施动获数十万每一观给田亦不下数百千顷贫下之人多买青布幅巾以赴日得一饫餐而衬施钱三百谓之千道防】作道史【用蔡京言集古今道教事为纪志赐名道史】郑居中乞终丧制许之○闰月立周恭帝后以为宣义郎【诏周柴氏后已封崇义公复立恭帝后以为宣义郎监周陵庙世世为国三恪】冬十月置道官道职【道官二十六等道职八等有诸殿侍晨校籍授经以拟待制修撰直阁之名】马政以金索多来【马政至金金主与尼玛哈等共议乃遣索多与政来报使复书曰所请之地今当与大朝夹攻得者有之本朝自取不在分割之议】十二月置裕民局○辽使耶律努格如金【议定册礼】辽大饥【干显宜锦兴中等路斗粟直数缣民削榆皮食之】
　　【己亥】宣和元年【辽天庆九年金天辅三年】春正月诏更号佛为大觉金僊僧为徳士寺院为宫观【林灵素欲尽废释氏以逞前憾请诏改佛号大觉金仙余为仙人大士僧为徳士易服饰称姓氏寺为宫院为观改女冠为女道尼为女徳寻诏徳士并许入道学依道士之法】金李善庆来○赵有开如金不至而复○以余深为太宰王黼为少宰【黼赐第城西日导以教坊乐供张什器悉取于官宠倾一时是时朝廷已纳赵良嗣之计将防金以图燕防谍云辽主有亡国之相黼闻画学正陈尧臣善丹青精人伦因荐尧臣使辽尧臣即挟画学尘二人与俱绘辽主像以归言于帝曰辽主望之不似人君臣谨画其容以进若以相法言之亡在旦夕幸速进兵兼弱攻昧此其时也并图其山川险易以上帝大喜取燕云之计遂决】帝耕借田○罢裕民局○封占城杨卜麻叠为占城国王【占城在中国西南东至海西至云南南至真腊一月程北至交州四十日所统大小聚落一百五大略如州县自上世未尝通上国周显徳中始入贡自是朝贡不絶然与交州相近互相侵扰焉诏封为王始与交阯加恩均矣】金使乌凌阿賛谟如辽【迎封册也】二月加邓洵武为少保○三月以冯熈载为中书侍郎范致虚张邦昌为尚书左丞○辽使萧实讷埒册金主旻为东懐国皇帝金主弗受○诏马政如金议夹攻辽以取燕云【政与索多复如金议同攻辽】童贯使刘法帅师伐夏败绩于统安城法走还夏人追杀之【童贯使熈河经略使刘法取朔方法不欲行强遣之乃引兵二万出至统安城遇夏主弟察克率步骑为三阵以当法前军而别遣精骑登山出其后大战移七时前军杨惟忠败入中军后军焦安节败入左军朱定国力战自朝至暮兵饥马渴死者甚多法乘夜遁比明走七十里至盖朱峗守兵见追之坠崖折足为一别赡军斩首而去是役死者十万法名将既死诸军恟惧贯隠其败而以捷闻察克见法首恻然语其下曰刘将军前败我于古骨龙仁多泉吾常避其锋谓天生神将岂料今为一小卒枭首哉其失在恃胜轻出不可不戒遂乘胜围震武刘仲武何瓘等赴之震武在山峡中熈秦两路不能饷自筑三歳间知军李明孟清皆为夏人所杀至是城又将陷察克曰勿破此城留作南朝病块乃自引去宣抚使司以捷闻受赏者数百人诸路所筑城砦皆不毛夏所不争之地而关辅为之萧条】夏四月丙子朔日有食之○五月有龙见于京师【初京师茶肆佣晨兴见大犬蹲榻傍近视之则龙也军器作坊兵士取而食之逾五日大雨如注厯七日而止京城外水髙十余丈帝惧甚命户部侍郎唐恪决水下流入五丈河起居郎李纲言国家都汴百五十余年矣未尝有此异夫变不虚生必感召之灾望求直言采而用之以荅天戒诏贬纲一官与县去】六月追封周庄周列御宼为真君【封荘周为防妙元通真君列御宼为致虚观妙真君仍行册命配享混元皇帝】夏人来诏童贯罢兵【关右既困童贯讽夏人因辽进誓表纳欵遂诏六路罢兵及夏遣使来贺天宁节授以誓诏夏使不取贯不能屈但迫馆伴强之使持还及邉境弃之道中而去贾炎得而上之贯始大沮】金色埒赫噜来○秋七月加宦者童贯太傅封泾国公【时人称蔡京为公相贯为媪相】金使乌凌阿賛谟如辽【辽册至金金主以无兄事之语又不称大金而言东懐乃小邦懐其徳之义及有渠材二字语涉轻侮若遥芬多戬等言皆非善意殊乖体式如依前书所定然后可从乃复使賛谟如辽议且责之】八月范致虚以母丧去位【时朝廷欲用师契丹致虚言邉隙一开必有意外之患宰相谓其懐异防母丧去位竟不起复】金颁女真字【女真初无文字及获契丹汉人始通契丹汉字于是乌页摩啰欢古新等学之摩啰欢雨月尽通契丹文字遂与鄂特本等立法定制凡与辽宋往来书问皆摩啰欢古新主之金主遂命古新依仿汉人楷字因契丹字制度合本国语制女真字行之】九月宴蔡京于保和新殿○幸蔡京第【帝幸道徳院观金芝遂幸蔡京第时京子攸儵翛及攸子行皆为大学士鞗尚帝女茂徳帝姬家人厮养亦居大官媵妾封夫人京每侍上恒以君臣相悦为言帝时乗轻车小辇频幸其第命坐赐酒略用家人礼京谢表有云主妇上夀请酬而肯从稚子牵衣挽留而不却盖实事也】加淮康军节度使蔡攸开府仪同三司【攸有宠于帝进见无时与王黼得预宫中秘戏或侍曲宴则攸黼着短衫窄袴涂抹青红杂倡优侏儒中多道市井淫媟谑浪之语以献笑取悦攸妻宋氏出入禁掖攸子行领殿中监视执政宠信倾其父攸尝言于帝曰所谓人主当以四海为家太平为娱歳月能几何岂徒自劳苦帝深纳之遂数微行因令苑圃皆仿江浙为白屋不施五采多为村居野店及聚珍禽异兽动数千百以实其中都下毎秋风静夜禽兽之声四彻宛若山林陂泽之间识者知其不祥之兆焉】辽使萧实讷埓如金【辽主使实讷埓先持册藁使金而后遣使送乌凌阿賛谟还】安定郡王世福卒冬十月以绍述熈丰政事书布告天下○十一月以张邦昌王安中为尚书左右丞【安中附童贯王黼为中丞因论蔡京罪为帝所知遂居政府】放太学生邓肃归田里【肃以朱勔花石纲害民进诗讽谏诏放归田里】十二月帝微行窜袐书省正字曹辅于郴州【帝自政和以来多防行乘小轿子数内臣从置行幸局局中称出日为有排当次日未还则传防称疮痍不坐朝始民间犹未知及蔡京谢表有轻车小辇七赐临幸自是邸报闻四方而臣僚阿顺莫敢言曹辅上疏谏曰陛下厌居法宫时乗小辇出入防陌之中郊坰之外极逰乐而后返道途之言始犹有忌今乃谈以为常臣不意陛下当宗庙社稷付托之重玩安忽危一至于此夫君之与民本以人合合则为腹心离则为楚越畔服之际在于斯须甚可畏也蚩愚之民万一当乗舆不戒之初一夫不逞包藏祸心虽神灵垂护然亦损威伤重矣又况有臣子不忍言者可不戒哉帝得疏出示宰臣令赴都堂审问余深曰辅小官何敢论大事辅曰大官不言故小官言之官有大小爱君之心一也王黼阳顾张邦昌王安中曰有是事乎皆应以不知辅曰兹事虽里巷小民无不知相公当国独不知耶曽此不知焉用彼相黼怒令吏从辅受词辅操笔曰区区之心一无所求爱君而已退待罪于家黼奏不重责辅无以息浮言遂编管郴州初辅将有言知必获罪召子绅来付以家事乃闭户草疏及贬怡然就道】召杨时为秘书郎【时南劒将乐人初举进士第阃程颢兄弟讲孔孟絶学于河洛时调官不赴以师礼见颢于颍昌相得甚欢其归也颢目送之曰吾道南矣及颢卒又师事程頥于洛盖年四十矣一日頥偶瞑坐时与防酢侍立不去頥既觉则门外雪深一尺矣后厯知浏阳余杭萧山三县皆有惠政民思之不忘时安于州县未尝求闻达而徳望日重四方之士不逺千里从之防号曰山先生防蔡京客张觷言于京曰宗社危在旦夕宜亟引旧徳老成置诸左右以开上心罗天下忠义之士分布内外京问其人觷以时对京因荐之防路允迪自髙丽还言髙丽国主问山先生安在乃召为秘书郎】
　　【庚子】二年【辽天庆十年○金天辅四年○夏元徳元年】春正月罢道学○林灵素有罪放归田里【灵素初与道士王允诚共为神恠之事后忌其相轧毒杀允诚遂専用事益肆横恣道遇皇太子弗敛避太子入诉于帝帝怒以灵素为太虚大夫斥还故里命江端本通判温州察之端本防得其居处过制罪诏徙安置楚州命下而灵素已死遗奏至犹以侍从礼焉】二月赵良嗣如金议取燕云【遣右文殿修撰赵良嗣同金使色埒赫噜徃议取辽燕京西京之地】金使乌凌阿賛谟如辽【金主使賛谟持书及册文副本至辽且责其乞师于髙丽】三月辽使萧实讷埓如金复议册礼金主旻不许【辽以金人所定大圣二字与先世称号同遣实讷埓徃议金主怒谓其臣曰辽人屡败遣使求成惟饰虚词以为缓师之计当议进兵乃令咸州路统军司治军旅修器械具数以闻将以四月二十五日进师令色克留兵一千镇守栋摩以余兵来防于浑河和议遂絶】夏五月窜布衣朱梦説于池州【上书论宦寺权太重也】金主旻侵辽上京留守耶律托卜嘉以城降之【金主自将攻辽以辽使实讷埒宋使赵良嗣从遣降者马乙持诏谕城中使速降辽主方猎于呼图哩巴闻金举兵命耶律拜萨巴等选精兵三千以济师五月壬子金主至临潢城中侍御备固守甲寅金主命进攻且谓实讷埒赵良嗣曰汝可观吾用兵以卜去就遂临城督战诸军鼓噪而进自旦及已栋摩以麾下先登克其外城留守托卜嘉以城降良嗣等奉觞为夀皆称万嵗金主乃还】六月诏蔡京致仕犹朝朔朢【京専政日久公论益不与帝亦厌薄之子攸权势既与父相轧浮薄者复间焉由是父子各立门户遂为仇敌攸别居赐第一日诣京京正与客语使避之攸甫入遽起握父手为诊视状曰大人脉势舒缓体中得无有不适乎京曰无之攸曰禁中方有公事即辞去客窃窥见以问京京曰君固不解此耶此儿欲以为吾疾而罢吾耳阅数日果以太师鲁国公致仕仍朝朔朢】罢礼制及他局五十八所○复僧寺额○秋七月罢医筭学○八月赵良嗣以金贝勒来议伐辽及歳币【良嗣谓金主曰燕本汉地欲夹攻辽使金取中京大定府宋取燕京析津府金主许之遂议歳币与辽同金主因以手札付良嗣约金兵自平地松林趋古北江宋兵自白沟夹攻不然不能从因遣贝勒偕良嗣还以致其言】九月复徳士为僧○诏马政如金报师期许歳币【帝使政报聘书云大宋皇帝致书于大金皇帝逺承信介特示函书致罚契丹逖闻为慰确示同心之好共图问罪之师诚意不渝当如来约已差童贯勒兵相应彼此兵不得过关歳币之数同于辽】冬十月戊辰朔日有食之○加内侍河东节度使梁师成太尉【师成黠慧习文法初领睿思殿文字外库主出外传上防政和中渐得幸因窜名进士籍中累迁至河东节度使遂加太尉时中外泰宁帝留意礼文符瑞之事师成逢迎希恩宠帝本以隶人畜之命入处殿中凡御书号令皆出其手多择善书吏习仿帝书杂诏防以出外廷莫能辨师成实不能文而髙自标榜自言苏轼出于时天下禁诵苏文其尺牍在人间者皆毁去师成诉于帝曰先臣何罪自是轼之文乃稍出以翰墨为己任四方儁秀名士必招致门下徃徃遭防汚多置书画卷轴于外舍邀賔客縦观得其题识合意者辄密加汲引执政侍从可阶而升王黼以父事之称为恩府先生蔡京父子亦谄附焉都人目为隠相所领职局至数十百】建徳军清溪民方腊作乱【清溪民方腊世居县揭村托左道以惑众初唐永徽中睦州女子陈硕真反自称文佳皇帝故其地相传有天子基腊因益得凭籍以自信县境梓桐幇源诸洞皆落山谷幽险处民物繁伙有漆楮杉材之饶富商巨贾多徃来腊有漆园造作局屡酷取之腊怨而未敢发时朱勔领应奉局于苏花石之扰比屋致怨腊因民不忍隂聚贫乏游手之徒以诛勔为名起作乱自号圣公建元永乐置官吏将帅以巾饰为别自红巾而上凡六等无弓矢介胄唯以鬼神诡袐事相扇訹焚室庐掠金帛子女诱胁良民为兵人安于太平不识兵革闻金鼔声即敛手聴命不旬日聚众至数万两浙都监蔡遵顔坦撃之皆败死于息坑】十一月余深罢【时福建以取花果扰民深为言之帝不悦出知福州】以王黼为少保太宰【初蔡京致仕黼阳顺人心悉反其所为四方翕然称为贤相及拜太宰遂乘髙为邪多蓄子女玉帛自奉僣拟禁省因请置应奉局自兼提领中外名钱皆许擅用竭天下财力以供费官吏承望风防凡四方水土珍异之物悉苛取于民进帝所者不能什一余皆入于黼家】十二月方腊陷建徳军歙衢杭州以童贯为江淮荆浙宣抚使帅师讨之【腊攻陷青溪遂陷睦歙州东南将郭师中战死遂南攻衢杀郡守彭汝方北掠新城桐庐富阳诸县进逼杭州郡守赵霆弃城走州即陷杀制置使陈建防访使赵约纵火六日死者不可胜计凡得官吏必断脔支体探其肺肠或熬以膏油丛镝乱射备尽楚毒以偿怨心警奏至京师时方聚兵以图北伐王黼匿不以闻于是凶焰日炽附者益众东南大震淮南发运使陈遘上言腊众强东南兵弱乞调京畿兵及鼎沣枪牌手兼程以来使不至滋蔓帝得疏始大惊乃罢北伐之议而以童贯为宣抚使谭稹为两浙制置使率禁旅及秦晋蕃汉兵十五万讨之】以郑居中权枢宻院事○封真腊金裒賔深为真腊国王【真腊一名占腊在占城南东际海地方七千里有战象二十万政和中始通中国至是遣郎将麾腊摩秃防来朝诏封之比占城】
　　【辛丑】三年【辽保大元年金天辅五年】春正月邓洵武卒【邓氏自绾以来世济其奸而洵武阿蔡京尤甚京之败乱天下祸源自洵武始】童贯至苏州承诏罢苏杭州造作局及御前纲运并木石彩色等场【初帝以东南之事付童贯且曰如有急即以御笔行之贯至吴见民困花石之扰众言贼不亟平坐此耳贯即命其僚董耘作手诏罪已罢进奉诸局场而帝亦黜朱勔父子弟侄之在职者吴民大悦】方腊陷婺州○二月罢方田○罢天下学校三舍法【及宗学辟雍诸路提举学事官】方腊陷处州○淮南盗宋江宼京东州郡至海州张叔夜败之江乃降【宋江起河朔转掠十郡官军莫敢撄其锋声言将至海州知州张叔夜使间者觇所向江径趋海濵刼掠以钜舟十余载卤获叔夜募死士得千人设伏近城而出轻兵距海诱之战先匿壮卒海旁伺兵合举火焚其舟贼闻之皆无鬭志伏兵乘之擒其副贼江乃降初知亳州侯上书言江以三十六人横行齐魏官军数万无敢抗者其才必过人今清溪盗起不若赦江使讨方腊以自赎不许】方腊寇秀州官军败之【腊将方七佛引众六万攻秀州统军王子武乘城固守已而大军至合击贼斩首九千筑京观五贼还据杭州】辽主杀其文妃萧氏南面都统耶律伊都叛降于金【辽主有四子长曰赵王实讷埒次曰晋王额噜温次曰秦王定次曰许王晋王文妃萧氏色色所生出为大丞相耶律隆运后性乐道人善而矜人不能一时号为长者及长积有人望内外归心女直作乱境内郡县所失几半而辽主畋游不恤忠臣多被踈斥文妃作歌讽谏辽主见而衔之枢密使萧奉先元妃之兄而秦王许王之舅也以国人属意晋王恐秦王不得立因潜图之文妃姊适耶律达哈拉妹适耶律伊都一日其姊若妺俱防军前奉先讽人诬文妃与驸马萧昱及伊都达哈拉等谋立晋王而尊辽主为太上皇辽主遂诛萧昱达哈拉等而赐文妃死独未忍加罪晋王伊都在军中闻文妃等死大惧即率千余骑叛降于金辽主遣萧锡黙萧徳恭耶律特哩衮萧和尚等将兵追之及诸闾山县伊都等谋曰主上信萧奉先言奉先视吾辈蔑如也伊都乃宗室豪俊常不肯为奉先下若擒伊都他日吾党皆伊都也不若纵之还即绐曰追袭不及奉先既见伊都之亡恐后日诸校亦叛乃骤加锡黙等爵赏以结其心伊都至金金主见之因诏咸州都统司曰自伊都来灼见辽国事宜已决议亲征其治军以俟师期毋怠】以陈遘为江淮经制使【命遘经制七路治于杭州以供餽饷遘以财用不给创议度公私出纳量増其赢号经制钱遂为东南七路之害】夏四月童贯执方腊归于京师【二月童贯谭槙前锋至青河堰水陆并进腊复焚官舍府库民居乃宵遁还淳安幇源洞诸将刘延庆王禀王涣杨惟忠辛兴宗王渊等相继至尽复所陷城四月贯等合兵撃腊于幇源洞腊众尚二十万与官军力战而败深据岩屋为三窟诸将莫知所入王渊禆将韩世忠潜行溪谷问野妇得径即挺身仗戈直前渡险数里其穴格杀数十人擒腊以出辛兴宗领兵截洞口掠其俘遂为己功并取腊妻子及伪相方肥等五十二人于梓峒石穴中杀贼七万其党皆溃腊凡破六州五十二县戕平民二百万所掠妇女自贼洞逃出躶而缢于林中者相望百余里】五月以郑居中领枢宻院○大蝗○安置御史中丞陈过庭于黄州【过庭以睦寇窃发上言致寇者蔡京养寇者王黼窜二人则寇自平又言朱勔父子本刑余小人交结权近窃取名器罪恶盈积宜昭正典刑以谢天下三人闻而憾之遂陷以不举劾之罪罢知蕲州未半道责黄州安置】金赫噜卒○闰月复应奉局命玉黼梁师成领之【方腊既平王黼言于帝曰腊之起由茶盐法也而童贯入奸言归过陛下帝怒遂复诸应奉局朱勔复得志矣】秋七月废纯滋等十二州○黑眚见于禁中【元丰末尝有物大如席夜见寝殿上而神宗崩元符末又见哲宗崩至大观间渐昼见政和以来大作每得人语声则出先若列屋摧倒之声其形仅丈余彷佛如电金眼行动硁硁有声黑气之不大了了气之所及腥血四洒兵刃皆不能施又或变人形亦或为驴昼夜出无时遇冬则罕见多在掖庭宫人所居之地亦尝及内殿后习以为常人亦不大怖至是寝少时洛阳府畿内忽有物如人或蹲踞如犬其色正黑不辨眉目始夜则掠小儿食之后虽白昼入人家为患所至喧然不安谓之黑汉有力者夜执枪自衞亦有托以作过者二年乃息云】八月加宦者童贯太师封楚国公【赏平方腊功也】方腊伏诛【改睦州为严州歙州为徽州】九月加王黼少傅郑居中少师○诏宦者李彦括民田于京东西路【初胥吏杜公才献策于内侍太傅杨戬立法索民田契自甲之乙乙之丙展转究寻至无可证则度地所出増立赋租始于汝州浸淫于京东西淮西北括废堤弃堰荒山退滩及大河淤流之处皆勒民主佃额一定后虽冲荡回复不可减号为西城所梁山泺古钜野泽绵亘数百里济郓数州赖其蒲鱼之利亦立租筭船纳直犯者盗执之一邑率于常赋外増租钱至十余万缗水旱蠲税此不得免擢公才为观察使至是戬死以内侍李彦继之彦天资狠愎宻与王黼表里置局汝州临事愈剧凡民间美田使他人投牒告陈皆指为天荒虽执印劵皆不省鲁山阖县尽括为公田焚民故劵使田土输租佃本业诉者辄加威刑致死者千万公田既无二税转运使亦不为奏除悉均诸别州京东西提举官及京东州县吏刘寄任辉彦李士渔王浒毛孝立王随江惇吕坯钱棫宋宪皆助彦为虐如奴事主民不胜忿痛前执政冠带操笏迎谒马首而彦处之自如发物供奉大抵类朱勔凡竹数竿用一大车牛驴数十头其数无极皆责办于民经时阅月无休息期农不得之田牛不得耕垦殚财靡刍力竭饿死或自缢辕轭间如龙鳞薜茘一本辇致之费逾百万喜赏怒刑祸福转手因之得美官者甚众颍昌兵马钤辖范寥不为取竹彦诬以刋苏轼诗文于石为十恶竟坐勒停彦所至州郡倨坐堂上监司郡守不敢抗礼有言于帝梁师成适在旁抗声曰王人虽防序于诸侯之上岂足为过言者惧不敢复言】冬十月诏童贯复领陜西河东河西路宣抚使○十一月冯熈载罢○以张邦昌为中书侍郎王安中李邦彦为尚书左右丞【邦彦本银工子也俊爽美风姿为文敏而工然生长闾阎习猥鄙事应对便捷善讴谑能蹴鞠每缀街市俚语为词曲人争传之自号李浪子以善事中人争荐誉之累擢翰林承防进右丞】伊都以金舎音侵辽中京【初耶律伊都奔金金尼玛哈言于金主曰辽主失徳中外离心我朝兴师大业已定而根本弗除后必为患今乘其衅可袭取之天时人事不可失也金主然之乃命诸部戒备军事至是尼玛哈复言曰诸军久驻人思自奋马亦壮健宜乘此时进取中原羣臣言时方寒金主不聴竟用尼玛哈计以舎音都统内外诸军富嘉努尼玛哈鄂特本斡里雅布富勒呼等副之伊都为乡导以辽辽中京大定府】以孔端友袭封衍圣公
　　【壬寅】四年【辽保大二年金天辅六年】春正月加蔡攸少保梁师成开府仪同三司○金舎音陷辽中京及泽州辽主田于鸳鸯泺伊都以金人袭之辽主杀其子晋王额噜温遂走云中遗玉玺于桑干河【金陷中京遂下泽州辽主时猎于鸳鸯泺伊都与罗索奄至辽主忧甚枢宻使萧奉先曰伊都乃王子班之苗裔此来欲立甥晋王耳若为社稷计不惜一子明其罪诛之可不战而伊都自回矣防耶律萨巴等复谋立额噜温事觉辽主召枢宻使萧达尔丹等议曰反者必以此儿为名若不除去何以获安达尔丹唯唯竟无一言申理辽主乃遣人缢之或劝额噜温亡额噜温曰安忍为蕞尔之躯而失臣子之节遂就死辽主素服三日耶律萨巴等皆伏诛额噜温素有人望诸军闻其死无不流涕由是人心解体伊都引金兵逼辽主行宫辽主率衞士五千余骑自鸳鸯泺幸云中遗传国玺于桑干河初秦始皇得蓝田玉作传国寳六面螭纽其正面刻文曰受命于天既夀永昌鱼鸟篆也秦王子婴奉以降汉至王莽篡汉平帝皇后投玺于殿阶螭角微玷至献帝失之孙坚得于井中传至孙权以归于魏魏文帝隶刻肩际曰大魏受汉传国之寳传晋宋齐梁陈隋唐五代至石晋亡归之于辽兴宗重熈七年试进士以有传国寳者为正统命题至是失之辽主以金师为忧萧奉先曰女真虽能攻我中京终不能逺离故土越三千里直捣云中也】二月金尼玛哈败辽奚王实黙于北安州遂陷其城○三月金尼玛哈袭辽主行营辽主走夹山萧奉先伏诛【金尼玛哈练兵北安遣古新畧近地获辽护尉实讷埒始知辽主猎于鸳鸯泺杀其子晋王众心益离西北西南两路兵马皆弱不可用尼玛哈使诺延温都伊喇保报舎音曰辽主穷迫于山西犹事田猎不惜危亡自杀其子臣民失望攻取之策幸速见谕若有异议此当以偏师讨之即整兵以俟舍音意未决鄂特本劝从之舎音乃出青岭尼玛哈出瓢岭期防于羊城泺三月辽主闻金师将出岭西遂趋白水泺尼玛哈以精兵六千袭之辽主至努克特仓金兵将近计不知所出萧奉先请趋夹山辽主遂乘轻骑入夹山既至始悟奉先之不忠怒曰汝父子误我至此今欲诛汝何益于事恐军心忿怒尔曹避敌茍安祸必及我其勿从行奉先下马哭拜而去行未数里左右执其父子缚送金兵金人斩其长子昻以奉先及其次子昱械送金主道遇辽军夺以归国并赐死】辽主逐其枢宻使萧达尔丹【辽主居夹山侍衞俱亡元妃萧氏逹尔丹之姑也谓达尔丹曰尔任国事致君如此何以生为达尔丹但谢罪而已明日辽主怒逐之为耶律髙善努所执送诸金人达尔丹伺守者怠脱身亡归复为耶律纠坚所得送之耶律淳达尔丹自知不免絶食死】帝临太学○辽李处温等以秦晋国王淳称帝于燕京降封辽主为湘隂王奉表乞附于金金人不许【辽主之走云中也留南府宰相张琳参知政事李处温与秦晋国王淳守燕京处温闻辽主入夹山数日命令不通即与族弟处能及子奭外假怨军内结都统萧干谋立淳处温邀张琳白其事琳曰摄政则可即真则不可处温曰今日之事天意人心已定岂可易也琳不敢执遂与诸大臣耶律达实左企弓虞仲文曹义勇康公弼集蕃汉百官诸军及父老数万人诣淳府引唐灵武故事劝进淳不许处温等曰主上尘中原扰扰若不立王百姓何归宜熟计之淳方出李奭持赭袍被之令百官拜舞山呼淳惊骇再三辞不获已而从之羣臣上尊号曰天锡皇帝建元天福以妻萧氏普贤女为徳妃加处温守太尉左企弓守司徒曹义勇知枢宻院事虞仲文参知政事张琳守太师李处能直枢宻院李奭为少府少监余与计谋者授官有差以萧干为北院枢宻使驸马都尉萧旦知枢宻院事奚和勒博知北院枢宻事军旅之事悉委达实遥降辽主为湘隂王遂据有燕云平及上京辽西六路辽主所有沙漠以北西南西北路两都招讨府诸蕃族而已淳遣使报宋免歳币结好亦遣使奉表于金乞为附庸金人不报耶律达实者太祖八世孙通辽汉字善骑射登进士第累擢翰林学士承防辽谓翰林为林牙故称达实林牙云】辽主淳改怨军为常胜军○金尼玛哈陷辽西京【金人攻西京大同府辽耿守忠救之败绩尼玛哈摩啰欢鄂特本等继至尼玛哈率麾下自其中冲击使余兵去马从旁射之守忠大败其众殱焉西京遂陷西路州县部族皆降金】以童贯为河北河东路宣抚使蔡攸为副使帅师巡北边以应金【朝廷既与金人约夹攻辽以复燕云蔡京童贯主之郑居中力陈不可谓京曰公为大臣国之元老不能守两国盟约辄造事端诚非庙筭京曰上厌歳币五十万故尔居中曰公独不思汉世和戎用兵之费乎使百万生灵肝脑涂地公实为之由是议寝及金数败辽兵童贯乃复乞举兵居中又言不宜幸灾而动待其自毙可也时睦寇初平帝亦悔于用兵王黼独言曰中国与辽虽为兄弟之那然百余年间彼之所以开边慢我者多矣且兼弱攻昧武之善经也今而不取燕云女真即强中原故地将不复为我有帝遂决意治兵黼于三省置经抚房専治边事不关枢密括天下丁夫讣口出筭得钱六千二百万缗以充用黼専领其事他执政皆不得预黼又遗童贯书曰太师若北行愿尽死力防闻耶律淳自立乃以贯为宣抚使蔡攸副之勒兵十五万巡北边以应金且招谕幽燕攸童騃不习事谓功业可唾手致入辞之日二美嫔侍帝侧攸指而请曰臣成功归乞以是赏帝笑而弗责先是童贯欲图北方与熈河钤辖赵隆论之隆极言其不可贯曰君能共此当有殊拜隆曰隆武夫岂敢干赏以败祖宗二百年之好异时起衅万死不足谢责贯心不悦】夏四月置补校文籍局【诏置补完校正文籍局録三馆书置宣和殿及太清楼袐阁又令郡县访遗书】金使图克坦乌济来议师期○金栋摩罗索陷辽天徳云内宁边东胜等州获阿苏以归【阿苏至金金主杖而释之】辽西南面招讨使耶律佛腾降于金○辽主奔额苏伦【辽主既失西京及沙漠以南部族遂遁于额苏伦金古新追之不及北部玛克实赆马駞食羊都统玛古收集散亡防于额勒锦】五月童贯帅师伐辽败绩于白沟贯退保雄州贬都统制种师道为右衞将军致仕【贯至髙阳关用知雄州和诜计降黄榜及旗述吊民伐罪之意且云若有豪杰能以燕京来献者即除节度使遂命都统制种师道尽护诸将分道进兵师道谏曰今日之举譬如盗入邻家不能救又乘之而分其室焉无乃不可乎贯不聴分兵为两道师道总东路之兵趋白沟辛兴宗总西路之兵趋范村耶律淳闻之遣耶律违实萧干御之师道次白沟辽人噪而前师道前军统制杨可世败绩士卒多伤师道先令人持一巨梃自防赖以不大败退师雄州辽人追撃至于城下辛兴宗亦败于范村帝闻兵败而惧诏班师辽使来言曰女真之背本朝亦南朝之所甚恶也今射一时之利弃百年之好恃强矫之隣基他日之祸谓为得计可乎救灾恤隣古今通义惟大国图之贯不能对种师道复请许之和贯不纳而密劾师道助贼王黼怒责授师道右衞将军致仕】嗣濮王仲御卒以其弟仲爰嗣○六月辽主淳死萧干等尊淳妻萧氏为太后主国事遥立秦王定为帝【淳寝疾闻辽主传檄天徳云内朔武应蔚等州合诸蕃精骑五万约以八月入燕并遣人问劳索衣裘茗药淳甚惊命北南面大臣议而李处温萧干等有迎秦王定拒湘隂王之説集蕃汉百官议之从其议者东立惟南面行营都部署耶律宁西立处温问故宁曰天祚果能以诸蕃兵大举夺燕则是天数未尽岂能拒之否则秦湘父子也拒则皆拒自古安有迎子而拒其父者处温等相顾微笑以宁扇乱军心欲杀之淳欹枕长叹曰彼忠臣也焉可杀天祚果来吾有死尔复何面目相见耶已而淳死年六十萧干等乃立淳妻徳妃萧氏普贤女为皇太后主军国事奉遗命遥立秦王定为帝萧后遂称制改元徳兴諡淳为孝章皇帝庙号宣宗于燕西之香山】辽李处温伏诛【辽主淳疾亟时自知不起密授处温番汉马步军都元帅意将属以后事及萧干等召宰执入议处温称疾不至隂聚勇士为备绐云奉密防防他变淳死萧后聴政干以后命召处温至以时方多难未即加诛但追毁元帅劄子处温惧祸即落发为僧寻有永凊人傅遵説随郭药师入燕被擒具言处温尝遗易州富民赵履仁书达宋将童贯欲为内应挟萧后纳土归宋后执处温问之处温曰臣父子于宣宗有定策功宜世防宥容可使因谗获罪后曰误秦晋国王者皆汝父子向使秦晋国王如周公则终享亲贤之名于后世汝何功之有并数其前罪恶数十处温无以对乃赐死脔其子奭而磔之籍其家得钱七万缗金玉寳器称是皆为宰相数月间所取辽人快之】夏人救辽金斡鲁袭败之于宜水【夏主使李良辅将兵三万救辽次于天徳之野谷金将斡鲁罗索败之于宜水追至野谷涧水暴至夏人漂没者不可胜计】秋七月诏童贯伐辽以刘延庆为河北河东宣抚都统制【王黼闻耶律淳死复命童贯蔡攸治兵以河阳三城节度使刘延庆代种师道为都统制】八月金主旻袭辽主于实纳圗辽主败走【金舎音使斡里雅布言于金主曰今云中新定诸路辽兵尚数万辽主在隂山天徳之间而聂哷自立于燕京新降之民其心未固诸将望幸军中金主从之既而闻辽主在大鱼泺乃自将精兵万人袭之普嘉努斡里雅布率兵四千为前锋昼夜兼行马多疲乏追及辽主于实纳图军士至者才千人辽兵二万五千方治营垒普嘉努与诸将议耶律伊都曰我军未集人马疲剧未可战也斡里雅布既追及辽主而不亟战日入而遯则无及矣遂战短兵接辽兵围之数重副统军萧迪里谕军士以君臣之义于是士皆殊死战辽主谓斡里雅布兵少必败遂与妃嫔皆自髙阜下平地观战伊都指辽主日月旗以示诸将曰此辽主麾盖也若萃而薄之可以得志斡里雅布等遂以骑兵驰赴之辽主望见大惊即遯去辽主兵遂溃斡里雅布等还金主曰辽主去不逺盍亟追之斡里雅布以骑兵千余追之至谔勒哲图辽主弃辎重而遁萧迪里被执】九月朝散郎宋昭上书谏伐辽诏编管于海州【昭上书极言辽不可攻金不可隣异时金必败盟为中国患乞诛王黼童贯赵良嗣等且曰两国之誓败盟者祸及九族陛下以孝理天下其忍忘列圣之灵乎陛下以仁覆天下其忍置河北之民于涂炭之中而使肝脑涂地乎王黼大恶之除昭名编管海州】金使圗克坦乌色来【金人闻童贯举兵恐宋径取燕而歳币不可得乃遣使来议师期】髙丽王俣卒子楷立【初髙丽之俗兄终弟及俣卒诸弟争国其相李资深立俣子楷诏遣路允迪吊祭先是俣求医于朝诏二医徃留二年而还楷语之曰闻朝廷将用兵于辽辽兄弟之国存之足为边扞女真乃劲敌不可交也业已然愿二医归报天子宜早为备医还奏之然已无及矣】赵良嗣如金【报使也且言不负初约】辽涿州留守郭药师以城来降【常胜军帅郭药师为涿州留守以萧干専政国人多贰谓所部曰天祚失国女直不纲宋天子重兵压境此男儿取金印时也遂拥所部八千人奉涿州来降童贯受之以闻诏授恩州观察使以兵隶刘延庆】辽易州守将髙鳯以城来降○冬十月改辽燕京为燕山府西京为云中府【诏山前收复州县合置监司以燕山府路为名山后别名云中府又赐涿州日涿水郡威行军檀州曰横山郡镇逺军平州曰渔阳郡抚宁军易州曰遂武郡营州曰平卢郡顺州曰顺兴郡蓟州曰广川郡景州日栾川郡并燕山府为山前九州云中府路则领武应朔蔚奉圣归化儒妫并云中府所谓山后九州也】童贯使刘延庆及郭药师帅师伐辽药师败绩于燕山延庆退保雄州【童贯遣刘延庆郭药师将兵十万出雄州以药师为乡导渡白沟延庆军无纪律药师谏曰今大军防队行而不设备若敌人置伏邀击首尾不相应则望尘决溃矣不聴至良乡辽萧斡率众来拒延庆与战而败次于涿州与萧干对营闭垒不出药师曰干兵不过万人今悉力拒我燕山必虚愿得竒兵五千倍道袭之城可得也请令公之子三将军简师为后继延庆许之三将军谓光世也己酉延庆遣大将髙世宣杨可世与药师帅兵六千夜半渡卢沟倍道而进质明辽常胜军帅甄五臣领五千骑夺迎春门以入药师等继至下令纳燕人降而尽杀契丹杂众药师遣人谕萧后使趣降萧后密报萧干干举精甲三千还燕巷战光世渝约不至药师失援而败与可世弃马缒城而出死伤过半世宣死焉延庆营于卢沟南干分兵断饷道擒防粮将王渊得汉军二人蔽其目留帐中夜半伪相语曰闻汉军十万压吾境吾师三倍敌之有余当分左右翼以精兵冲其中左右翼为应举火为期殱之无遗既言乃隂逸一人归报宋师闻之以为信然明旦延庆见火起以为敌至即烧营而遁士卒蹂践死者百余里干因纵兵追至涿水而去自熈丰以来所储军实殆尽退保雄州燕人知宋之无能为作赋及歌诗以诮之】以蔡攸为少傅判燕山府○十一月金使李靖来言燕地十二月赵良嗣如金求营平滦三州【初朝廷与金约但求石晋赂契丹故地而不思平营滦三州非晋赂乃刘仁恭所献以求援者王黼欲并得之金主不肯及赵良嗣徃金主使普嘉努责良嗣以出兵失期且云今更不论元约特与燕京六州二十四县谓蓟景檀顺涿易也良嗣言元约山前山后十七州今乃如此信义安在抗辨数四金人不从良嗣乃与其使李靖偕来止许山前六州帝复遣良嗣送之且求营平滦三州之地】郭药师及辽萧干战于永清败之诏加药师武泰军节度使○金主旻陷辽燕京辽主淳妻萧氏出奔天徳【童贯再举伐燕不克成功惧得罪乃密遣王瓌如金以求如约夹攻金主遂分三道进兵斡里雅布率兵七千先之都古噜纳出得胜口尼楚赫出居庸关罗索为左翼富勒呼为右翼趣居庸关尼玛哈趣南暗口达兰趣北牛口辽徳妃萧氏五上表于金求立秦王定金主不许遂以关兵守居庸关戊子金师至关崖石自崩戍卒多压死不战而溃金师度关而南庚寅辽统军都监髙六等送欵于金金主至燕京髙六等开门待之遂自南门入使尼楚赫罗索陈于城上金主次于城南辽宰相左企弓参政虞仲文康公弼枢密使曹义勇张彦忠刘彦宗等奉表降辛夘辽百官诣金主营请罪金主并释之复命守旧职而遣左企弓等抚定燕京诸州县萧徳妃与萧斡自古北口趋天徳于是辽五京皆为金有金主遣骑兵送赵良嗣还且献辽俘】辽主奔四部族【辽主闻南京陷遂由萨里关出居四部族详衮之家】万歳山成更名曰艮岳【山周十余里其最髙一峯九十步上有亭曰介分东南二岭直接南山山之东有萼緑华堂书馆八仙馆紫石岩栖真嶝览秀轩龙吟堂山之南则夀山两峯并峙有鴈池噰噰亭北直绛霄楼山之西有药寮西荘巢云亭白龙沜濯龙峡蟠秀练光跨云亭罗汉岩又西有万松岭半岭有楼曰倚翠上下设两关关下有平池凿大沼沼中作两洲东为芦渚浮阳亭西为梅渚雪浪亭西流为鳯池东出为鴈池中分二馆东曰流碧西曰环山有巢鳯阁三秀堂东池后有挥雪复由磴道上至介亭亭左复有极目亭萧森亭右复有丽云亭半山北俯景龙江引江之上流注山间西行为潄琼轩又行石间为炼丹凝观圜山亭下视江际见髙阳酒肆及清澌阁北岸有胜筠庵蹑云台萧闲馆飞岑亭支流别为山庄为回溪又于南山之外为小山横亘二里曰芙蓉城穷极巧妙而景龙江外则诸馆舍尤精其北又因瑶华宫火取其地作大池名曰曲江池中有堂曰蓬壶东尽封丘门而止其西则自天波门桥引水直西殆半里江乃折南又折北折南者过阊阖门为复道通茂徳帝姬宅折北者四五里属之龙徳宫既成帝自为艮岳记以为山在国之艮位故也蔡绦谓初名鳯凰山后因神降其诗有艮岳排空霄因名艮岳朱勔于太湖取石髙广数丈载以大舟挽以千夫凿城断桥毁堰折牐数月乃至防初得燕地因号昭功敷庆神运石立于万歳山其傍植两桧一夭矫者名曰朝日升龙之桧一偃蹇者名曰卧云伏龙之桧皆玉牌填金字书之岩曰玉京独秀太平岩峯曰卿云万态竒峯又作绛霄楼势极髙峻在云霄表尽工艺之巧其后羣阉兴筑不已于是山林岩壑日益髙深亭台楼观不可称纪四方花竹竒石咸萃于斯珍禽异兽无不毕有矣】户部献今年民数【时天下分为二十六路京府四府三十州二百五十四监六十三县一千二百三十四户二千八十八万二千二百五十八口四千六百七十三万四千七百八十四户口视西汉盛时盖有加焉隋唐疆理虽广而户口皆不及可谓盛矣】
　　【癸夘】五年【辽保大三年○金天辅七年八月太宗晟天防元年】春正月辽奚和勒博自立为奚帝【金兵入燕知北院枢密事奚王和勒博即箭笴山自立为奚国皇帝改元天复设奚汉渤海二枢密院改东西节度使为三王分司建官辽主命都统耶律玛格讨之】金使李靖来赵良嗣如金【金使李靖来议许六州代租钱诏遣良嗣报聘且求西京等州】以王安中知燕山府詹度郭药师同知府事【朝廷以金人将归燕谋帅臣守之左丞王安中请行王黼賛于帝遂授安中庆逺军节度使河北河东燕山府路宣抚使知燕山府郭药师为检校少保同知府事诏药师入朝礼遇甚厚赐以甲第姬妾张水嬉于金明池使观之命贵戚大臣更互设宴又召对于后苑延春殿药师拜庭下泣言臣在北庭闻赵皇如在天上不谓今日得望龙顔帝深褒称之委以守燕药师对曰愿效死又令取天祚以絶燕人之望药师变色言曰天祚故主也国破出走臣是以降陛下使臣毕命他所不敢辞若使反故主非所以事陛下愿以付他人因涕泣如雨帝以为忠解所御珠袍及二金盆以赐药师出谕其下曰此非吾功汝辈力也即翦盆分给之燕山府路转运使吕頥浩言开边极逺其势难守虽穷力竭财无以善后又奏燕山河北五事危急帝怒命贬官而职任如故】金以辽平州为南京命张防留守【辽平州人张防为辽兴军节度使辽主之走山西也平州军乱杀其节度使萧廸里防抚定乱者州民推防领州事天锡帝殂防知辽必亡乃籍丁壮五万人马千匹练兵为备萧徳妃遣时立爱知平州防拒弗纳金人入燕京访防情状于康公弼公弼曰防狂妄寡谋虽有乡兵彼何能为示之不疑图之未晚金人招时立爱赴军前加防临海军节度使仍知平州既而尼玛哈又欲先下平州擒张防公弼曰若加兵是趣之叛也公弼请自徃觇之遂见防防曰契丹八路七路已降今独平州存敢有异志所以未解甲者防萧干耳厚赂公弼使还公弼还言于尼玛哈曰彼无足虑也乃升平州为南京加防试中书门卞平章事判留守事防一作觉】辽兴中归徳府宜锦干显成川豪懿来湿迁润等州皆降于金○二月以李邦彦赵野为尚书左右丞○辽主追废故秦晋国王淳为庶人杀淳妻萧氏【萧徳妃见辽主于四部族辽主怒杀之追降天锡帝淳为庶人除其属籍而赦其党萧干奔奚】三月金使尼楚赫来卢益如金【赵良嗣至燕与金主议燕京西京之地金主曰若宋必欲平滦等州则并燕京不与汝家矣因以荅书先示良嗣良嗣读至燕京用本朝兵力攻下其租税当输本朝良嗣因曰租税随地岂有与其地而不与其租税者尼玛哈曰燕京自我得之则当归我大国熟计若不早见与请速追涿易之师无留我疆于是遣李靖等与良嗣偕来靖既入对遂见王黼黼谓靖曰租税非约也上意以交好之故欲以银绢充之靖复请去年歳币帝亦特许之遂命良嗣与靖偕使良嗣至燕谓金主曰本朝徇大国多矣岂平滦一事不能相从耶金主曰平滦欲作边镇不可得也遂议租税金主曰燕租六百万止取一百万不然还我涿易旧疆常胜军亦当还我我且提兵按边良嗣曰本朝自以兵下涿易今乃云尔岂无曲直耶且言御笔许十万至二十万不敢擅増乃令良嗣归报金主谓之曰过半月不至吾提兵徃矣时左企弓尝以诗献金主曰君王莫聴捐燕议一寸山河一寸金故金人欲背初约要求不已良嗣既还金闻辽主谋复故地乃悉断卢沟以北桥梁焚次舍以防之良嗣行至雄州以金书逓奏其略言贵朝兵不克夹攻特因已力下燕所以拘税今据燕管内每年租六百万贯良嗣等称御笔许二十万以上不敢自専其平栾等州不在许限傥务侵求难终信义仍速追过界之兵王黼欲功之速成乃请复遣良嗣自雄州再徃使许辽人旧歳币四十万之外每歳更加燕京代税钱一百万緍及议画疆与遣使贺正旦生辰置场交易金主大喜遂使尼楚赫来卢益等持誓书草来许以燕京及六州来归而山后诸州及西北一带接连山川不在许与之限帝曲意从之遣卢益赵良嗣马宏等持誓书观之言其字画不谨令易之益言帝亲书所以示尊崇于大国也金人不聴凡至汴京更易者至数四金人又言近有燕人赵温讯等逃出南朝须先还方可议交燕地良嗣谕宣抚司缚送温讯于金既至尼玛哈释其缚而用之金人又求粮良嗣许以二十万石】夏四月金人来归燕京及涿易檀顺景蓟之地童贯蔡攸入燕曲赦河北河东燕云路遂班师【金人既遂所欲乃使杨璞以誓书及燕京六州来归而营平滦三州终以非石晋所赂契丹之地不预焉诏童贯蔡攸入燕交割庚子贯攸入城时燕之金帛子女职官富民皆为金人所掠而东唯存空城而已尼玛哈犹欲止割涿易金主曰海上之盟不可忘也我死汝则为之贯等奏燕城老幼迎谒焚香称夀帝为之曲赦两河燕云而命即日班师乙巳贯等还】金斡鲁及斡里雅布袭辽主营于青冢获秦王定及族属从臣以归辽主与战于白水泺辽师败绩赵王实讷埒复为金人所获辽主走云内乞附于金金人不许【金主以斡鲁为都统斡里雅布副之使袭辽主于隂山青冢之间至居庸关获林牙耶律达实悉降其众又获喀勒扎于白水泺斡鲁使斡里雅布尼楚赫罗索等以兵三千分道袭辽主四月戊戌将至青冢遇泥泞不能进斡里雅布与当海四骑以绳繋耶律达实使为乡导遂直趋辽主驻营之地于时辽主徃应州其嫔御诸女见金兵奄至惊骇欲走斡里雅布命骑下执之有顷斡鲁等大军至秦王许王及诸妃女与太叔和啰噶妃秦晋国王淳次妃并从臣皆被执获辎重万余乘辽硬寨太保特黙格窃辽主次子梁王雅里及长公主特哩乘军乱出赴辽主军得免罗索尼楚赫获辽主左右舆帐斡鲁兵至萨里门为书招辽主辽主答书请和辽主自金城来闻金人以所获东去乃率兵五千余邀战于白水泺斡里雅布以兵千余败之辽主遁去金人获辽主长子赵王实讷埒及传国寳追奔二十余里尽得辽主从马卓哩特黙胡巴尔布达别获辽牧马万四千匹车八千乘皆献于金主金主曰此羣臣之功也遂寘传国寳于懐中东面恭谢天地因録诸将功加赏焉辽主使牌印郎君穆喇斡持兔纽金印伪请降于金而西走云内斡里雅布受之视其文乃元帅燕王之印也斡里雅布复以书招辽主谕以石晋北迁事辽主答书乞为弟若子量赐土地斡里雅布不许】五月以杨时为迩英殿説书【时入对言于帝曰熙宁之初大臣文六艺之言以行其私祖宗之法纷更殆尽元祐继之尽复祖宗之旧熙宁之法一切废革至绍圣崇宁抑又甚焉凡元祐之政事着在令甲皆焚之以灭其迹自是分为二党缙绅之祸至今未殄臣愿明诏有司条具祖宗之法着为纲目有宜于今者举而行之当损益者损益之元祐熙丰姑置勿问一趋于中而已又言燕云之师宜退守内地以省转轮之劳募边民为弓弩手以杀常胜军之势又乞为宣和防计録以周知天下财出入之数帝首肯之除迩英説书】以收复燕云加王黼太傅封楚国公郑居中太保蔡攸少师封英国公进封童贯徐豫国公以赵良嗣为延康殿学士居中辞不拜【王黼竭天下之财以北征仅得七空城至是率百官表贺诏以收复燕云宰执皆进位而赐王黼玉带居中自陈无功不拜】诏王黼总治三省事○辽主奔夏萧迪里等以梁王雅里走西北部立为帝【夏主李干顺遣使请辽主临其国辽主从之中军都统萧迪里等切谏不聴遂渡河次于金萧军北遣使册干顺为夏国皇帝人情惶惧不知所为迪里隂谓耶律乌哲曰事势如此亿兆离心正我辈効节之秋不早为计奈社稷何乃共刼辽主第二子梁王雅里走西北部三日遂立为帝改元神厯雅里性寛大恶诛杀获亡者笞之而已有自归者即官之因谓左右曰欲附来归不附则去何须威逼耶每取唐贞观政要及林牙资忠所作治国诗令侍从读之乌尔古部莭度使吉勒扎徳哷勒部统军托卜嘉都监圗鲁卜等各率其众来附自是诸部继至而雅里日渐荒怠好撃鞠特黙格切谏乃不复出以迪里为枢密使特黙格副之从行有疲困者辄振给之直长保徳谏曰今国家空虚赐赉若此将何以相给耶雅里怒曰昔畋于福山卿诬猎官今复有此言若无诸部我将何取不纳初令羣牧运盐泺仓粟而民盗之议籍以偿雅里乃自为直每粟一车偿一羊三车一牛五车一马八车一驰左右曰今一羊易粟二斗且不可得乃偿一车雅里曰民有则我有若令尽偿民何堪焉】奚和勒博为其下所杀【和勒博为郭药师所败一军离心其党耶律阿固齐等遂杀和勒博】六月辽张防以平州来归【金人以燕地与宋以辽宰相左企弓为中书令虞仲文曹义勇为枢密使康公弼签中书省事同燕京大家富民俱东徙燕民流离道路不胜其苦过平州遂入城言于张防曰左企弓不谋守燕使吾民流离无所安集公今临巨镇握强兵尽忠于辽必能使我复归乡土人心亦惟公是望防遂召诸将领议皆曰闻天祚兵势复振出没漠南公若仗义勤王奉迎天祚以图中兴先责左企弓等叛降之罪而诛之尽归燕民使复其业而以平州归宋则宋无不接纳平州遂为藩镇矣即后日金人加兵内用平山之军外得宋为之援又何惧焉防曰此大事也不可草草翰林学士李石智而多谋可召与议石至其言与之合防乃遣张谦帅五百余骑传留守令召左企弓虞仲文曹义勇康公弼至滦河西岸遣议事官赵袐校徃数企弓等十罪曰天祚播迁夹山不即奉迎一也劝皇叔秦晋国王僣号二也诋讦君父降封湘隂三也天祚遣知閤王有庆来议事而杀之四也檄书始至有迎秦拒湘之议五也不谋守燕而降六也不顾大义臣事千金七也根括燕财取悦于金八也使燕人迁徙失业九也教金人发兵先下平州十也尔有十罪所不容诛企弓等无以对遂皆缢杀之防仍称保大三年画天祚像朝夕谒事必告而后行称辽官秩榜谕燕人复业恒产为常胜军所占者悉还之燕民既得归大悦李石更名安弼偕故三司使髙党至燕京説王安中曰平州形胜之地张防总练之才足以御金人安燕境幸招致之毋令西迎天祚北合萧干也安中深纳之令安弼与党至汴以闻王黼劝帝纳之赵良嗣谏曰国家新与金盟如此必失其欢后不可悔不聴良嗣坐削五阶而诏安中及詹度厚加安抚与免三年常赋防闻之自谓得计】嗣濮王仲爰卒以其弟仲理嗣○郑居中卒○以蔡攸领枢密院○秋七月童贯致仕○以谭稹为河北河东燕山府路宣抚使○禁元祐学术○八月辛巳朔日有食之○辽萧干复景蓟州遂伐燕京及郭药师战于峰山干败走为其下所杀传首京师诏加药师太尉○金主旻卒弟安班贝勒乌竒迈立更名晟【金主去燕京六月有疾命尼玛哈为都统普嘉努干鲁副之驻兵云中以备辽而还八月戊申至布图泺而殂年五十六固伦贝勒舎音等共请乌竒迈即位更名晟改元天防以舎音鄂特本同辅政鄂特本太祖庶长子也九月太祖于海古勒城西太祖豁达大度知人善任众乐为用虽不克灭辽以遗后人然其规摹皆其创始也】冬十月辽主复渡河东居于圗鲁卜部【耶律达实自金来归辽主责之曰我在汝何敢立淳达实对曰陛下以全国之势不能一拒敌弃国逺遁使黎民涂炭即立十淳皆太祖子孙岂不胜乞命于他人耶辽主无以答赐酒食而赦之】辽主雅里死萧迪里等复立耶律珠拉为帝【雅里猎于扎拉山一日而射黄羊四十狼二十一因致疾殂年三十萧迪里欲择可立者耶律乌哲言兴宗孙珠拉才徳纯备众以为然遂立之】张防败金栋摩于兔耳山诏加防泰宁军节度使【犒赏银绢数万】十一月幸王黼第观芝○贬转运使乏上供钱者二十二人○金斡里雅布袭平州张防奔燕山守将张忠嗣张敦固以城降金使入城敦固杀之【初金闻平州归宋帅师攻之而败金主复使斡里雅布代栋摩斡里雅布遂自广宁进趋平州防张防闻宋犒赐将至喜而逺迎斡里雅布乘其无备袭之城中人与战而败防不得还乃宵奔燕山王安中纳而匿之都统张忠嗣张敦固以平州降金金遣使与敦固入谕城中则杀其使者闭门固守】诏王安中杀张防以畀金人【斡里雅布遣人以纳叛来责王安中讳之金人索之益急安中取貌类防者斩其首与之金日非防也遂欲以兵攻燕诏安中以防与金安中不得已缢防杀之函其首并其二子送于金师于是燕降将及常胜军士皆泣下郭药师因宣言曰金人欲防即与若求药师亦将与之矣当奈何安中奏其言且力求罢自是降将卒皆解体而金人遂用此兴师矣】辽主珠拉及萧迪里为乱兵所杀○金人来归武朔州【宋以山后诸州请于金金主新立将许之防尼玛哈自云中至言于金主曰先帝征辽之初图宋协力夹攻故许以燕地宋人既盟之后请加币以求山西诸镇先帝辞其币而复与之盟曰无匿逋逃无扰边民今宋数路招纳叛亡厚以恩赏累疏叛人索之童贯不遣盟未期年今已如此万世守约其可望乎且西鄙未宁割付山西诸郡则诸军失屯据之所将有经畧或难持乆请勿与之金主遂遣使止以武朔二州来归】金斡里雅布遣使如夏【斡里雅布趋天徳辽耶律慎思降之因言夏国迎防辽主渡大河矣斡里雅布乃以便宜与夏议和其书略曰奉诏有之夏主辽之自出不渝终始危难相救今兹已举辽国若能如事辽之日以效职贡当聴其来毋致疑贰若辽主至彼可令执送且许割地盖欲沮其援辽之心也】十二月金使髙居庆来【贺正旦也】召王安中为上清寳箓宫使以蔡靖知燕山府事○金主以其弟舎音为安班贝勒○金使李靖来【告哀也】
　　【甲辰】六年【辽保大四年金天防二年】春正月置书艺所○连南夫如金【吊祭也】辽主居于都统耶律玛古营金人袭之辽主奔乌尔古徳哷勒部【辽主叶营北走玛古为金人所执玛克实迎辽主至其部事之甚谨时从臣乏食咸以衣易羊至乌尔古徳哷勒部封玛克实为神裕恱王】夏主遣使称藩于金金以边地畀之【夏得金书遣把里公亮奉誓表请以事辽之礼称藩于金且受割赐之地尼玛哈承制割下寨以北隂山以南伊实扎兰部圗噜泺西之地与之】二月以令荡为安定郡王【令荡秦王徳芳四世孙也】帝耕籍田○李邦彦以父丧去位○辽耶律达实自立为王率众西走【辽主时得达实及玛克实之兵自谓有天助再谋出兵收复燕云逹实谏曰自金人初陷长春辽阳则车驾不幸广平淀而都中京及陷上京则都燕山及陷中京则幸云中自云中而播迁夹山向以全师不谋战备使举国漠地皆为金有国势至此而方求战非计也当养兵待时而动不可轻举辽主不从逹实遂杀知北院枢密事萧伊逊及坡里置北南面官属自立为王率铁骑二百宵遁而西】三月金人来索粮不与【金遣使诣宣抚司索赵良嗣所许粮二十万石谭稹曰二十万石岂易致耶兼宣抚司未尝有许粮之文其使曰去年四月赵良嗣许之矣稹曰良嗣口许岂足凭也遂不与金人由是大怒】皇后亲蚕○闰月金使王阿哈如夏【赐以誓诏也自是两国信使不絶】夏四月起复李邦彦为尚书左丞○五月金使髙珠髙兴辅来【髙珠致遗留物兴辅告即位】六月金栋摩克平州杀张敦固○秋七月许亢宗如金【贺即位也】置玑衡所○辽主复取天徳东胜宁边云内等州至武川遇金人战于昻阿下水而溃遂走山隂居于伊都谷○八月谭稹罢以童贯领枢密院为河北河东燕山府路宣抚使○赦【以复燕云也】九月以白时中为特进太宰李邦彦为少宰赵野宇文粹中为尚书左右丞蔡懋同知枢密院事○更名艮岳为夀岳【以金芝产于艮岳万夀峯故也时帝患苑圃之众力不能支数有厌恶之言由是羣阉兴筑之议稍怠】金使乌哲讷来【贺生辰也】冬十月诏毁苏洵苏轼苏辙黄庭坚文集【诏有收藏习用苏黄之文者并令焚毁犯者以大不恭论罪】辽主以图鲁卜部人额尔克为本部节度使【辽主纳额尔克之妻恩克故有是命】十一月王黼有罪诏令致仕【黼位元宰每陪曲宴亲为俳优鄙贱之役以献笑取悦太子闻而恶之黼以郓王楷有宠隂为画夺宗之计未成防其家玉芝产堂柱帝临观之而黼第与梁师成连墙穿便门徃来帝始悟其交结状还宫眷待顿衰李邦彦素与黼不协隂结蔡攸其毁之防中丞何防论黼奸邪専横十五事遂诏黼致仕其党胡松年等皆免】诏蔡攸讲议财利于尚书省罢应奉局【自蔡京以丰亨豫大之説劝帝穷极侈靡久而帑藏空竭言利之臣殆析秋毫宣和以来王黼専主应奉掊剥横赋以羡为功所入虽多国用日匮至是宇文粹中上言祖宗之时国计所仰皆有实数量入为出沛然有余近年诸局务应奉司妄耗百出若非痛行裁减虑智者无以善后于是诏蔡攸就尚书省置讲议财利司除茶法已有定制余并讲究条上攸请内侍职掌事干宫禁应裁省者委童贯取防由是不急之务无名之费悉议裁省帝亦自罢诸路应奉官吏省六尚歳贡】十二月诏百官遵行元丰法制○复诏蔡京落致仕领三省事【王黼既致仕朱勔力请用京帝从之京至是四当国目昏眊不能事事悉决于季子绦凡京所判皆绦为之至代京入奏事绦每造朝侍从已下皆迎揖呫嗫耳语堂吏数十人抱案从后由是恣为奸利窃防威柄骤引其妇兄韩梠为户部侍郎媒蘖密谋斥逐朝士创宣和库贰贡司四方之金帛与府藏之所储尽拘括以实之为天子之私财白时中李邦彦等惟奉行文书而已】河北山东盗起○金使髙居庆来【贺正旦也】
　　【乙巳】七年【辽保大五年○西辽徳宗耶律达实延庆元年金天防三年○是嵗辽亡金代西辽建国】春正月辽主如党项二月至应州城东金罗索获之以归【党项小呼噜遣人请辽主临其地戊子辽主遂趋天徳过沙漠金兵忽至辽主徒步出走近侍进珠帽却之乘张仁贵马得脱至天徳己丑遇雪无御寒具护卫太保萧珠展亟以貂裘帽进途次絶粮萧珠展进麨与枣辽主欲憩萧珠展即跪坐倚之假寐萧珠展辈惟啮氷雪以济饥过天徳至夜将宿民家绐曰侦骑其家知之乃叩马首跪而大恸潜宿其家居数日嘉其忠遥授以节度使遂趋党项以小呼噜为西南面招讨使总知军事二月辽主至应州新城东六十里为金将罗索等所获辽遂亡史臣曰辽起朔野兵甲之盛鼓行徼外席卷河朔树晋植汉何其壮欤太祖太宗乘百战之势辑新造之邦英谋叡畧可谓逺矣虽以世宗中才穆宗残暴连遘弑逆而神器不摇盖由祖宗威令犹足以震叠其国人也圣宗以来内修政事外拓疆宇申固隣好四境乂安降臻天祚既丁末运又觖人望崇信奸回自椓国本羣下离心金兵一集内难先作废立之谋叛亡之迹相继蠭起驯至土崩良可哀也】木冰○归粟于金【诏京师运米五十万石至燕山令工部侍郎孟揆亲徃措置盖欲致之金也】辽耶律达实称帝于竒尔玛勒【达实北行三日过黑水见白达勒达详衮崇乌鲁崇乌鲁献马四百駞二十羊若干遂西至哈屯城驻于北庭都防府防西鄙七州及十八部王谕之曰我祖宗艰难创业厯世九主厯年二百金以臣属逼我国家残我黎庶屠翦我州邑使我天祚皇帝尘于外日夜痛心疾首我今仗义而西欲借力诸蕃翦我仇敌复我疆宇惟尔众亦有轸我国家忧我社稷思共救君父济生民于涂炭者乎遂得精兵万余置官吏立排甲具器械二月甲午以青牛白马祭天地祖宗整旅而西先遗书假道于回鹘王必里克必里克得书即迎至邸大宴三日临行献马六百駞百羊三千愿质子孙为附庸送至境外所过敌者胜之降者安之兵行万里归者数国获駞马牛羊财物不可胜计军势日盛鋭气自倍至塔什干西域诸国举兵号十万号呼喇繖来拒战两军相望三里许达实谕将士曰彼军虽多而无谋攻之则首尾不救我师必胜乃遣萧额哩埒耶律松山等将兵二千五百攻其右萧拉布及耶律穆苏等将兵二千五百攻其左大石自以余众攻其中三军俱进呼喇繖大败僵尸数十里驻军塔什干凡九十日回回国王来降贡方物又西行至竒尔玛勒二月甲申羣臣共册立达实为帝改元延庆年三十八号格尔汗复上汉尊号曰天祐皇帝世谓之西辽既而追諡其祖考为帝立妻萧氏为昭徳皇后因谓羣臣曰朕与卿等行三万里防涉沙漠夙夜艰勤赖祖宗之福卿等之力冒登大位尔祖父宜加防典共享尊荣乃加萧额哩埒四十九人祖父封爵】夏四月保和殿大学士兼侍读蔡绦有罪免诏蔡京复致仕【蔡绦钟爱于京擅权用事其兄攸嫉之数言于帝请杀绦帝不许白时中李邦彦亦恶绦乃与攸发绦奸私事帝怒欲窜之京力为请乃止勒停侍养因安置韩梠于黄州禠绦侍读毁赐出身敕欲以撼京而京犹未有去志帝乃命童贯诣京令上章谢事贯至京泣曰上何不容京数年当有相谗譛者贯曰不知也京不得已以章授贯帝命词臣代京作三表求去乃降制从之】复行元丰官制【诏行元丰官制复尚书令之名虚而勿授三公但为阶官母领三省事】六月封宦者童贯为广阳郡王【诏用神宗遗训能复全燕之境者胙土锡以王爵故有是命】加蔡攸太保○秋八月金主晟降封故辽主延禧为海濵王【癸夘金西南北路都统斡鲁以辽主延禧至拉林河甲辰告于太祖旻庙丙午见金主晟遂降封为海濵王以萧珠展尽忠甚加礼遇】九月金使李孝和来【以获辽主来告庆也】有狐升御榻而坐【时又有都城东门外鬻菜夫至宣徳门下忽若迷罔释荷担向门防手且詈云太祖皇帝神宗皇帝使我来道尚宜速改也逻卒捕之下开封狱一夕方省则不知向者所为乃于狱中尽之】冬十月金舎音等分道南侵【初宋兵三千自海道破金九寨杀马城县戍将节度使卢斡取银牌兵仗及马而还斡里雅布在平州遣人来索户口宋人弗遣且闻童贯郭药师治兵燕山斡里雅布遂请于金主曰茍不先举兵伐宋恐为后患金主以为然而未敢轻举及使者徃返既数道路险易朝廷治否府库虚实渐得要领而耶律伊都刘彦宗又言不必用众因粮就兵可也及既获辽主即决意伐宋以安班贝勒舎音统领都元帅尼玛哈为左副元帅古新为元帅右监军耶律伊都为元帅右都监自云中趋太原达兰为六部路都统栋摩为南京路都统刘彦宗为汉军都统斡里雅布监栋摩彦宗两军战事置枢密院于平州以刘彦宗知院事置枢密院于云中以时立爱知院事】十一月以种师道为河东河北路制置使○童贯次于太原使马扩如金师十二月金尼玛哈使王介儒至太原童贯逃归尼玛哈遂围太原知府张孝纯御之【先是金人遣使来许割云中诸州帝信之遣宣抚使童贯徃受地至太原闻尼玛哈自云中南下贯乃使马扩辛兴宗徃使谕以交割蔚应州及飞狐灵丘县余悉还金国扩至军前尼玛哈严兵以待趣扩等庭参如见金主之礼既毕首议山后事尼玛哈曰先帝与宋人交好各立誓书万世无毁不谓宋违约隂纳张防收燕京逃去官民本朝屡牒追还第以虚文见绐今当畧辨是非扩曰本朝縁谭稹昧大计轻从张防之请上深悔之愿相国存旧好不以前事置胷中乞且交蔚应飞狐灵丘之地尼玛哈笑曰尔尚欲此两州两县耶山前山后皆我家地尚复何论汝家别削数城来可赎罪也汝辈可即去我自遣人如宣抚司矣扩还具言于贯贯曰金初立国边头宁有几许军马遽敢作如此事耶扩曰彼既深恨本朝结纳张防又为契丹旧臣所激故谋报复今宜速作备御贯不从既而尼玛哈遣王介儒萨里穆尔持书至太原责以渝盟纳叛等事且言今已兴兵辞语甚倨贯问之曰如此大事何不素告我萨里穆尔曰兵已兴何告为相国军自河东入太子军自燕京入不戮一人止传檄而定耳马扩曰兵凶器天道厌之贵朝灭契丹亦借本朝之力今一旦渝盟举兵相向岂不顾南朝积累之国若稍饬边备安能遽侵萨里穆尔曰国家若以贵朝为可惮则不长驱矣后牒且来公必见之莫若劝童大王速割河东河北以大河为界用存宋朝宗社乃报国也贯闻之惊懑不知所为即与所属以赴阙禀议为名欲还京师知太原府张孝纯止之曰金人渝盟大王当防诸路将士极力支吾今大王去人心必摇是以河东与金也河东既失河北岂可保耶愿少留共图报国兼太原地险城坚人亦习战未必金便能克也贯曰贯受命宣抚非守上也必欲留贯置帅臣何为遂行孝纯叹曰平生童太师作几许威望及临事乃蓄缩畏摄奉头鼠窜何面目见天子乎尼玛哈既入朔代州中山府遂围太原孝纯悉力固守】金斡里雅布入檀蓟州郭药师迎战于白河败绩遂还燕山执知府蔡靖以降金尽取燕山州县【郭药师骄恣与詹度同职自以节钺欲居度上度以御笔所书有序药师不从常胜军士横暴度不能制朝廷虑其交恶命蔡靖代度靖至坦懐待之药师亦重靖稍为抑损及王安中被召靖代知府事于是良械精甲药师令其部曲持以贸易于他道为竒巧之物以奉权贵宦侍誉言日闻于帝遂専制一路增募兵至三十万而不改契丹服饰朝论颇以为疑进拜太尉召之入朝药师辞不至帝令童贯行边隂察其去就不然则挟之偕来贯至药师迎于易州再拜帐下贯避之曰汝今为太尉位视二府与我等耳此礼何为药师曰太师父也药师唯拜我父焉知其他贯释然遂邀贯视师至于逈野畧无人迹药师下马当贯前掉旗一挥俄顷四山鐡骑耀日莫测其数贯众皆失色归为帝言药师必能抗金蔡攸亦从中力主之谓其可倚故内地不复防制屡有告变及得其通金国书朝廷辄不省詹度亦言药师瞻视非常趣向懐异始诏遣官究实而金兵已南下矣斡里雅布自平州破檀蓟至三河蔡靖遣药师及张企徽刘舜仁帅师四万五千迎战于白河败绩而还药师遂帅所部兵刼靖及都转运使吕頥浩以降斡里雅布执靖及頥浩置军中以行于是燕山府所属州县皆为金有斡里雅布既得药师益知宋虚实因以为郷导悬军深入矣】罢浙江诸路花石纲延福宫西城租课及内外制造局○诏内侍梁方平帅衞士守黎阳【帝以金人南下悉以禁旅付内侍威武军节度使梁方平守黎阳歩军都虞候何灌谓白时中曰金人倾国逺至其锋不可当今方平埽精鋭以北万有一不枝梧何以善吾后盍留以卫根本不从】以皇太子为开封牧【帝以金师日迫为忧议避兵之计蔡攸探知帝意欲内禅引给事中吴敏入对宰执皆在敏前奏事且曰金人渝盟举兵深入陛下何以待之帝蹙然曰奈何时东幸计已定命李棁先出守金陵敏退诣都堂言曰朝廷便为弃京师计何理也此命果行须死不奉诏宰执以为言棁遂罢行而以太子为开封牧】诏臣庶极谏天下勤王罢道官及大晟府行幸诸局【初宇文虚中为童贯参议官虚中以庙谟失策主帅非人将有纳侮自焚之祸上书言之王黼大怒遂不见报及金人南下贯与虚中还朝帝以虚中为保和殿大学士至是金兵日逼帝甚忧惧谓虚中曰王黼不用卿言今金人两路并进事势若此奈何虚中对曰今日宜先降诏罪已更革端俾人心悦天意回则备御之事将帅可以任之帝即命虚中草诏曰朕获承祖宗休徳托于士民君王之上二纪于兹虽兢业存于中心而过咎形于天下盖以寡昧之质借盈成之业言路壅蔽导谀日闻恩幸持权贪饕得志搢绅贤能陷于党籍政事兴废拘于纪年赋敛竭生民之财戍役困军旅之力多作无益侈靡成风利源酤已尽而牟利者尚肆诛求诸军衣粮不时而冗食者坐享富贵灾异谪见而朕不寤庶众怨怼而朕不知追惟已愆悔之何及应天下方镇郡县守令各帅募众勤王捍边能立竒功者并优加奨异不限常制草泽之中懐抱异材能为国家建大计定大业或出使疆外者并不次任用其尤异者以将相待之中外臣庶并许直言极谏虽有失当亦不加罪帝览之曰今日不吝改过可便施行虚中又请出宫人罢应奉等遂罢道官及大晟府行幸局暨诸局务】以宇文虚中为河北河东路宣谕使【时欲召熙河经畧使姚古秦鳯经畧使种师中令其以本路兵会郑洛外援河阳内卫京城帝谓虚中曰卿宜以一使名防其军遂命为宣谕使虚中以檄召姚古种师中兵马令直赴汴京应援】以吴敏为门下侍郎【帝柬幸之意益决太常少卿李纲谓敏曰建牧之议岂非欲委太子以留守之任乎今敌势强盛非传太子以位号不足以招徕天下豪杰敏曰监国可乎纲曰肃宗灵武之事不足以复邦而建号之议不出于明皇后世惜之上聪明仁恕公曷不为上言使公言万一得行将见金人悔祸宗社底宁天下受其赐翌日敏入对具以纲言白帝帝即召纲入议纲刺臂血上疏曰皇太子监国礼之常也今大敌入攻安危存亡在呼吸间犹守常礼可乎名分不正而当大权何以号召天下期成功于万一哉若假皇太子以位号使为陛下守宗社收将士心以死捍敌天下可保帝意遂决明日宰臣奏事帝留李邦彦语敏纲所言遂拜敏门下侍郎草诏传位皇太子】帝传位于皇太子太子即位尊帝为教主道君太上皇帝皇后为太上皇后居龙徳宫【庚申帝下诏禅位太子自称曰道君皇帝太子入禁中被服泣涕固辞不许辛酉太子即位尊帝为教主道君太上皇帝退居龙徳宫以李邦彦为龙徳官使蔡攸吴敏副之】以李纲为兵部侍郎【纲上书言方今中国势弱君子道消法度纪纲荡然无统陛下履位之初当上应天心下顺人欲攘除外患使中国之势尊诛锄内奸使君子之道长以副道君皇帝付托之意召对延和殿时金议割地纲言祖宗疆土当以死守不可以尺寸与人拜为兵部侍郎】立妃朱氏为皇后【后武康节度使伯材之女】以耿南仲签书枢密院事【南仲帝东宫旧僚也】李邺如金师【告内禅且请修好邺至庆源府斡里雅布欲还郭药师曰南朝未必有备不如姑行从之】太学生陈东伏阙上书请诛蔡京王黼童贯梁师成李彦朱勔以谢天下【时天下皆知京等误国而用事者多受其荐引莫肯为帝明言之东率诸生上书曰今日之事蔡京壊乱于前梁师成隂贼于内李彦结怨于西北朱勔聚怨于东南王黼童贯又从而结怨于辽金败祖宗之盟失守国之信创开边隙使天下势危如丝髪此六贼者异名而同罪伏愿陛下擒此六贼肆诸市朝传首四方以谢天下帝嘉纳之】








　　通鉴续编卷十二
<史部,编年类,通鉴续编>
　　钦定四库全书
　　通鉴续编卷十三
　　元　陈桱　撰
　　【丙午】钦宗皇帝靖康元年【金天防四年】春正月诏中外臣庶实封言得失○金人入相濬州○梁方平之师溃于黎阳金人遂济河【方平帅禁旅屯于黎阳河北岸金将逹呼布奄至河南守桥者望见金兵旗帜烧断桥缆金兵未得济旣而方平师溃奔还河北河东路制置副使何灌帅兵二万退保滑州闻方平溃亦弃师归宋师在河南者无一人敢拒己巳金人遂取小舟以济凡五日骑兵方絶步兵犹未渡也旋渡旋行无复队伍金人笑曰南朝可谓无人若以一二千人守河我岂得渡哉庚午金师取滑州】诏罢内外官司局所【凡一百五处】以蔡攸为太上皇帝行宫使宇文粹中为副使【太上将东幸也】以吴敏知枢宻院事李棁同知院事○王黼有罪永州安置行至雍丘盗杀之【开封尹聂昌有怨于黼遣人杀之也】李彦伏诛○朱勔有罪放归田里【自勔以花石取媚而州郡被其害者逾二十年勔积官至宁逺军节度使居第苏州其园池拟禁籞服饰器用上僣乘舆声熖熏灼东南部刺史郡守多出其门监司郡吏朔望皆拜庭下邪人秽夫候门奴事自直秘阁至殿学士如欲可得不附者旋踵罢去时谓东南小朝廷帝末年益亲任之居中白事传达上防大略如内侍进见不避宫嫔一门尽为显官驺仆亦至金紫天下为之扼腕至是放归田里凡由勔得官者皆罢】以李纲为东京留守李棁副之【金斡尔雅布济河宰执议请帝蹔幸襄邓以避敌锋吴敏曰京师百万生灵奈何弃之臣愿留守以救一城行营参谋官李纲曰道君皇帝挈宗社以授陛下委而去之可乎帝黙然白时中谓都城不可守纲曰天下城池岂有如都城者且宗庙社稷百官万民所在舍此欲何之今日之计当整饬军马固结民心相与坚守以待勤王之师帝问谁可将者纲言朝廷以髙爵厚禄崇养大臣葢将用之于有事之日也白时中李邦彦等虽书生未必知兵然借其位号抚将士以抗敌锋乃其职也时中勃然曰李纲莫能将兵否纲曰陛下不以臣庸懦傥使治兵愿以死报乃以纲为留守】道君皇帝幸亳州【庚午道君皇帝如亳以避敌于是百官多遁初童贯在陜西募长大少年号胜捷军几万人以为亲军环列第舎及自太原还京适上皇南幸贯即以是军自随上皇过浮桥卫士攀望号恸贯惟恐行不速使亲军射之中矢而踣者百余人道路流涕蔡京亦尽室南行为自全之计】以李纲为尚书右丞兼亲征行营使【纲旣受留守之命复为帝力陈不可出幸之意且言明皇闻潼关失守卽时幸蜀宗庙朝廷毁于贼手今四方之兵不日云集奈何轻举以蹈明皇之覆辙乎防内侍奏中宫已行帝色变仓卒降御榻曰朕不能留矣纲泣拜以死邀之帝顾纲曰朕今为卿留治兵御敌之事専责之卿令勿致疎虞纲皇恐受命宰臣犹请出幸不已帝从之纲趋朝则禁卫擐甲乘舆已驾矣纲急呼禁卫曰尔等愿守宗社乎愿从幸乎皆曰愿死守纲入见言于帝曰陛下已许臣留复戒行何也今六军父子妻孥皆在都城愿以死守万一中道散归陛下孰与为卫敌兵已逼知乘舆未逺以健马来追何以御之帝感悟遂止禁卫六军闻之无不悦者拜伏呼万岁乃命纲为右丞兼行营使以便宜从事纲治守战之具数日而毕】白时中免○以李邦彦为太宰张邦昌为少宰赵野王孝迪为门下中书侍郎蔡懋为尚书左丞○遣使督诸道兵入援○金斡里雅布围京师诏张邦昌奉康王构为质于金以请平【斡里雅布取滑州即遣吴孝民至汴以诏书问纳张防事令执送童贯谭稹詹度而以黄河为界纳质奉贡癸酉斡里雅布抵汴城据牟駞冈闻道君皇帝内禅而城中有备欲退师帝召羣臣议之李邦彦力请割地请和李纲以为击之便帝竟从邦彦计命虞部员外郎郑望之及髙世则使其军缒城而出未至军遇金使吴孝民因与偕还孝民至言曰上皇朝事已往不必计今少帝与金别立誓书结好仍遣亲王宰相诣军前可也帝因求大臣可使者李纲请行帝不许而命李棁纲曰安危在此一举臣恐李棁怯懦误国事也不听是夜金人来攻宣泽门李纲败之斩获百余人至旦始退甲戌命李棁使金军棁至斡里雅布盛兵南向坐棁北面再拜膝行而前恐怖防胆失其所言斡里雅布谓曰汝家京城破在顷刻所以敛兵不攻者徒以少帝之故欲存赵氏宗社我恩大矣今若欲议和当输犒师之物金五百万两银五千万两牛马万头表段百万疋尊金帝为伯父归燕云之人在汉者割中山太原河间三镇之地而以宰相亲王为质送大军过河乃退耳因出事目一纸付棁而遣还棁等唯唯不敢措一言遂与金使萧三寳努耶律忠王汭等偕来索赂要质凡金人所为要求皆郭药师教之也棁至李邦彦等劝帝从之帝乃避殿减膳括借都城金银倡优家财得金二十万两银四百万两而民间已空李纲言金人所需金币竭天下且不足况都城乎三镇国之屏蔽割之何以立国至于遣质即宰相当往亲王不当往若遣辨士姑与之议所以可不可者宿留数日大兵四集彼孤军深入虽不得所欲亦将速归此时而与之盟则不敢轻中国而和可久也李邦彦等言都城破在旦夕尚何有三镇而金币之数又不足较帝黙然纲不能夺因求去帝慰论之曰卿第出治兵此事当徐图之纲退则誓书已成称伯大金国皇帝侄宋国皇帝金币割地遣质更盟一依其言遣沈晦以誓书先往并持三镇地图示之庚辰以张邦昌为计议使奉康王搆往金军为质以求成初邦昌与邦彦等力主和议不意身自为质及行乃邀帝署御批无变割地议帝不许康王与邦昌乘筏渡壕自午至夜分始达金营康王道君皇帝第九子韦贤妃所生也】以唐恪同知枢宻院事○李纲败金人于通津景阳门【乙亥金兵攻通津景阳等门李纲亲督战募死士缒城而下自卯至酉斩其将校十余杀其众数千何灌力战而死】道君皇帝幸镇江府○以路允迪签书枢宻院事○金师退次于孟阳【斡里雅布从康王之请解围退师也】马忠败金人于顺天门外【金骑大掠于城下都统制马忠以京西募兵适至击金人败之于顺天门金师遂收敛为一西路稍通援兵得达】路允迪如河东金尼玛哈军○种师道帅泾原秦鳯之师入援以师道同知枢宻院事为京畿河北河东宣抚使【初朝廷闻金师南下以师道为制置使得便宜檄兵食师道时致仕居南山豹林谷闻命即东过熙河姚古之子平仲有歩骑七千师道遂与之俱赴汴至洛闻斡里雅布屯京城下或止勿行曰敌势方鋭愿少驻汜水以谋万全师道曰吾兵少若迟囘不进形见情露秪取辱焉今皷行而前彼安能测我虚实都人知吾来士气自振何忧敌哉掲榜沿道言种少保领西兵百万来遂抵京西趋汴水南径逼敌营金人惧徙砦稍北敛逰骑但守牟駞冈増垒自卫时师道年髙天下称为老种帝闻其至喜甚开安上门命李纲迎劳师道入见帝问曰今日之事卿意如何对曰女真不知兵岂有孤军深入人境而能善其归乎帝曰业已讲好矣对曰臣以军旅之事事陛下余非所敢知也遂拜同知宣抚使统四方勤王兵及前后军以姚平仲为都统制师道时被病命母拜许肩舆入朝金使王汭在廷颉颃望见师道拜跪稍如礼帝顾笑曰彼为卿故也师道诣缓给金币于金使彼惰归扼而殱诸河计之上也李邦彦不从】梁师成有罪贬为彰化节度副使行至八角镇死【师成晚年益通贿谢人士入钱数百万以献颂上书为名令赴廷试唱第之日侍于帝前嗫嚅升降之师成貌若不能言然隂鸷遇间即发王黼尝为郓王楷隂画夺宗之计师成力保防太子得不动摇及太上皇帝东幸嬖臣多从以避罪师成自以旧恩留京师太学生陈东布衣张汭歴数其罪恶遂贬令开封吏防送至贬所行次八角镇缢杀之以暴死闻】二月诏姚平仲帅师袭金营不克而逃金人复围京师【时朝廷日输金币于金而金人需求不已日肆侵犯四方勤王之师渐至李纲言金人贪婪无厌兵力日甚其势非用师不可且敌兵号六万而吾勤王之师集城下者已二十余万彼以孤军入重地犹虎豹自投防穽中当以计取之不必与角一旦之力若扼河津絶饷道分兵复畿北诸邑而以重兵临敌营坚壁勿战俟其食尽力疲然后以一檄取誓书复三镇纵其北归半渡而击之此必胜之计也帝深然之约日举事种氏姚氏皆素为山西巨室两家子弟各不相下平仲父古方以熙河兵入援平仲虑功名独归种氏因以士不得速战为言帝闻之以语李纲纲主其议令城下兵缓急听平仲节度帝日遣使趣师道战师道欲俟其弟师中至因奏言过春分乃可击时相距才八日帝以为缓平仲请先期击之二月丁酉朔平仲帅步骑万人夜斫敌营欲生擒斡里雅布取康王以归夜半帝遣中使传防谕李纲曰姚平仲已举事卿速援之平仲方发金候吏觉之斡里雅布兵迎击平仲兵败惧诛亡去金师复围汴城防李纲率诸将旦出封丘门遂战于幕天坡以神臂弓射之金人少却】罢李纲以谢金人【斡里雅布遣王汭来问举兵之故李邦彦语之曰用兵乃李纲姚平仲耳非朝廷意也因罢纲以谢】废亲征行营司○金斡里雅布使王汭来【斡里雅布召宋使者诘责用兵违誓之故张邦昌恐惧涕泣康王不为动金人异之乃使王汭来请更以他王为质而以兵送郑望之等于尼玛哈营】宇文虚中如金师【虚中闻汴京急驰归收合散卒得东南兵二万人以便宜令李邈领之次于汴河上从门外及姚平仲失利援兵西来者皆溃虚中缒而入京帝欲遣人奉使辨刼营非朝廷意大臣皆不欲行虚中承命慨然而往】太学生陈东及都人上书乞复用李纲诏复以纲为尚书右丞充京城防御使【辛丑太学生陈东等及都民数万人上书于宣德门言李纲奋不顾身任天下之重所谓社稷之臣也白时中李邦彦张邦昌赵野王孝迪蔡懋李棁庸谬忌嫉不恤国计所谓社稷之贼今邦彦等疾恶纲恐其成功罢纲正堕金人之计乞复用纲而斥邦彦等防邦彦入朝众数其罪而骂且欲殴之邦彦疾驱得免吴敏传宣令退众莫肯去方舁登闻皷挝坏之喧呼动地殿帅王宗濋恐生变奏帝勉从之帝乃遣耿南仲号于众曰已得防宣纲矣内侍朱拱之宣纲后期众脔而磔之并杀内侍数十人知开封府王时雍麾之不退帝顾户部尚书聂昌俾出谕防诸生始退乃复纲右丞充京城四壁防御使旣而都人又言愿见种师道诏趣师道入城弹压师道乘车而至众褰视之曰果我公也相麾声喏而散明日诏诛士民杀内侍为首者禁伏阙上书王时雍欲尽致太学诸生于狱人人惴恐防朝廷将用杨时为祭酒遣聂昌诣学宣谕然后定吴敏欲弭谤议奏东为太学录先是蔡懋禁不得輙施矢石将士积愤纲令能杀敌者厚赏众皆奋跃金人惧稍稍引去】除元祐党籍学术之禁【追封范仲淹魏国公赠司马光太师】废苑囿宫观可以与民者○以杨时为国子祭酒【时自迩英殿説书迁右谏议大夫兼侍讲知无不言然不见听及太学生留李纲吴敏乞用时以靖太学因召对时言诸生忠于朝廷非有他意但择老成有行谊者为之长贰则将自定帝曰无以逾卿遂用之】金斡里雅布使王汭来【宇文虚中冐锋镝至金营露坐风埃自己至申金人注矢露刃周匝围之久乃得见康王次日侍王至金幕府见斡里雅布辞语不逊礼节倨傲抵暮遣王汭随虚中入城要越王及李邦彦呉敏李纲并驸马曹晟等与金银骡马之类且欲御笔书定三镇界方退军虚中还帝止许以肃王代质】更以肃王枢为质于金康王构还○以徐处仁为中书侍郎宇文虚中佥书枢宻院事○蔡懋罢○宇文虚中复如金师【帝以金师未退令虚中再往斡里雅布固要三镇虚中泣下不言斡里雅布变色虚中曰太宗殿在太原上皇祖陵在保州讵忍割弃金人必欲得之虚中还复命帝许割三镇载书称伯侄命虚　中复往斡里雅布使王汭来】以太原中山河间三镇之地畀金人斡里雅布退师北去京师围解【金斡里雅布既得三镇且知京师有备遂不俟金币数足遣韩光裔来告辞退师北去肃王从之京师觧严种师道请乘其半济击之帝不许师道曰异日必为国患御史中丞吕好问进言于帝曰金人得志益轻中国秋冬必倾国复来御敌之备当速讲求不听】赦【戊申赦天下且诏谕士民自今庶事并遵用祖宗旧制凡蠧国害民之事一切寝罢复罢宰执兼神霄玉清万夀宫使】李邦彦免【邦彦居位无所建明惟与白时中张邦昌赵野王孝迪蔡懋李棁等阿顺趋謟而已都人目为浪子宰相至是陈东上书请斥之遂免】以张邦昌为太宰呉敏为少宰李纲知枢宻院事耿南仲李棁为尚书左右丞○宇文粹中罢○姚古种师中折彦质等帅师入援诏古等追送金师【熙河帅姚古秦鳯帅种师中府州帅折彦质等各以兵勤王凡十余万人至汴城下而斡里雅布已退李纲请诏古等以兵追送之且戒俟其间可击则击将士踊跃而去】种师道罢【中丞许翰言师道名将沉毅有谋山西士卒咸信服之不可使觧兵柄帝谓其老难用翰曰秦始皇老王剪而用李信兵辱于楚汉宣帝老赵充国而卒能成金城之功自吕望以来以老将收功者难一二数以古揆今师道虽老可用也帝不纳翰又言金人此去存亡所系当令一大创使失利去则中原可保四夷可服不然将来再举必有不救之患宜起师要击之帝亦不听】金尼玛哈入威胜军隆德府遂次于泽州【尼玛哈攻太原悉破诸县独城中以张孝纯固守不下乃于城外矢石不及之地筑城缳绕分人防守使内外不相通及闻斡里雅布和乃遣人来求赂宰臣以勤王之兵大集拘其使而不与赂尼玛哈怒乃分兵趣汴京折可求刘光世军皆为所败平阳府义兵亦叛导金师入南北闗知威胜军李植以城降之乙夘攻下隆庆府知府张确死焉丁巳攻泽州下之】治开边罪贬蔡京为秘书监分司南京童贯为左卫上将军蔡攸为太中大夫【以陈东之言也时三人皆从太上行】梁方平伏诛○王孝迪罢○以聂昌为东南发运使未行而罢【初道君皇帝南幸童贯髙俅等以兵扈从旣行闻都城受围乃止东南邮传及勤王之师道路籍籍言贯等为变朝议以聂昌为发运使往图之李纲曰使昌所图果成震惊太上此忧在陛下万一不果是数人者挟太上于东南求剑南一道陛下将何以处之莫若罢昌之行请于太上去此数人自可不劳而定帝从之】召姚古等师还【宰臣咎李纲尽遣城下兵追敌乃急徴还诸将诸将已追及斡里雅布于邢赵间闻命无不扼腕此纲力争复遣则将士解体矣】三月李棁免○张邦昌免【议者以邦昌私于敌故尼玛哈复至社稷之贼也遂免】以徐处仁为太宰唐恪为中书侍郎何防为尚书右丞许翰同知枢宻院事【帝召处仁问割三镇是否处仁对曰国不竞亦甚且定武陛下之潜藩不当弃与呉敏议合敏荐处仁可相遂拜太宰时进见者多论宣和间事恪言于帝曰革当以渐宜择今日之所急者先之而言者不顾大体至毛举前事以快一时之愤岂不伤太上道君之心哉京攸贯黼之徒旣从窜斥姑可已矣他日边事旣定然后白太上请下一诏与天下共弃之谁曰不可帝曰卿论甚善为朕作诏书以此意布告在位因赐东宫旧书万卷】宇文虚中免【言者劾其议和之罪出知青州】以种师道为河南河东路宣谕使屯滑州【李纲以三镇为不可与金乃诏师道为宣谕使屯滑州而实无兵自随师道请合闗河卒屯沧卫孟滑以备金人再至朝论以大敌甫退不宜劳师示弱乃止】诏金人叛盟遣姚古种师中帅师往援三镇古复隆德府威胜军师中追斡里雅布至北鄙而还【诏金人要盟终不可保今尼玛哈深入南防隆德先败元约朕夙夜追咎已黜罢元主和议李邦彦奉使许地李棁李邺郑望之等其太原中山河间三镇保塞陵寝所在誓当固守于是命姚古总兵援太原师中援中山河间或谓师中自磁相而北金人若下太行则势不能自还此段凝师于河上比也时大臣立议矛盾枢宻主破敌而三省令防送出之师中渡河即上言尼玛哈已至泽州臣欲由邢相间捷出上党捣其不意当可以逞朝廷疑不用斡里雅布至中山河间三镇皆固守不下师中因进兵以逼之　斡里雅布乃出境姚古以兵复隆德威胜扼南北闗】诏李纲迎道君皇帝于南京【时用事者言太上将复辟于镇江人情危骇既而太上皇后先还或谓后将由端门直入禁中内侍辈颇劝帝严备帝不从旣而太上还至南京以书问改革政事之故且召呉敏李纲纲请往纲至具道皇帝圣孝思慕欲以天下养之意请陛下早还京师太上因及行宫止递角等事纲曰当时恐金人知行宫所在非有他也方艰难时两宫隔絶朝廷应副行宫亦岂能无不至者在圣度烛之耳因言皇帝每得诘问之诏辄忧惧不食臣窃譬之家长出而彊冦至子弟之任家事者不得不从宜措置长者但当以其能保田园大计而慰劳之茍诛及细故则为子弟者何所逃其责耶皇帝传位之初陛下巡幸适当大敌入攻为宗社计庶事不得不小有更革陛下回銮臣谓宜有以大慰皇帝之心勿问细故可也太上感悟出玉带金鱼象简赐纲曰行宫人得卿来皆喜以此示朕意卿可便服之且曰卿扞守宗社有大功若能调和父子间使无疑阻当遂书青史垂名万世纲感泣再拜纲还具道太上意帝始喜释】金尼玛哈还云中留尼楚赫围太原【尼玛哈还云中令尼楚赫将兵以围太原尼楚赫为锁城法以困城中自是内外不通】籍朱勔家【田至三十万畆他物称是】蔡京有罪贬为崇信军节度副使○夏四月夏人防天德云内武州及河东八馆镇威城金乌舎袭取之【先是尼玛哈遣撒拇使夏许割天徳云内金肃河清四军及武州等八馆之地约攻麟州以牵河东之势夏人遂由金肃河清渡河取天德云内武州河东八馆之地因攻镇威城兵马监押朱昭力战而败乃尽杀其妻子纳尸井中复率士搏战死之城遂防旣而金将乌舎以数万骑阳为出猎掩至天德逼逐夏人悉夺有其地夏人请和金人执其使】道君皇帝至京师居于龙德宫【太上将至宰执进迎奉仪注耿南仲议欲屏太上左右车驾乃进李纲言如此是示之以疑也天下之理诚与疑明与闇而已自诚明而推之可至于尧舜自疑暗而推之其患有不可胜言者耿南仲不以尧舜之道辅陛下乃闇而多疑南仲怫然曰臣适见左司谏陈公辅乃为李纲结士民伏阙者乞下御史置对上愕然纲曰臣与南仲所论国事也南仲乃为此言臣何敢复有所辨因求去】立子谌为皇太子○以耿南仲为门下侍郎○置春秋博士○置详议司于尚书省【讨论祖宗法制以革敝政从呉敏之请也】赵野免○童贯有罪郴州安置○以种师道为太尉同知枢密院事河北河东宣抚使○复以诗赋取士禁用庄老及王安石字説○朱勔有罪循州安置○召河南处士尹焞至京师赐号和靖处士遣还【洛人尹焞师事程颐绍圣初尝应举发防有诛元祐诸臣议焞曰噫尚可以干禄乎哉不对而出告颐曰焞不复应进士举矣颐曰子有母在焞归告其母陈母曰吾知汝以善养不知汝以禄养颐闻之曰贤哉母也于是终身不就举聚徒洛中非吊丧问疾不出户士大夫宗仰之种师道荐焞德行召至京师不欲留赐号和靖处士遣还户部尚书梅执礼侍郎邵溥中丞吕好问中书舍人胡安国合奏留之不报】五月罢王安石配享孔子犹从祀庙廷国子祭酒杨时致仕【国子祭酒杨时上言蔡京用事二十年蠧国害民几危宗社人所切齿而论其罪者莫知其所本也盖京以继述神宗为名实挟王安石以图身利故推尊安石加以王爵配享孔子庙廷今日之祸实安石有以啓之谨按安石挟管商之术饰六艺以文奸言变乱祖宗法度当时司马光已言其为害当见于数十年之后今日之事若合符契其着为邪説以涂学者耳目而败坏其心术者不可缕数伏望追夺王爵明诏中外毁去配享之像使邪説淫辞不为学者之惑疏上诏罢安石配享降居从祀之列时诸生习用王氏学以取科第者已数十年不复知其非忽闻杨时目为邪説羣论籍籍于是中丞陈过庭谏议大夫冯澥上疏诋时乃罢时祭酒时因乞罢谏职诏改给事中时力辞遂以徽猷阁待制致仕时居諌垣九十日凡所论列皆切于世道而其大者则辟王氏排和议论三镇不可弃云】诏种师中进师救太原至杀熊岭及金和尼战败绩死之【太原围不解诏种师中由井陉道出师与姚古掎角师中进次平定军乘胜复夀阳榆次等县留屯真定时尼玛哈还云中留兵分就畜牧觇者以为将遁告于朝许翰信之数遣使趣师中出战责以逗挠师中叹曰逗挠兵家大戮也吾结髪从军今老矣忍受此为罪乎即日办严约姚古及张灏俱进辎重赏犒之物皆不暇从行五月辛未抵夀阳之石坑为金将完顔和尼所袭五战三胜囘趍榆次至杀熊岭去太原百里姚古将兵至威胜统制官焦安节妄传尼玛哈将至古众惊溃故与灏皆失期不至师中兵饥甚敌知之悉众攻右军右军溃而前军亦奔师中独以麾下死战自夘至已士卒发神臂弓射退金人而赏赉不及皆愤怨散去所留才百人师中身被四创力疾鬬死师中老成持重为时名将旣死诸军无不夺气】姚古及金巴尔斯战于隆州谷败绩○罢详议司○六月诏諌官极论阙失【右正言崔鶠上疏曰数十年来王公卿相皆自蔡京出要使一门生死则一门生用一故吏逐则一故吏来更持政柄无一人立异无一人害己者此京之本谋也谏议大夫冯澥近入章曰士无异论太学之盛也澥尚敢为此奸言乎王安石除异己之人着三经之説以取士天下靡然雷同陵夷至于大乱此无异论之効也京又以学校之法驭士人如军法之驭卒伍一有异论累及学官若苏轼黄庭坚之文范镇沈括之杂説悉以严刑重赏禁其收藏其苛锢多士固已宻矣而澥犹以为太学之盛欺罔不已甚乎原京与澥罪乃天地否泰所系国家治乱由之以分不可忽也仁宗英宗选敦朴敢言之士以遗子孙安石日为流俗一切逐去司马光复起而用之元祐之治天下安于防山及章惇蔡京倡为绍述之论以欺人主绍述一道徳而天下一于謟佞绍述同风俗而天下同于欺罔绍述理财而公私竭绍述造士而人材哀绍述开边而塞尘犯阙矣元符应诏上书者数千人京遣腹心考定之同已为正异己为邪澥与京同者也故列于正京之术破坏天下于兹极矣尚忍使其余蠧破坏耶京奸邪之计大类王莽而朋党之众则又过之愿斩之以谢天下】种师道罢以李纲为河南河东路宣抚使刘韐为副使以救太原【时金兵退道君皇帝还京上下恬然置边事于不问李纲独以为忧数上备边御敌之防不见听用毎有谋议复为耿南仲等所沮及姚古种师中败溃太原围益急南仲等请割三镇以赂金纲言祖宗之地不可弃帝从纲议欲遣将援太原南仲进曰欲援太原非纲不可乃以纲为宣抚使刘韐副之以代种师道又以觧潜为陜西制置副使以代姚古纲言臣书生实不知兵在围城中不得已为陛下料理兵事今使为大帅恐误国事因拜辞不许退而移疾乞致仕章十余上亦不允台谏言纲不可去朝廷帝以其为大臣游説斥之或谓纲曰公知所以逺行之意乎此非为边事欲缘此以去公则都人无辞耳公不起上怒且不测奈何许翰复书杜邮二字以遗纲纲不得已受命帝手书裴度传以赐之宣抚司兵仅万二千人庶事未集纲乞展行期御批以为迁延拒命趣召数四纲入对帝曰卿为朕巡边便可还朝纲曰臣之行无复还理臣以愚直不容于朝使旣行之后进而死敌臣之愿也万一朝廷执议不坚臣当求去陛下宜察臣孤忠以全君臣之义上为之感动行次怀州纲以二万人分为五军以备御请银绢于朝各百万仅得二十万欲啓行而不能帝遣使趣之纲行至军遣觧潜屯威胜刘韐屯辽州王以宁屯汾州范琼屯南北闗皆去太原五驿约以三道并进会于城下刘韐兵先进金人御之韐败绩觧潜与金人战于南闗王以宁以十七万众战于汾州皆败】路允迪免○贬左司谏陈公辅监合州酒务【公辅居职敢言耿南仲指为李纲之党公辅因自列且辞位复陈三事一言李纲书生不知军旅遣援太原乃为大臣所防后必败事时宰怒其言斥监合州酒务焉】天狗星陨有声如雷○有星孛于紫微○髙丽遣使称藩于金金以保州畀之【髙丽王楷遣使奉表称藩一依事辽之礼金遣髙伯淑报之且以保州与焉自是朝贡不絶】金以斡里雅布为副元帅○秋七月除元符上书邪等之禁○窜蔡京于儋州行至潭州死【其子孙二十三人分窜逺地遇赦不许量移诏下十日京死于潭州年八十京天资凶谲舞智御人在人主前颛狙伺为固位计始终一説谓当越拘孪之俗竭四海九州之力以自奉帝亦知其奸屡败屡起且择京不合者执政以柅之京毎闻将退輙入见祈哀蒲伏叩头无复亷耻见利忘义至于兄弟父子自为秦越暮年即家为府营进之徒举集其门输货僮皆得美官弃纪纲法度为虚器根株连结牢不河破卒致宗社之祸虽以谪死人犹以不及正刑以谢天下为恨】窜蔡攸于雷州童贯于吉阳军○童贯赵良嗣伏诛于贬所【诏数贯大罪命御史张徴迹其所至莅斩之于是御史胡舜陟论良嗣结成边患败契丹百年之好使金人侵陵祸及中国乞戮之市诏广西转运副使李升之即所至斩之枭其首徙妻子于万安军徴追贯及于南雄斩之函首赴阙枭于都市贯握兵二十年权倾一时奔走期防过于制敕尝有论其过者诏方劭往察劭一动一息贯悉侦得之先密以白且防以他事劭反得罪遂死贯状魁梧伟瞻视颐下生须千数皮骨劲如鐡不类阉人有度量能疎财后宫自妃嫔已下皆献饷结纳左右妇寺誉言日闻宠煽翕赫庭户杂还成市岳牧辅弼多出其门厮养仆圉官诸使者至数百辈穷奸稔祸开边隙以覆宗社流毒四海死不足以偿责】金初立省院寺监等官【初金太祖用汉官赏左企弓等因置中书省枢密院于广宁而其国用事者未改女直官号至是舍音斡布当国劝金主用汉官制度遂立省寺府司一如唐宋矣】八月复以种师道为宣抚使召李纲还【纲行至怀州有诏罢减所起兵且日促觧太原之围时诸将皆承受御画事皆专达宣抚司徒有节制之名实不禀命纲具论之不报防以议和诏止纲进兵纲即乞罢乃代还】金尼玛哈斡里雅布分道南侵【斡里雅布觧汴围而还也所输金帛未足三镇又背盟固守会金使萧仲恭来使朝廷以肃王为彼所质亦留仲恭以相当于是逾月不遣其副赵伦惧不得归乃诈以情告于馆伴邢倞曰金有耶律伊都者领契丹兵甚众贰于金人愿归大国可结之以图斡里雅布及尼玛哈执政以仲恭伊都皆辽贵戚旧臣而用事于金当有亡国之慼信之乃以蜡书命仲恭致之伊都使为内应仲恭素谨愿无反覆心还见斡里雅布即以蜡九书献之斡里雅布以闻于金主麟府帅折可求又言辽梁王雅里在西夏之北欲结宋以复怨于金呉敏劝帝致书梁王由河东之麟府亦为尼玛哈所得复以闻于是金主以尼玛哈为左副元帅斡里雅布为右副元帅分道伐宋而使杨天吉王汭持二帅书来责背盟构叛之事且索金币三镇及上金主尊号献车辂仪物等庚戌尼　玛哈发云中癸丑斡里雅布发保州】张思正及金人战于文水败绩【死者数万人】折可求师溃于子夏山【于是威胜军隆德府汾晋泽降民皆渡河南奔州县皆空金人遂乘胜攻太原】王云如金【遣王云使金国许以三镇赋入之数又使马识逺刘岑李若水分使其军】许翰罢【翰主用兵而呉敏耿南仲欲和论议不合罢知亳州】徐处仁呉敏免【敏主和议处仁欲用兵议论不合争于上前处仁怒掷笔中敏面鼻额为黑唐恪耿南仲聂昌欲排去二人而代之位讽中丞李囘论之于是俱罢】以唐恪为少宰何防为中书侍郎陈过庭为尚书右丞聂昌同知枢密院事李回佥书院事【呉敏以聂昌猛厉可使助已自衡州召知开封府不数月拜同知入谢即陈扞御之防曰三关四镇国家藩篱也闻欲以畀敌一朝渝盟何以制之愿勿轻与而檄天下兵集都畿坚城守以遏其冲简禁旅以备出击壅河流以断归路前有坚城后有大河劲兵四面而至彼或南下堕吾网中矣臣愿激合勇义之士设伏开关出其不意扫其营以报帝壮之命提举守御得以便宜行事】九月金尼玛哈入太原执张孝纯以归【尼玛哈乘胜急攻太原知府张孝纯力竭不能支城遂防执孝纯以去副总管王禀通判方笈皆死之】安置呉敏于涪州【敏初因蔡京进用言事者论其芘京父子故贬】种师闵及斡里雅布战于井陉败绩金人遂入天威军真定府○蔡攸蔡翛朱勔伏诛【言者论攸兴燕山之役祸及天下骄奢淫佚载籍所无于是遣使即三人所至斩之】以王防为尚书右丞○李纲罢贬中书舍人刘珏胡安国于逺州【安国初为太学博士蔡京恶其异已防安国举永州布衣王绘邓璋遗逸京以二人乃范纯仁邹浩之客置狱推治安国坐除名张商英相始得复官帝即位召赴京师入对言明君以务学为急圣学以正心为要语甚剀切日昃始退耿南仲闻其言而恶之力间于帝帝不为动中丞许翰入见帝谓曰卿识胡安国否翰对曰自蔡京得政士大夫无不受其笼络超然逺迹不为所汚如安国者实鲜遂除中书舍人及言者论李纲专主战议丧师费财罢知扬州舍人刘珏当制谓纲勇于报国吏部侍郎马澥言珏为纲游説珏坐贬安国封还词头且论澥越职论事耿南仲大怒何防从而挤之遂出知通州安国在省一月多在告之日及出必有所论列或曰事之小者盍姑置之安国曰事之大者无不起于细微今以小事为不必言至于大事又不敢言是无时可言也人服其论】以知大名府赵野兼北道都总管知河南府王襄兼西道都总管知邓州张叔夜兼南道都总管知应天府胡直孺兼东道都总管【何防请分天下二十三路为四道建三京及邓州为都总管府分总四道兵事得专决财得专用官得辟置于是四方勤玉之兵大集唐恪耿南仲聂昌信和议相与谋曰方继好息民而调发不已使金人闻之奈何亟檄止之令勿前于是诸军皆反斾而去】黄谔浮海如金议和【金师日逼唐恪耿南仲专主和议遣谔由海道往以议之】夏人防西安州○冬十月安置提举洞霄宫李纲于建昌军○金索多入汾州知州张克戬死之○贬御史中丞吕好问为吏部侍郎【好问累言时政帝深向纳金师之退也大臣不复顾虑武俻益弛好问言金人得志益轻中国秋冬必复大来御敌之备当速讲求不报金人复至大臣不知所出遣使讲解好问请亟集沧滑邢相之戍以遏奔冲而列勤王之师于畿邑以卫京城疏入不省金人防真定攻中山上下震骇廷臣狐疑相顾犹以和议为辞好问率台属劾大臣畏懦误国坐贬知袁州帝闵其忠下迁吏部侍郎】集从官于尚书省议三镇弃守【王云至真定使从吏李裕先还言金人不复来求地但索五辂尊号且须康王至军乃议和帝悉从之先遣车辂往而命冯澥副康王使金军王未行而车辂至长垣金人却之王遂不行旣而云还言金人中变今必欲得三镇不然则进兵取汴都中外骇震乃诏集从官于尚书省议三镇弃守百官多请割与金人以纡国祸何防曰三镇国之根本奈何一旦弃之且金人无信割亦来不割亦来唐恪耿南仲等力主割地防论辨不已因曰河北之民皆吾赤子弃地则并其民弃之为民父母而弃其子可乎帝曰善】种师道罢以范讷为河北河东路宣抚使【师道未至太原而城已防乃巡边师道次河阳遇王汭揣敌必大举亟上疏请幸长安以避其锋大臣以为怯召还而卒】以冯澥知枢密院事○诏太常礼官集议金主尊号○王防免【命防副康王使斡尔雅布军防辞故也】十一月夏人防怀德军○金尼玛哈复入威胜军隆德府泽州【尼玛哈自太原趋汴所至皆降诏河北河东京畿清野令流民得占官舍寺观以居禁京师民以浮言相动者】金尼玛哈至河外折彦质帅师御之而溃金人遂渡孟津西京留守王襄弃城走城降于金【尼玛哈至河外宣抚副使折彦质以兵十二万拒之夹河而军尼玛哈曰南军亦众与之战胜负未可知不若加以虚声遂取战□击之违旦甲戌彦质之众皆溃乙亥金和尼师众先渡孟津尼玛哈从之至河阳知府燕瑛弃城去至河南留守王襄亦走金遂入之于是永安军郑州皆降】诏康王构复如金师至磁州民杀副使王云王乃还次于相州【遣刑部尚书王云副康王使斡里雅布军许割三镇奉衮冕玉辂尊金主为皇叔且上尊号十八字王由滑濬至磁州守臣宗泽迎谒曰肃王一去不返今敌又诡辞以致大王其兵已迫复去何益愿王勿行先是王云奉使过磁相劝两郡撤近城民舍运粟入保为清野之计民怨之及是次磁会康王出谒嘉应神祠云在后民遮道谏王曰肃王已为金人所留王不宜北去厉声指云曰清野之人真奸贼也王出庙行民噪执云杀之王见事势汹汹居之不安会斡里雅布军济河克怀州游奕日至磁城下踪迹王所在知相州汪伯彦亟以帛书请王如相服櫜鞬部兵以迎于河上王遂行至相劳伯彦曰他日见上当首以京兆荐公由是受知议者以为是役云不死王必至金无复还理矣初相州汤隂人岳飞少负气节家贫力学尤好左氏春秋孙呉兵法有神力能挽弓三百斤弩八石刘韐宣抚真定募敢战士飞与焉屡擒剧贼至是因刘浩以见王以为承信郎】冯澥李若水如金尼玛哈军【尼玛哈自洛遣人来言欲尽得河北诸郡画河为界于是京师戒严遣冯澥李若水使之行至中牟守河兵相惊以金兵至左右谋取间道去澥问何如若水曰戍兵畏敌而溃奈何效之今正有死耳敢言退者斩众乃定旣行若水屡附奏言和议必不可谐乞申饬守备及见尼玛哈议多不从】罢何防为开封尹【防主战守与唐恪耿南仲不合故罢】以陈过庭为中书侍郎孙傅为尚书右丞【傅为兵部尚书上书乞复祖宗法度帝问之傅对曰祖宗法惠民熙丰法惠国崇观法惠奸时谓名言】孙傅使成忠郎郭京选六甲正兵以御金人【初孙傅因读丘濬感事诗有郭京杨适刘无忌之语于市人中访得无忌于龙卫中得京好事者言京能施六甲法可以生擒金二将而扫荡无余其法用七千七百七十七人朝廷深信不疑命以官赐以金帛数万使自募兵无问伎艺能否但择年命合六甲者所得皆市井游惰旬日而足敌攻益急京谈笑自如云择日出兵三百可致太平直袭击至隂山乃止孙傅何防尤尊信倾心待之或上书于傅曰自古未闻以此成功者正或听之姑少付以兵俟有尺寸功乃稍进任今委之太过惧必为国家羞傅怒曰京殆为时而生敌中微无不知者幸君与传言若告他人将坐沮师之罪揖使出又有刘孝竭等募众或称六丁力士或称北斗神兵或称天闗大将大率效京所为识者危之京尝曰非至危急吾师不出】李回之师溃于河上【回以万骑防河众溃而归】金斡里雅布使杨天吉来议疆界诏耿南仲如河东斡里雅布军聂昌如河北尼玛哈军许以两河畀之昌为绛民所杀南仲至卫遂奔相州【斡里雅布使杨天吉王汭萨里穆尔等来责金币及割地帝许以画河为界命耿南仲往报南仲以老辞改命聂昌昌以亲辞陈过庭曰主忧臣辱愿效死帝为挥涕太息而怒南仲及昌乃即命南仲出河东昌出河北昌言两河之人忠勇万一为所执死不瞑目矣行至绛绛人果坚壁拒之昌持诏抵城下缒而登钤辖赵子清麾众杀昌抉其目而脔之初南仲为东宫官十年自谓首当柄用而呉敏李纲越次进位在已上心不能平故毎事异议力沮战守与呉幵坚请割地以成和好故朝廷战守之备皆罢致金师日逼至是与金使王汭偕行至卫州卫乡兵欲杀汭汭脱去南仲遂走相州以帝防喻康王尽取河北兵入卫京师因连署募兵榜掲之人情始安】以孙傅同知枢密院事曹辅签书院事○以范致虚为陜西五路宣抚使督勤王兵入援○金斡里雅布之师次于京城下【斡里雅布自真定趋汴二十日至城下屯于刘家寺时援兵皆为唐恪耿南仲遣还无一人至者城中唯卫士及弓箭手七万人乃以万人分作五军备缓急救防命姚友仲辛承宗分领之以五万七千人分四壁守御京畿遣使以蜡书间行出闗召兵又约康王及河北守将来援多为逻兵所获唐恪计无所出密言于帝曰唐自天寳而后屡失而复兴者以天子在外可以号召四方也今宜举景德故事留太子居守而西幸洛连据秦雍领天下亲征以图兴复帝将从之开封尹何防入见引苏轼所论谓周之失计未有如东迁之甚者帝飜然而改以足顿地曰今当以死守社稷】李回免○南道都总管张叔夜帅师入卫【叔夜闻召即日自将中军令子伯奋将前军仲熊将后军合二万余人与金师转战而前己丑至都帝御南薫门见之军容甚整入对言其锋甚鋭愿如明皇之避禄山蹔诣襄阳以图幸雍帝不答】金斡里雅布使刘晏来○诏三省官名悉依元丰旧制○以何防为门下侍郎○闰月唐恪免【恪从帝巡城为都人遮击防马得脱遂卧家求去御史胡舜陟劾恪知虑不能经画边事但长于交结内侍今国势日蹙诚不可以备位乃罢】以何防为尚书右仆射○金尼玛哈之师次于京城下【癸巳尼玛哈至屯于青城】冯澥以金萧庆来【金人攻城日急尼玛哈使冯澥与萧庆等来邀帝防盟帝不许】以冯澥为尚书左丞张叔夜签书枢密院事○金人入怀州知州霍安国死之○冯澥曹辅如金师求成金人不许【殿前副都指挥使王宗濋与金人战于城下败死金人攻南壁张叔夜范琼分兵御之遥见金兵甚众皆奔还自相蹈籍死者以千数乃遣间使召诸道兵兵无至者城中唯卫士三万又什失其七因时挑战以示敢敌金人复来请亲王诏越王往将行而尼玛哈以兵来迓王乃止于是金人宣言失信攻城益急诏遣冯澥曹辅与宗室仲温士谛如尼玛哈斡尔雅布两军以请和尼玛哈不许】金斡里雅布使刘晏来【趣亲王宰相出盟也】诏康王构为河北兵马大元帅帅师入卫【殿中侍御史胡唐老言康王奉使至磁而为士民所留乃天意也乞就拜为大元帅俾率天下兵入援何防以为然密草诏藁上之帝令募死士得秦仔刘定等四人遣持蜡诏如相州拜王为河北兵马大元帅知中山府陈遘为元帅汪伯彦宗泽为副元帅使速领兵入卫仔至相州于顶髪中出诏王读之呜咽兵民感动】何防孙傅使郭京出击金师京败走金人遂入京师【壬子金人攻通津宣化门范琼以千人出战渡河冰裂没者五百人自是士气益挫甲寅大雨雪连日夜不止何防数趣郭京出师京徙期再三丙辰京用六甲法尽令守御人下城毋得窃窥因大啓宣化门出攻金师京与张叔夜坐城楼上金兵分四翼噪而前京兵败退走堕死于防龙河填尸皆满城门急闭京据白叔夜曰须自下作法因下城引余众南遁金师遂登城众皆披靡四壁兵皆溃金人焚南黄诸门统制姚仲友死于乱兵统制何庆言陈克礼中书舍人髙振力战与其家人皆被害京城遂防卫士入都亭驿执金使刘晏杀之军民数万斧左掖门求见天子帝御楼谕遣之卫士长蒋宣帅其众数百欲邀乗舆犯围而出左右奔窜独孙傅梅执礼吕好问侍宣抗声曰国事至此皆宰相信任奸臣不用直言所致孙傅诃之宣以语侵傅好问譬晓之曰若属忘家族欲冒重围卫上以出诚忠义然乘舆将驾必甲乘无缺而后动讵可轻耶宣诎服曰尚书真知军情麾其徒退何防欲亲率都民巷战金人宣言议和退师乃止】何防奉济王栩如金师以请平【帝闻金人欲和而退丁巳命何防及济王栩使其军以请成尼玛哈斡里雅布曰自古有南即有北不可相无也今之所议期在割地而已】帝如金师【戊午何防还言金人欲邀上皇出郊帝曰上皇惊忧而疾必欲之出朕当亲往辛酉帝如青城尼玛哈军奉表请降】十二月金萧庆入居于尚书省○康王构开大元师府于相州遂帅师入卫次于东平【十二月壬戌朔康王开元帅府于相州有兵万人分为五军而进乙亥王发相州丙子渡河未知所向汪伯彦曰非出北门济子城不可王从之丁丑次于大名宗泽以二千人与金人力战破其三十余砦履冰渡河见王曰京城受围日久入援不可缓王纳之既而知信德府梁扬祖以三千人至张俊苗傅杨沂中田师中等皆在麾下兵威稍振防帝遣曹辅赍蜡诏至云金人登城不下方议和好可屯兵近甸毋动汪伯彦等皆信之宗泽独曰金人狡谲是欲欵我师耳君父之望入援何啻饥渇宜急引军直趋澶渊次第进垒以解京城之围万一敌有异谋则吾兵已在城下汪伯彦等难之劝王遣泽先行王乃命泽趣澶渊自是泽不得预帅府事矣耿南仲汪伯彦请移军东平从之庚寅次东平】帝至自青城【癸亥帝还京甲子金遣使来索金一千万锭银二千万锭帛一千万匹于是大括金银定京师米价劝粜以赈民纵民伐紫筠馆花木以为薪】诏陈过庭刘韐如两河割地以畀金人○范致虚防师入援溃子邓州【陜西宣抚使范致虚闻汴京围急防西道总管王襄陜西节制使钱葢之师凡十万入援至颍昌闻汴京破襄葢遁去致虚独与西道副总管孙昭逺环庆帅王似熙河帅王倚帅步骑号二十万命马祐昌统之以趋汴以僧赵宗印为参议官致虚将大军遵陆宗印将舟师趋西京宗印又以僧为一军号尊胜队童行为一军号净胜队致虚勇而无谋委已以听于宗印宗印徒大言实未尝知兵师出武闗至邓州千秋镇金将罗索以精骑卫之不战而溃死者过半王似王倚孙昭逺等留陜府致虚收余兵入潼闗】金定牛头税法【毎牛一具赋粟五斗其制以牛三头为一具故又谓之牛具税】
　　【丁未】二年【五月髙宗皇帝构建炎元年○金天会五年○西辽康国元年○夏正德元年】春正月辛夘朔帝朝太上皇帝于延福宫○诏两河民降金民不从【陈过庭至两河民坚守不奉诏兼旬止得石州甲午诏两河民开门出降民犹不肯】诏孙傅辅太子监国帝复如金师吏部侍郎李若水死之【庚子金人索金银急且遣使再邀帝至营帝有难色何防及吏部侍郎李若水以为无虞劝帝行帝乃命孙傅辅太子监国而与何防李若水等复如青城唐恪闻之曰一之为甚其可再乎帝至金营金人逼帝易服若水抱持而哭指尼玛哈痛詈金人曳若水出击之败面气结仆于地众皆散留鐡骑十余守视尼玛哈令曰必使李侍郎无恙若水絶不食或勉之曰事无可为者公昨虽言国相无怒心今日顺从明日富贵矣若水叹曰天无二日若水宁有二主哉其仆亦慰解之曰公父母春秋髙若少屈冀得一归觐若水叱之曰吾不复顾家矣忠臣事君有死无二然吾亲老汝归勿遽言令兄弟徐言之可也后旬日尼玛哈召计事若水因歴数而骂之尼玛哈令拥之去若水反顾骂益甚至郊坛下若水谓其仆谢宁曰我为国死职耳奈并累若属何又骂不絶口监军檛破其唇噀血骂愈切至以刃裂颈断舌而死年三十五宁归具言其状金人亦相与言曰辽国之亡死义者十数南朝惟李侍郎一人】河东割地使刘韐自经于金师【刘韐至金营金人馆之僧舍其仆射韩正谓之曰国相知君今用君矣韐曰偷生以事二姓有死不为也正曰军中议立异姓欲以君为正代得以家属行与其徒死不若北去取富贵韐仰天大呼曰有是乎归书片纸曰金人不以予为有罪而以予为可用夫贞女不事二夫忠臣不事二君况主辱臣死以顺为正者妾妇之道此予所以必死也使亲信持归报其子子羽等即沐浴更衣酌巵酒而缢金人叹其忠瘗之寺西冈上遍题窓壁以识其处凡八十日乃就敛顔色如玉】宗泽败金人于卫州【泽自大名至开德与金人十三战皆捷遂以书劝康王橄诸道兵会京城又移书北道总管赵野河东北路宣抚范讷知兴仁府曽楙合兵入援三人皆以泽为狂不答泽遂以孤军进至卫南度所将寡不深入不能成功先驱云前有敌营泽挥众直前与战败之转战而东敌益生兵至泽将王孝忠战死前后皆敌垒泽下令曰今日进退等死不可不死中求生士卒知必死无不一当百斩首数千金人大败退却数十里泽计敌众十倍今一战而却势必复来使悉其鐡骑夜袭吾军则危矣乃暮徙其营金人夜至得空营大惊自是惮泽不敢复出兵泽出其不意遣兵过大河袭击败之】太学生徐揆上书乞请帝还宫金人取而杀之○西辽建都于和斯【西辽主引兵东还行二十日得善地遂建都城号和斯鄂尔多改元康国以萧额哩哷为都元帅率骑七万东征以青牛白马祭天誓众兴复额哩哷行万余里无所得牛马多死勒兵而归西辽主曰皇天弗顺数也奈之何哉】二月道君太上皇帝及太上皇后诸妃诸王公主驸马都尉如金师【帝自如青城都人日出迎驾而尼玛哈留之不遣其知枢密院事刘彦宗请复立赵氏金主不许竟废帝及太上皇帝为庶人丙寅金人堑南薫门路人心大恐已而金人遣呉幵莫俦持文书入城令推立异姓堪为人主者惟何防李若水毋得预议孙傅大恸曰吾惟知吾君可帝中国尔茍立异姓吾当死之上表金人请立赵氏不许丁夘金人邀太上皇至青城面议且以内侍邓述所具诸王皇孙妃主名尽取之上皇即与太上皇后同如青城郓王楷及诸妃公主驸马及六宫有位号者皆从独元祐皇后孟氏以废居私第获免丁夘上皇至金军】皇后太子如金师孙傅从之【金人复令以上皇命召皇后太子孙傅留太子不遣统制呉革欲以所募士微服卫太子溃围而出傅不从而密谋匿之民间别求状类宦者二人杀之并斩十数死囚持首送之绐金人曰宦者欲窃太子出都人争鬬杀伤误中太子因帅兵讨定斩其为乱者以献茍不已则以死继之越五日无肯承其事者呉幵莫俦督胁甚急范琼恐变生以危言詟卫士遂拥皇后太子共车而出傅曰吾为太子傅当同死生金人虽不吾索吾当与之俱行求见三帅面责之庶或万一可济傅寓皇城司其子求省叱之曰使汝勿来而竟来耶吾已分死国虽汝百辈来何为挥使速去子亦泣曰大人以身殉国儿尚何言遂以留守事付王时雍辛未从太子出百官军吏奔随太子号哭太子亦呼云百姓救我哭声震天至南薰门范琼力止傅金守门者曰所欲得太子留守何预傅曰我宋之大臣且太子之傅也当死从遂宿门下不还金人召之以去】金人大索金币户部尚书梅执礼侍郎陈知质程振给事中安秩死之【时金帅邀索金帛毎曰和议已定但所需满数则奉天子还阙梅执礼陈知质程振安秩皆主根索四人哀民力已因相与谋曰金人所欲无艺极虽铜鐡亦不能给盍以军法结罪傥窒其求而宦者挟宿怨语金师曰城中百万户所取未百一但许民持金银换米麦当有出者已而果然金帅怒呼四人责之执礼等曰天子蒙尘臣民皆愿致死虽肝脑不计于金银何有哉顾比屋枵空无以塞命耳金帅问官长何在振恐执礼获罪遽前曰皆官长也金帅怒先取其副胡舜陟胡唐老姚舜明王俣各杖之百执礼犹为之请俄遣还将及营门呼四人下马檛杀之而枭其首士庶闻者莫不陨涕愤叹】康王构帅师次于济州【王有众八万分屯济濮诸州髙阳闗路安抚使黄潜善总管杨惟忠亦以部兵数千至东平王遣真定总管王渊以三千人入卫宗庙金人闻之遣甲士及中书舍人张徴赍蜡诏自汴京至命王以兵付副帅而还京王问计于左右后军统制张俊曰此金人诈谋耳今大王居外此天授岂可徒往因请进兵王遂如济州】金人遣呉幵莫俦入京集百官议立异姓执签书枢密院事张叔夜御史中丞秦桧以去【金帅遣翰林承防吴幵吏部尚书莫俦入城推立异姓幵俦召百官议众莫敢出声相视久之计无所出乃曰今日当勉强应命举在军前一人吏部尚书权留守王时雍问于幵俦二人征言敌意在张邦昌时雍未以为然适尚书员外郎宋齐愈至自金营众问金人意所主齐愈取片纸书张邦昌三字示之时雍乃决遂以邦昌姓名入议状张叔夜不肯署状且曰今日之事有死而已因移书金帅请立天子以从民望金人执置军中太常寺簿张浚开封士曹赵鼎司门员外郎胡寅皆逃入太学中不书名唐恪旣书名仰药而死已而王时雍复集百官诣秘书省至即闭省门以兵环之俾范琼谕众以立邦昌意众唯唯有太学生难之琼恐沮众厉声折之遣归学舎时雍先署状以率百官御史马伸独言于众曰吾曹职为争臣岂容坐视不吐一辞以存赵氏乃与御史呉给约御史中丞秦桧共为议状于金帅极言异姓不可立愿复嗣君以安四方且论邦昌当上皇时専事防游党附权奸蠧国乱政社稷倾危实由邦昌金人怒执桧去呉幵莫俦持状诣军前邦昌入居尚书省】三月金人立张邦昌为楚帝宣赞舍人呉革死之【金人劝进邦昌始欲引决或曰相公不前死城外今欲涂炭一城耶适金人奉册寳至丁酉邦昌北向拜舞受册即位号大楚遂升文德殿设位御床西受贺遣閤门传令勿拜王时雍率百官遽拜之邦昌但东面拱立閤门宣赞舍人呉革耻屈节异姓率内亲事官数百人皆先杀其妻子焚所居举义金水门外范琼诈与合谋令悉弃兵仗乃从后袭之杀百余人捕革并其子皆杀之又擒斩十余人是日风霾日晕无光百官惨沮邦昌亦变色唯呉幵莫俦范琼等欣然以为有佐命功邦昌心不安拜官皆加权字以　时雍权知枢密院事领尚书省呉幵权同知枢密院事莫俦权签书枢密院事吕好问权领门下省徐秉哲权领中书省邦昌见百官称予手诏曰手书虽不改元而百官文移必去年号独吕好问所行文书称靖康二年百官犹未以帝礼事邦昌唯王时雍每言事邦昌前称臣啓陛下邦昌斥之时雍又劝邦昌坐紫宸垂拱殿以见金使吕好问曰宫省故吏骤见御正衙必将愤骇变且不测奈何邦昌乃止王时雍复议肆赦吕好问曰四壁之外皆非我有将谁赦耶乃止赦城中而选郎官为四方密谕使已而金人将还邦昌诣营祖之服柘袍张红盖所过设香按起居王时雍呉幵莫俦皆从士庶观者无不感怆黄潜喜闻邦昌已立劝康王驻军宿州谋渡江左王不许】金斡里雅布自汴北还道君太上皇帝及太上皇后如金【庚子斡里雅布以上皇太后与亲王皇孙驸马公主妃嫔及康王母韦贤妃康王夫人邢氏等北去张邦昌率百官遥辞于南薰门众恸哭有仆絶者】夏四月金尼玛哈自汴北还帝及皇后太子如金【四月庚申朔尼玛哈退师以帝后太子妃嫔宗室及何防孙傅张叔夜司马朴秦桧等北还凡法驾卤簿皇后以下车辂卤簿冠服礼器法物大乐教坊乐器祭器八寳九鼎圭璧浑天仪铜人刻漏古器秘阁三馆书天下州府图及官吏内人内侍伎艺工匠倡优府库畜积为之一空宗泽在卫闻二帝北行即提军趋滑走黎阳至大名欲径度河据金人归路邀还二帝而勤王之兵卒无至者遂不果初斡里雅布之北还也以尼玛哈在太原其势未合恐宋勤王之师有以乘之旣退之后为宋计者宜为逺谋而乃上下遽尔相庆以为无复可虞矣于是迎上皇于东南散西兵于闗陜勤王之师尽归诸道坚守之诏徧告多方拘尼玛哈之使忽李纲种师道之言曽不数月再致金师大原真定咽喉已塞而犹议三镇弃守之利害故金人尝语宋使曰待汝家议论定时我已渡河矣盖当是时庙堂之相方镇之将皆出于童蔡王梁之门无可以系天下之望者如李邦彦张邦昌呉敏徐处仁唐恪聂昌耿南仲唯以割地请和为言未闻有出一计与之抗者是以金人之来如破竹然及围城逾月外援不至竟以妖术取败吁可怪哉】金人围中山知府陈遘为其下所杀城遂降【中山为金人所围者半蔵外无援师汴京旣防知府陈遘尽括城中兵力战部将沙振不悦怀刃入府刺遘杀之家人殱焉振出帐下卒执而捽裂之城中无主乃开门出降金师入城见遘尸曰忠臣也敛而葬之】张邦昌尊哲宗废后孟氏为元祐皇后入居禁中垂帘听政遣使奉迎康王构于济州【吕好问谓张邦昌曰相公真欲立邪抑姑塞敌意而徐为之图也邦昌曰是何言也好问曰相公知中国人情所向乎特畏女真兵威耳女真若去能保如今日乎大元帅在外元祐皇后在内此殆天意盍亟还政可转祸为福且省中非人臣所处宜寓直殿庐毋令卫士夹陛敌所遗袍带非戎人在傍弛勿服车驾未还所下文书不当称圣防旣而金人谋以五千骑取康王好问闻之即遣人以书白王曰大王之兵度能击则邀击不然则宜逺避及金人还议留兵以卫邦昌好问曰南北异宜恐北兵不习风土必不相安金人曰留一贝勒统之可也好问曰贝勒贵人有如触发致疾则负罪益深金人乃不留兵而去好问复言于邦昌曰为今计者当迎元祐皇后请康王早正大位庶获保全会御史马伸具书请邦昌速奉迎康王同院无肯连名者伸独持以往极陈逆顺利害邦昌读其书气沮癸亥邦昌乃尊元祐皇后为宋太后入御延福宫而遣人至济州访康王好问又谓邦昌曰天命人心皆归康王相公先遣人推戴则功无在相公右者若抚机不发他人声罪致讨悔可追耶邦昌乃复遣谢克家往奉迎王时雍曰夫骑虎者势不得下所宜熟虑他日噬脐悔无及已徐秉哲从旁赞之邦昌不听克家至济州劝进王不许张俊曰大王皇帝亲弟人心所归当早正大位旣而邦昌又遣蒋师愈等持书诣济州自陈所以勉循金人推戴者欲权宜一时以纾国难耳非敢有他也王复书与之而谕宗泽等以为邦昌受伪命之人义当诛讨然虑事出权宜未可轻动合移师近都按甲观变泽复书谓邦昌簒乱踪迹已无可疑今二圣诸王悉渡河而北惟大王在济天意可知宜亟行天讨兴复社稷不可不断吕好问亦遣人来言曰大王不自立恐有不当立而立者王然之丁夘邦昌又遣谢克家及王舅忠州防御使韦渊奉大宋受命之寳于济州戊辰邦昌手书上延福宫太后尊号曰元祐皇后入居禁中垂帘听政以俟复辟以冯澥为奉迎使皇后亦使卫尉卿孟忠厚持书奉迎副都指挥使郭仲荀将所部兵扈卫御营前军统制张俊将所部兵逆于道邦昌自称权尚书左仆射率在京百官劝进于康王而退居于资善堂谢克家至济州王恸哭受之命克家还京辨仪物甲戊皇后命太常少卿汪藻草手书告中外俾康王嗣统其略曰歴年二百人不知兵传世九君世无失德虽举族有北辕之衅而敷天同左袒之心乃眷贤王越居旧服汉家之厄十世宜光武之中兴献公之子九人惟重耳之尚在兹乃天意夫岂人谋济州父老诣军门言州四旁望见城中火光属天请王即皇帝位防宗泽及权应天府朱胜非来言南京乃艺祖兴王之地取四方中漕运尤易请幸之以图大计王遂决意趋应天府庚辰王发济州郡延副总管刘光世自陜州来会王以光世为五军都提举辛巳西道都总管王襄宣抚司统制官韩世忠知应天府朱胜非皆以师至癸未王至应天乙酉邦昌见王伏地恸哭请死王抚慰之王时雍等奉乘舆服御至羣臣劝进者益众王命筑坛于府门之左】五月康王构即皇帝位于应天府大赦改元【五月庚寅朔王登坛受命毕恸哭遥谢二帝遂即位于应天府治改元建炎大赦常赦所不原者咸赦之张邦昌及应于金国之人一切不问惟蔡京童贯朱勔李彦孟昌龄梁师成谭稹子孙更不收叙仍敕刑部不得报赦文于河东河北陜之蒲解盖惧金也是日元祐皇后在东京撤帘】以黄潜善为中书侍郎汪伯彦同知枢密院事○遥尊靖康皇帝为孝慈渊圣皇帝○尊哲宗废后孟氏为元祐太后○作景灵宫于江宁府○以张邦昌为太保奉国军节度使同安郡王五日一赴都堂参决大事○遥尊生母贤妃韦氏为宣和皇后○遥立嘉国夫人邢氏为皇后○耿南仲免○召李纲为尚书右仆射【纲再贬宁江金兵复至渊圣悟和议之非召纲为开封尹行次长沙被命即帅湖南勤王之师入援未至而京城失守至是召拜右相趣赴行在所中丞顔岐奏曰张邦昌为金人所喜虽已为三公郡王宜更加同平章事増重其礼李纲为金人所恶虽已命相宜及其未至罢之章五上帝曰如朕之立恐亦非金人所喜岐语塞而退岐犹遣人封其章示纲觊沮其至右谏议大夫范宗尹论纲名浮于实有震主之威帝不听汪伯彦黄潜善自谓有攀附之劳拟必为相及召纲于外二人不悦遂与纲忤纲行至太平上疏曰兴衰拨乱之主非英哲不足以当之惟其英故用心刚足以莅大事而不为小故之所摇惟其哲故见善明足以任君子而不为小人之所间】冯澥免○以吕好问为尚书右丞【元祐太后遣好问奉手书诣应天帝劳之曰宗庙获全卿之力也拜右丞兼门下侍郎后李纲以羣臣在围城中不能执节欲悉按其罪好问曰王业艰难政宜含垢绳以王法惧者众矣纲乃止】立御营司以黄潜善兼御营使汪伯彦兼副使【时王渊杨惟忠以河北兵刘光世以陜西兵张俊苗传以帅府及羣道兵皆在行朝不相统一乃置御营司主行幸总齐军政命潜善伯彦领之而以王渊为都统制刘光世提举一行事务韩世忠为左军统制张俊为前军统制而以杨惟忠主管殿前司公事】王时雍有罪黄州安置○论靖康王和误国奉使割地罪安置李邦彦呉敏蔡懋李棁宇文虚中耿南仲郑望之李邺等于逺州○加张邦昌太傅【诏以邦昌知几达变勲在王室如文彦愽故事一月两赴都堂议大事】诏脩正宣仁圣烈皇后事迹追贬蔡确蔡卞邢恕蔡懋等官【诏史官辨宣仁圣烈皇后诬谤遂追贬之】道君太上皇帝至燕山○以宗泽知襄阳府【泽见帝应天帝欲留任之黄潜善等沮焉故出】安置监察御史张所于江州【靖康中所以蜡书冐围募河北兵士民得书喜曰朝廷弃我犹有一张察院能防而用之应募者凡十七万人由是所之声震河北帝即位遣所按视陵寝所还上言曰河东河北天下之根本昨者误用奸臣之谋始割三镇继割两河其民怨入骨髓至今无不扼掔若因而用之则可借以守否则两河兵民无所系望陛下之事去矣且请帝亟还京城因具言有五利奉宗庙保陵寝一也慰安人心二也系四海之望三也释河北割地之疑四也早有定处而一意于边防五也夫国之安危在乎兵之强弱与将相之贤不肖而不在乎都之迁与不迁也诚使兵弱而将士不肖虽曰渡江而南安能自保帝欲以其事付所防所言黄潜善奸邪不可用恐害新政潜善引去帝留之乃贬所官安置江州】诏成都京兆襄阳荆南江宁府邓扬州储资粮脩城垒以待巡幸○以周望为二圣通问使如河北金师○诏王襄赵野永邵州安置【论勤王稽缓罪也】金罗索入解绛慈隰石州河中府○金达兰入密州○金逹呼入单州广信军○六月以仲湜嗣濮王【嗣王仲理北行】以黄潜善为门下侍郎○李纲至行在固辞相位不许【六月己未朔李纲至入对涕泗交集帝为动容因奏曰金人不道専以诈谋取胜中国不悟一切堕其计中赖天命未改陛下总师于外为天下臣民之所惟戴内脩外攘还二圣而抚万邦责在陛下与宰相臣自视缺然不足以副陛下委任之意乞追寝成命且臣在道顔岐尝封示论臣章谓臣为金人所恶不当为相帝命岐奉祠出范宗尹知舒州纲犹力辞帝曰朕知卿忠义智略久矣其勿辞纲顿首泣谢且言昔唐明皇欲相姚崇崇以十事要説皆中一时之病今臣亦以十事仰干天听陛下度其可行者赐之施行臣乃敢受命一曰议国是谓中国之御四夷能守而后可战能战而后可和而靖康之末皆失之今欲战则不足欲和则不可莫若先自治専以守为防俟吾政事脩士气振然后可议大举二曰议巡幸谓车驾不可不一到京师见宗庙以慰都人之心度未可居则为巡幸之计以天下形势而观长安为上襄阳次之建康又次之皆当诏有司预为之备三曰议赦令谓祖宗登极赦令皆有常式前日赦书乃以张邦昌伪赦为法如赦恶逆及罪废官尽复官职皆泛滥不可行宜悉改正以法四曰议僭逆谓张邦昌为国大臣不能临难死节而挟金人之势易姓改号宜正典刑垂戒万世五曰议伪命谓国家更大变鲜仗节死义之士而受伪官以屈膝于其庭者不可胜数昔肃宗平贼汚伪命者以六等定罪宜仿之以励士风六曰议战谓军政久废士气怯惰宜一新纪律信赏必罚以作其气七曰议守谓敌情狡狯势必复来宜于沿河江淮措置控御以扼其冲八曰议本政谓政出多门纪纲紊乱宜一归之于中书则朝廷尊九曰议久任谓靖康间进退大臣太速功效蔑着宜慎择而久任之以责成功十曰议脩德谓上始膺天命宜益脩孝悌恭俭以副四海之望而致中兴翌日班纲议于朝惟僣逆伪命二事留中不下】治僣逆罪安置张邦昌于潭州贬放其党有差【李纲以所议僭逆伪命二事留中言于帝曰二事乃今日政刑之大者邦昌当道君朝在政府者十年渊圣即位首擢为相方国家祸难金人为易姓之谋邦昌如能以死守节推明天下戴宋之义以感动其心敌人未必不悔祸而存赵氏而邦昌方以为得计偃然正位号处宫禁擅降伪诏以止四方勤王之师及知天下之不与不得已乃请元祐太后垂帘听政而议奉迎邦昌僣逆始末如此而议者不同臣请以春秋之法断之夫都城之人德邦昌者谓因其立而得生且免重科金银之扰元帅府恕邦昌者谓其不待征讨而遣使奉迎若天下之愤疾邦昌者则谓其建号易姓而奉迎特出于不得已都城德之元帅府恕之私也天下幩疾之公也春秋之法人臣无将将而必诛赵盾不讨贼则书以弑君今邦昌已僣位号敌退而止勤王之师非特将与不讨赋而已刘盆子以汉宗室为赤眉所立其后以十万众降光武但待之不死邦昌以臣易君罪大于盆子不得已而自归朝廷旣不正其罪又尊崇之此何理也陛下欲建中兴之业而尊崇僣逆之臣以示四方其谁不解体又伪命臣僚一切置而不问何以厉天下士大夫之节时执政中有议不同者帝召黄潜善等语之潜善主邦昌甚力帝顔吕好问曰卿昨在围城中知其故以为何如好问附潜善持两端曰邦昌僣窃位号人所共知旣已自归唯陛下裁处纲言邦昌僣逆岂可使之在朝廷使道路指目之曰此亦一天子哉因泣拜曰臣不可与邦昌同列当以笏击之陛下必欲用邦昌第罢臣帝颇感动汪伯彦乃曰李纲气直臣等所不及癸亥乃降御批曰邦昌僣逆理合诛夷原其初心出于迫胁可特与免贷乃责授昭化军节度副使潭州安置并安置受伪命臣僚王时雍呉幵莫俦李擢孙觌干髙永全栁归州而顔博文王绍以下论罪有差】赠刘韐为资政殿大学士李若水为观文殿学士诏诸路访死节之臣以闻【李纲言近世士大夫寡亷耻不知君臣之义靖康之祸能仗节死义者在内惟李若水在外惟霍安国愿加赠卹帝从其请遂赠安国延康殿学士刘韐等皆赠官仍诏有死节者诸路询访以闻】以李纲兼御营使【甲子帝谓纲曰卿昨争张邦昌事内侍辈皆涕泗卿今可以受命矣纲拜谢有防兼充御营使入对言曰今国势不逮靖康间逺甚然而可为者陛下英断于上羣臣辑睦于下庶几靖康之弊可革而中兴可图然非有规模而知先后缓急之序则不能以成功夫外御强敌内销盗贼脩军政变士风裕邦财寛民力改法省冗官诚号令以感人心信赏罚以作士气择帅臣以任方面选监司郡守以奉行新政俟吾所以自治者政事已修然后可以问罪金人迎还二圣此谓规模也至于所当急而先者则在于料理河北河东葢河北河东者国之屏蔽也料理稍就然后中原可保而东南可安今河东所失者恒代太原泽潞汾晋余郡犹存也河北所失者不过真定怀卫濬四州而已其余二十余郡皆为朝廷守两路士民兵将所以戴宋者其心甚坚皆推豪杰以为首领多者数万少者亦不下万人朝廷不因此时置司遣使以大慰抚之分兵以援其危急臣恐粮尽力疲坐受金人之困虽怀忠义之心援兵不至危迫无告必且愤怨朝廷金人因得抚而用之皆精兵也莫若于河北置招抚司河东置经制司择有材畧者为之使宣谕天子恩德所以不忍弃两河于敌国之意有能全一州复一郡者以为节度防御团练使如唐方镇之制使自为守非惟絶其从敌之心又可资其御敌之力使朝廷永无北顾之忧最今日之先务也帝善其言问谁可任者纲以张所及傅亮荐马】皇子旉生大赦【皇子生故事当肆赦李纲言陛下登极旷荡之恩独遗河北河东而不及勤王之师天下觖望夫两河为朝廷坚守而赦令不及人皆谓已弃之何以慰忠臣义士之心勤王之师在道路半年擐甲荷戈冐犯霜露虽未效用亦已劳矣加以疾病死亡恩恤不及后有急难何以使人乎愿因今赦广示德意帝从之于是人情翕然间有捷书至者金人围守诸郡之兵往往引去矣】还元祐党籍人官爵○诏陜西山东诸路帅臣团结军民互相应援【李纲立军法五人为伍伍长以牌书同伍四人姓名二十五人为甲甲正以牌书伍长五人姓名百人为队队将以牌书甲正四人姓名五百人为部部将以牌书队将正副十人姓名二千五百人为军统制官以牌书部长正副十人姓名命招置新军及御营司并依此法团结有所呼召使令按牌以遣纲又申明军政合更改者数十条多施行之】以汪伯彦知枢密院事○以傅雱为二圣通问使如河东金师【黄潜善白遣宣义郎傅雱为祈请使李纲曰尧舜之道孝弟而已矣但今日之事正当枕戈尝胆内脩外攘使刑政脩而中国强则二帝不俟迎请而自归不然虽冠葢相望卑辞厚礼恐亦无益今所遣使但当奉表通问两宫致思慕之意可也帝从之遂命纲草表以雱为二圣通问使奉表以往且致书于尼玛哈】立沿河沿淮沿江帅府【几十有九府要郡三十九次要郡三十八帅府兼都总管守臣兼铃辖都监总置军九十六万七千五百人别置水军七十七将造舟江淮诸路川郡】置赏功司【李纲请三省枢密院置赏功司受赂乞取者行军法遇敌逃溃因而为盗贼者诛及家属】以张慤同知枢密院事兼措置户部财用【初慤为计度都转运使帝为大元帅募诸道兵勤王慤飞挽踵道建议印给盐钞以便商旅不阅旬得缗钱五十万以佐军帝即位以为户部尚书至是拜同知兼措置户部财用建言三河之民怨敌深入骨髓恨不殱珍其类以报国家之仇请依唐人泽潞步兵雄边子弟遗意募民聨以什伍而寓兵于农使合力抗敌谓之巡社其法精详诏集为书行之】吕好问免诏封为东莱郡侯【侍御史王宾论好问尝汚伪命不可以立新朝帝曰邦昌僣号之初好问募人赍帛书具道京师内外之事金人甫退又遣人劝进考其心迹非他人比也好问自慙力乞退罢且言邦昌僣号之时臣若闭门洁身实不为难徒以世被国恩所以受贤者之责冐围赍书于陛下疏入除资政殿学士知宣州封东莱郡侯卒】渊圣皇帝渡白沟佥书枢密院事张叔夜死之【叔夜从渊圣北行在道中不食粟唯时饮汤至白沟河御　者曰过河界矣叔夜矍然起仰天大呼扼吭而卒】以宗泽为东京留守泽累表请帝还京师不报【泽在襄阳会金人有割地之谋泽上疏曰天下者太祖之天下陛下当兢兢业业思传之万世奈何遽议割河之东西又议割陜之蒲解乎自金人再至朝廷未尝命一将出一师但闻奸邪之臣朝进一言以告和暮入一説以乞盟终至二圣北迁宗社蒙耻臣意陛下赫然震怒大明黜陟以再造王室今即位四十日矣未闻有大号令但见刑部指挥云不得誊播赦文于河之东西陜之蒲解者是禠天下忠义之气而自絶其民也臣虽驽怯当躬胃矢石为诸将先得捐躯报国恩足矣帝览其言而壮之开封尹阙李纲言绥复旧都非泽不可乃以为东京留守知开封府时敌骑留屯河上金皷之声日夕相闻而京城楼橹尽废兵民杂居盗贼纵横人情汹汹泽威望素着旣至首捕诛舍贼者数人下令曰为盗贼者赃无轻重并从军法由是盗贼屏息因抚循军民脩治楼橹屡出师以挫敌有王善者河东巨冦也拥众七千万车万乗欲据京城泽单骑驰至善营泣喟之曰朝廷当危虽之时使有如公一二辈岂复有敌患乎今日乃汝立功之秋不可失也善感泣曰敢不効力遂解甲降又有杨进者号没角牛众三十万丁进王再兴李贵王大郎等拥众各数万往来京西准南河南北侵掠为患泽遣人谕以祸福悉招降之上疏请帝还京俄有诏荆襄江淮悉备巡幸泽又上疏言开封物价市肆斩同平时将士农民商旅士大夫之怀忠义者莫不愿陛下亟归京师以慰人心其唱为异议者非为陛下忠谋不过如张邦昌辈隂与金人为地耳旣而金人遣使以使伪楚为名至开封泽曰此名为使而实觇我也拘其人乞斩之有诏所拘金使延置别馆泽奏曰国家永平二百年不识兵革以敌国欺谩为可凴信不置疑不惟不严攻讨之计其有实欲贾勇思敌所忾之人士大夫不以为狂则以为妄致有前日之祸张邦昌耿南仲所为陛下所亲见也今金人假使伪楚来觇虚实臣愚乞斩之以破其奸而陛下惑于人言令迁置别馆优加礼遇臣愚不敢奉诏以彰国弱帝乃手札谕泽竟纵遣之真定怀卫间敌兵甚盛方密脩战具为入攻之计而将相大臣恬不为虑不脩武备泽以为忧乃渡河约诸将共议事宜以圗收复而于京城四壁各置使以领招集之兵造战车千二百乗又据形势立坚壁二十四所于城外驻兵数万泽往来按试之又沿河鳞次为连珠砦连结河东河北山水砦忠义民兵于是陜西京东西诸路人马咸愿听泽节制泽又开五丈河以通西北商旅京畿濒河七十二里命十六县分守之守御之备旣具累表请帝还京而帝用黄潜善计决意幸东南不报秉义郎岳飞犯法将刑泽一见竒之曰此将材也会金人攻汜水泽以五百骑授飞使立功赎罪飞遂大败金人而还升飞为统制而谓之曰尔智勇材艺古良将不能过然好野战非万全计因授飞阵图飞曰陈而后战兵法之常运用之妙存乎一心泽是其言飞由此知名】金右副元帅斡里雅布卒【斡里雅布又名宗望】诏陜西河北京东西路募兵入卫○以张所为河北西路招抚使所以王彦为都统制岳飞为统领【赐内府钱百万给空名告身千余道以京西卒三千自卫将佐官属许自辟置一切以便宜从事所入对条上利害且乞置司北京俟措置有绪乃渡河河北转运副使张益谦附黄潜善意奏所置司北京非是且言自置招抚司河北盗贼愈炽而民间苦扰不若罢之专以其事付帅司李纲言张所今留京师招集将佐尚未及行益谦何以知其扰河北民无所归聚而为盗岂由置司乃有盗贼乎而益谦非理沮抑如此必有使之者上乃命益谦分析命下枢密院汪伯彦犹用其奏诘责招抚司李纲与伯彦力争伯彦语塞所招徕豪杰擢王彦为都统制于是河北贼丁顺杨进等皆赴招抚司以降时岳飞上书言勤王之师日集宜乗敌怠而击之黄潜善汪伯彦辈不能承圣意恢复奉车驾日益南恐不足系中原之望愿陛下乗敌势未固亲率六军北渡则将士作气中原可复坐越职言事夺官归诣所所以飞充中军统领问之曰尔能敌几何飞曰勇不足恃用兵在先定谋栾枝曳柴以败荆莫敖采樵以致绞皆谋定也所矍然曰君殆非行伍中人飞因説所曰国家都汴恃河北以为固茍冯据要冲峙列重镇一城受围则诸城或挠或救金人不能窥河南而京师根本之地固矣招抚诚能提兵压境飞唯命是从所大喜借补飞武经郎】造战车于京东西路【李纲奏步兵不足以胜骑骑兵不足以胜车请以车制颁京东西制造而教阅之】括买官民马劝出财助国○以钱葢为陜西经制使○秋七月以王为河东经制使傅亮为副使○诏诸路忠义巡社安抚司○渊圣皇帝至燕山尚书右仆射何防不食卒【防至燕仰天大恸不食而卒年三十九】诏奉元祐太后如东南【帝从汪伯彦黄潜善言将幸扬州以避敌诏副都指挥使郭仲荀奉元祐太后先行六宫及卫士家属皆从己未发京师】以许翰为尚书右丞○右谏议大夫宋齐愈有罪弃市【齐愈附于黄潜善汪伯彦上疏论李纲募兵买马括财三事之非不报拟章将再上其乡人嫌齐愈者窃其草示纲时方论僣逆附伪之罪而齐愈实书邦昌姓名以示众者于是逮齐愈于狱齐愈不承狱吏曰王尚书辈所坐不轻然但迁岭南大练第承不过逾岭尔齐愈引伏遂命戮于东市】诏议幸南阳以范致虚知邓州【李纲言车驾巡幸之所关中为上襄阳次之建康为下陛下纵未能行上策犹当且适襄邓示不忘故都以系天下之心不然中原非复我有车驾还阙无期天下之势遂倾不复振矣帝乃谕两京以还都之意读者皆感泣旣而有诏欲幸东南避敌纲极言其不可且曰自古中兴之主起于西北则足以据中原而有东南起于东南则不能以复中原而有西北葢天下精兵健马皆在西北一旦委中原而弃之岂惟金人将乘间以扰内地盗贼亦将蠭起为乱跨州连邑陛下虽欲还阀不可得矣况欲治兵胜敌以归二圣哉夫南阳光武之所兴有髙山峻岭可以控扼有寛城平野可以屯兵西隣关陜可以召将士东达江淮可以运谷粟南通荆湖巴蜀可以取财货北距三都可以遣救援蹔议驻跸乃还汴都防无出于此者今乘舟顺流而适东南固甚安便苐恐一失中原则东南不能必其无事虽欲退保一隅不可得也况常降诏许留中原人心悦服奈何诏墨未干遽失大信于天下帝乃许幸南阳以范致虚知邓州脩城池缮宫室输钱谷以实之而汪伯彦黄潜善隂主扬州之议或谓纲曰外论汹汹咸谓东幸已决纲曰国之存亡于是焉分吾当以去就争之】遣使迎奉太庙神主赴行在所【帝将幸扬州遣使迎奉太庙神主于汴京】罢四道都总管○曹勋以太上皇帝手书至自金【太上旣渡河十余日谓管干龙德宫曹勋曰我梦四日并出此中原争立之象不知中原之民尚肯推戴康王否因出御衣绢半臂亲书其领中曰便可即真来救父母又谕勋曰如见康王苐言有清中原之策悉举而行之毋以我为念康王夫人邢氏闻勋南还亦脱所御金环使内侍持付勋曰幸为我白大王愿如此环得早相见也勋遂间行至南京以御衣进入帝泣以示辅臣勋因建议募死士入海至金国东境奉二帝由海道归执政难之出勋于外】盗史斌称帝于兴州○八月胜捷军校陈通作乱于杭州执帅臣叶梦得诏以钱伯言知杭州帅淮浙兵讨之○以李纲黄潜善为尚书左右仆射兼御营使张慤兼御营副使【一日纲侍帝论及靖康时事帝曰渊圣勤于政事省览章奏至终夜不寐然卒致播迁何也纲对曰人主之职在知人进君子退小人则大功可成否则衡石程书无益也因勉帝以明恕尽人言恭俭足国用英果断大事帝皆嘉纳之纲所论谏其言切直帝初倾心听受至是惑于黄潜善汪伯彦之言往往留中不报】更号元祐太后为隆祐太后【尚书省言元字犯后祖讳请易以所居宫名从之】罢河东经制使司召副使傅亮还行在所李纲乞避位不许【有防令东京留守宗泽节制傅亮军即日渡河亮言措置未就而渡河恐误国事李纲言招抚经制二司臣所建明而张所傅亮又臣所荐用今黄潜善汪伯彦沮所亮所以沮臣臣每鉴靖康大臣不和之失事未尝不与潜善伯彦议而后行而二人设心如此愿陛下虚心观之帝不纳竟罢经制司召亮赴行在李纲言圣意必欲罢亮乞以御笔付黄潜善施行臣得乞身归田里纲退而亮罢纲乃再疏求去帝曰卿所争细事胡乃尔纲言方今人材以将帅为急恐非小事臣昨议迁幸与潜善伯彦异宜为所嫉然臣东南人岂不愿陛下东下为安便哉顾一去中原后患有不可胜言者愿陛下以宗社为心以生灵为意以二圣未还为念勿以臣去而改其议臣虽去左右不敢一日忘陛下泣辞而退或曰公决于进退于义得矣如谗者何纲曰吾知尽事君之道不可则全进退之节患祸非所恤也】李纲罢【侍御史张浚劾纲以私意杀侍从且论其买马招军之罪黄潜善汪伯彦等复力排纲请帝去之遂罢纲提举洞霄宫几在相位七十七日纲罢而招抚经制司废车驾遂东幸两河郡县相继沦防几纲所规画军民之政一切废格金兵益炽闗辅残毁中原盗贼蠭起而国不可为矣】杀前太学录陈东布衣欧阳澈【东辞官归丹阳帝即位五日遣使召之东至南京未得对会李纲罢相乃上书乞留纲而罢黄潜善汪伯彦不报又上疏请帝亲征以还二圣治诸将不进兵之罪以作士气卓驾宜还京师勿幸金陵又不报潜善方掲示纲请幸金陵旧奏东言纲在中途不知事体宜以后説为正必速罢潜善辈会抚州布衣欧阳澈徒步诣南京伏阙上书极诋用事大臣潜善遽以语激怒帝言不亟诛将复皷众伏阙书独下潜善所府尹孟庾召东议事东请食而行手书区处家事字画如平时已而授其从者曰我死尔归致此于吾亲食已如厠吏有难色东笑曰我陈东也畏死即不敢言已言肯逃死乎吏曰吾亦知公安敢相迫顷之东具冠带出别同邸乃与澈同斩于市四明李猷赎二尸瘗之东初未识纲特以国故至为之死识与不识皆为流涕】许翰罢【李纲之罢也翰言纲忠义英发舍之无以佐中兴今罢纲臣留无益力求去帝不许及陈东得罪翰谓所亲曰吾与东皆争李纲者东戮于市吾在庙堂可乎乃为东澈着哀辞而入上章求罢遂提举洞霄宫】金以鄂尔多为右副元帅【鄂尔多太祖子也一名宗辅】九月诏择日巡幸淮甸【黄潜善汪伯彦力请幸东南防金人攻河阳汜水军许景衡以建康天险可据请幸之遂诏择日巡幸淮甸命淮浙沿海诸州増修城壁招训民兵以备海道又命扬州守臣吕颐浩缮修城池遣徽猷阁待制孟忠厚迎奉太庙神主赴扬州】罢买马○封皇子旉为魏国公○以王圭为河北招抚判官安置招抚使张所于岭南○宗泽复上表请帝还京师不报○王彦渡河大败金人于新乡进次大行金人围之彦师溃走保共城【张所使彦帅岳飞等十一将凡七千人渡河至新乡金兵盛彦不敢进岳飞独引所部鏖战夺其纛而舞诸军争奋遂复新乡明日又战于侯兆川飞身被十余创会食尽诣彦壁乞粮彦不许飞乃引兵益北与金人战于太行山擒其将拓跋耶乌居数日又与敌遇飞单骑持丈八铁鎗刺杀其将黑风大王金人败走飞知彦不悦已遂率所部复归宗泽泽复以为统制彦以屡胜因传檄州郡金人以为大军至率骑数万薄彦垒围之数匝彦以众寡不敌溃围出走太行诸将各散去彦独保共城西山复遣腹心结两河豪杰圗再举金人购求彦急彦虑变夜寝屡迁其部曲觉之相率刺面作赤心报国誓杀金人八字以示无他意彦益感励抚爱士卒与同甘苦未几两河响应忠义民兵首领傅选孟德刘泽焦文通等皆附之众十余万绵亘数百里皆受彦约束金人患之召其首领俾以大兵破彦垒首领跪而泣曰王都统砦坚如鐡石未易圗也金人乃间遣骑兵挠彦粮道彦勒兵待之斩获甚众】募民入赀授官○盗赵万防常州镇江府○罢诸路经制招抚使○张邦昌伏诛【初邦昌僣居禁中华国靖恭夫人李氏数以果实奉邦昌邦昌亦厚荅之一夕邦昌被酒李氏拥之曰大家事已至此尚何言因以赭色半臂加邦昌身掖入福宁殿夜饰养女陈氏以进及邦昌还东府李氏私遂之语斥乘舆至是事闻下李氏于狱词伏诏马伸如潭数邦昌之罪睗死并诛王时雍等】金栋摩入河间府雄州达兰入祁保州永宁顺安军【自是两河州郡多属金矣】冬十月帝如扬州【谍者言金人欲犯江浙诏蹔驻淮甸捍御稍定即还京阙有敢妄议惑众沮巡幸者许告而罪之不告者斩宗泽上疏谏曰京师天下腹心不可弃也昔景德间契丹冦澶渊王钦若江南人劝幸金陵陈尧叟阆中人劝幸成都惟冦凖毅然请亲征卒用成功因条上五事其一言黄潜善汪伯彦赞南幸之非泽前后建议輙为黄汪所抑二人毎见泽奏至皆笑以为狂于是帝决意幸扬州十月丁巳朔帝登舟时两河虽多防于金而其民怀宋恩所在结为红巾出攻城邑皆用建炎年号金人畏而引去者众及闻帝南幸由是解体】隆祐太后至扬州○罢帅府要郡次要郡及新军水军○以王渊为杭州制置盗贼使○以刘光世为滁和濠州江宁府招捉盗贼制置使苗傅为御营使司都统制○帝至扬州○王渊诱赵万诛之○金徙太上皇帝渊圣皇帝于大定府【大定金中京也】十一月窜提举洞霄宫李纲于鄂州○盗张遇防池州○以王伦为金国通问使【伦旦之族孙也家贫无行为任侠往来京洛间数犯法幸免至是选能专对者使金问二帝起居乃假伦刑部侍郎充大金通问使閤门舍人朱弁副之至云中见尼玛哈议事时金方大举南下伦邀説百端尼玛哈不听使就馆守之以兵有商人陈忠密语伦以二帝在黄龙府伦弁乃以金遗忠往黄龙潜通意由是二帝始知康王即位】以张慤为中书侍郎顔岐许景衡为尚书左右丞郭三益同知枢密院事○权知密州赵野弃城走军校杜彦据州追野杀之○十二月王渊入杭州执陈通诛之○金尼玛哈鄂尔多乌珠罗索分道南侵西京留守孙昭逺帅师南走河东经制使王自同州帅师入蜀金人取淄青赵濬滑同华汝州【金闻帝如扬州遂起燕京等八路民兵命将分道南伐尼玛哈自云中下太行由河阳渡以攻河南至汜水闗孙昭逺南走鄂尔多取淄青赵州乌珠自燕山由沧洲渡河以攻山东且分兵趣淮南将谋侵汴宗泽闻之命刘衍趋滑州刘达趋郑州以分其势戒诸将保防河梁以俟大兵之集乌珠遂不敢向汴夜断河梁而去罗索自同州渡河以攻陜西于是鄂尔多取濬滑色哩取同华汝遂破潼闗王遂自同州帅师入蜀避之】盗丁进降于宗泽

　　通鉴续编卷十三
　　钦定四库全书
　　通鉴续编卷十四
　　元　陈桱　撰
　　【戊申】髙宗皇帝建炎二年【金天会六年】春正月帝在扬州○金尼楚赫取邓州范致虚出奔安抚使刘汲死之○金乌珠侵东京留守宗泽败之【金乌珠自郑抵白沙去汴京密迩都人震恐僚属入问计宗泽方对客围棊笑曰何事张皇刘衍等在外必能御敌乃选精鋭数千使绕出敌后伏其归路金人方与衍战伏兵起前后夹击之金人果败尼玛哈据西京与泽相持泽遣部将阎中立郭俊民李景良等帅兵趋郑遇敌大战兵败中立死之俊民降景良遁去泽捕景良斩之旣而俊民与金将史姓者持书来招泽泽数俊民曰汝失利死尚为忠义鬼今反为金人持书相诱何面目见我乎斩之谓史曰我受此上有死而已汝为人将不能以死敌我乃欲以儿女子语诱我乎亦斩之刘衍还金人复入滑泽部将张防往救之防至滑众寡不敌或请少避之防曰避而偷生何面目见宗公力战而死泽闻防急遣王宣往援已不及因与金人大战破走之泽以宣知滑州金自是不复犯东京泽得金将辽臣王防于河上解其问金之虚实得其详遂决大举之计召诸将谓曰汝等有忠义心当协谋勦敌期还二圣以立大功言讫泣下诸将皆听命金人屡战不利悉引兵去泽复上疏请帝还京曰臣为陛下保获京城自去年秋至于今春又三月矣陛下不早囘则天下之民何所依戴不报泽威声日着敌闻其名常尊惮之对南人言必曰宗爷爷】复明法科○金人取永兴军经略使唐重死之○东平府军校孔彦舟叛防黄州【彦舟闻金兵将至山东遂帅所部刼杀居民烧庐舍掠财物而南渡淮犯黄州】金人取均房青潍郑州○张遇焚真州遂陷镇江府王渊招降之○金尼楚赫取郑州○窜内侍邵成章于南雄州【时所在盗起汪伯彦黄潜善匿不以闻邵成章上疏言二人必误国事帝怒除名编管南雄州焉】金苏玛拉入襄阳○以刘豫知济南府【豫景川人为河北提刑金人南侵豫弃官避地真州张慤荐之起知济南时盗起山东豫不愿行请易东南一郡执政恶之不许豫忿而去】二月金巴尔斯取唐蔡陈州颍昌府○河北盗杨进降于宗泽○金人取淮宁府知府向子韶死之○以王贶充金国军前通问使○同知枢密院事孙傅卒于燕○马扩聚兵奉信王榛于真定五马山以总制诸砦【和州防御使马扩奔五马山砦聚兵得上皇子信王榛于民间奉之以总制诸砦】金迁河南襄阳颍昌汝郑均房唐邓陈蔡之民于河北○三月金尼玛哈焚河南府而去翟进复西京诏以进为京西北路安抚制置使○夏四月金乌珠复入河南府翟进复取之【乌珠闻洛阳为翟进所复率众来攻进与韩世忠丁进迎战而败韩世忠被矢如棘力战得免乃收余兵南归乌珠入西京进复集乡兵与金人战屡败之杀其将翟海乘胜入洛阳金人帅懐孟蒲卫之众复至斧门而入进与巷战金人引去】以信王榛为河外都元帅○工部侍郎兼侍讲杨时罢【以老疾求去也】五月宗泽请车驾还京师诏许之许景衡罢【宗泽遣子頴诣行阙上疏曰天下之事见几而为待时而兵则事无不成今收复京洛而金动渡河捍蔽滑台而敌国屡败河东河北山砦义民引领举踵日望官兵之至以几以时而言之中兴之兆可见而金人灭亡之期可必在陛下见几乘时而已若规规为偏霸之谋岂非可鄙之甚乎寻复上疏言丁进数十万众愿守防京城李成愿扈从还阙即渡河勦敌杨进等兵百万亦愿渡河同致死力臣愿陛下及此时还京则众心翕然何敌之足忧乎又言圣人爱其亲以及人之亲所以教人孝敬其兄以及人之兄所以教人弟陛下当与忠臣义士合谋肆讨迎复二圣使天下知孝弟帝得疏又闻信王榛将渡河入汴乃降诏择日还京时朝廷有大政事景衡必请间极谏黄潜善汪伯彦以为异已因共以渡江南幸之议为景衡罪罢之景衡行至洲得暍疾卒景衡得程颐之学志虑忠纯议论不与时俯仰旣卒帝思之曰朕自即位以来执政忠直遇事敢言惟许景衡耳】立诗赋经义分试贡士法【帝念时方用武士人不能至行在下诏诸路提刑转运司选官即置司州军引试使副或判官一人董之且命参酌元祐科举条制立诗赋经义分试法殿试仍对防三道第一甲第一人授左宣教郎第二第三人授左宣义郎第四第五人授左儒林郎第六人以下并授左文林郎第二甲并授左从事郎第三甲以下并授左迪功郎学究出身者授登仕郎故事廷试上十名内侍先以卷奏定髙下帝曰取士当务至公岂容以已意升降自今勿先进卷】以朱胜非为尚书右丞○以宇文虚中充金国祈请使虚中降于金【虚中时窜韶州防诏求使絶域者虚中应诏乃复资政殿大学士充祈请使称臣奉表于金时金人方兴兵南伐已留王伦朱弁矣虚中至金人遣之归虚中曰奉命北来祈请二帝二帝未还虚中不可归遂留时金国初建制度草创颇爱虚中有才艺毎加官爵虚中即受之遂与韩昉俱掌制】河北制置使王彦帅师还次于沙店【彦治兵刻日大举告期于宗泽泽召彦防议彦乃将兵万余渡河金人以重兵袭其后而不敢击旣至汴泽大喜令彦宿兵近甸以卫根本彦遂屯滑州之沙店】张慤卒【慤善理财论钱谷利害犹指诸掌在朝谔谔有大臣节然议论可否不形辞色未尝失其同列之欢时论善之】六月以王庻节制陜西六路军马曲端为都统制【时陜西抚谕使谢亮持诏赐夏国庶移书与之曰夏人之患小而缓金人之患大而迫秋髙必大举盍仗节率兵举义驱逐渡河徐圗恢复亮不从】秋七月东京留守宗泽卒【泽前后请帝还京二十余奏毎为黄潜善汪伯彦所抑忧愤成疾疽发于背诸将入问疾泽矍然曰吾以二帝蒙尘愤愤至此汝等能殱敌则我死无恨众皆流涕曰敢不尽力诸将出泽叹曰出师未捷身先死长使英雄涙满襟明日泽无一语及家事但连呼过河者三而卒年七十都人号恸泽始招集羣盗聚兵储粮结诸路义兵连燕赵豪杰自谓渡河克复可指日莫有志弗就识者恨之子頴居戊幕素得士心泽卒数日将士去者什五都人请以颖继父任不许】以杜充为东京留守【充酷而无谋至汴悉反宗泽所为于是豪杰离心降盗聚城下者复去剽掠矣】八月作皇帝金寳【金之入汴也九寳惟大宋受命寳及定命寳尚存至是帝作金寳三一曰皇帝钦崇国祀之寳二曰天下合同之寳三曰书诏之寳】殿中侍御史马伸乞罢黄潜善汪伯彦诏贬伸监濮州酒税卒于道【伸自湖南还上疏言黄潜善汪伯彦不法十七事乞速罢二人政柄别选贤者共圗大事疏入留中明日改授卫尉少卿伸以论事不行辞不拜録其疏申御史台且言臣论可采即乞施行非是合坐诬罔之罪因移疾待命诏伸言事不实送吏部责濮州监酒税趣使上道伸怡然襆被而行竟死道中闻者寃之伸学于程颐勇于为义毎曰吾志在行道以富贵为心则为富贵所累以妻子为念则为妻子所夺道不可行也】河北京东捉杀使李成叛○二帝至金防宁金主旻以太上皇帝为昬德公渊圣皇帝为重昬侯【金主命二帝赴上京八月丁丑二帝至以素服见金太祖庙遂见金主于乾元殿金主封之】九月郭三益卒○金鄂尔多袭信王榛于五马山砦取之【初马扩诣行在受密防使几察信王且令扩听诸路节制扩知事不成遂留大名不进金鄂尔多恐扩以援兵至急发兵攻五马山诸砦断其汲路诸砦皆防榛亡走不知所终】冬十月金徙二帝于韩州【韩州在燕京东北一千五百余里】金尼玛哈鄂尔多防师围濮州诏韩世忠等帅师救之○诏孟忠厚奉隆祐太后如杭州【侍御史张浚请先定六宫所居地诏孟忠厚奉后如杭州以苗傅刘正彦为扈从都副统制】杨进复叛防汝洛知河南府翟进败死【杨进复叛众至数万剽掠汝洛间翟进患之与其兄兴谋击之未果而杨进遣骑数百絶洛水犯进营进乘半渡击之追奔数十里破贼四砦马惊坠堑为贼所害贼因乗胜大败官军】十一月安置提举嵩山崇福宫李网于万安军【中丞王绹论之也】金富察罗索取延安府王庶曲端帅师救之端次于襄乐庶至甘泉而还【王庶至京兆曲端不欲属之凡有命多托辞不行庶无如之何复还端泾原金人谍知庶端不协乃并兵攻鄜延庶调自沿河至冯翊据险以守金人先已乘冰渡犯晋宁侵丹州又渡清水河破潼闗秦陇皆震庶传檄会诸路兵进御时端尽统泾原精兵驻淳化庶日移文趣端进端终不听而遣其副将呉玠复华州自引兵迁延迂道自邠之三水与玠防于襄乐金攻延安急庶自坊州收散亡往援知兴元府毛亦将所部兵赴之比庶至甘泉延安已防庶无所归以兵付自将百骑与官属驰赴襄乐劳军庶犹以节度望端欲倚以自副端弥不平见庶问延安失守状谋杀之不果防庶上章自劾端即拘縻其官属夺其使印庶乃得去还京兆】金以乌叶掌国史【女直初未有文字尼玛哈好访问女直老人多得其祖宗遗事及金主嗣位复进士举而韩昉軰皆在左右文学之士稍见拔擢至是诏求祖宗遗事以备国史命乌叶与耶律迪延掌之乌叶等采摭遗言旧事自函普以下至太祖综为三卷上之】以赵开都大提举川陜茶马事【开善心计好诇问天下利病毎有通变救弊之志宣和末为成都转运判官多所更革至是陈榷茶买马五害朝廷是之即擢开都大提举川陜茶马事使推行之于是大更茶马之法官买官卖茶并罢剏条约印给茶引使茶商执引与茶户自相贸易不二年茶引收息至百七十余万缗买马逾二万匹】金尼玛哈取濮州知州杨粹中死之【尼玛哈以濮州小易之至城下知州杨粹中固守命将姚端夜捣其营尼玛哈跣足走仅以身免遂攻城益急几三十三日而陷粹中死之】金乌珠取开德府相州○呉玠袭史斌诛之○以魏行可充金国军前通问使○朝享祖宗神主于夀宁僧寺○祀昊天上帝于圜丘大赦【始郊也】知府州折可求以城降于金【折氏自五代以来据有府州控扼西北中国赖之故自德扆传子御勲御卿御卿子惟正惟昌惟忠惟忠子继宣继闵继祖继祖兄子克柔克行克行子可大可适可求世知州事累功建节为国藩卫至是知晋宁军徐徽言约可求出兵夹攻金人罗索闻之执可求之子彦文使为书招可求可求遂以所属麟府丰三州降之而其宗族仍仕中朝】十二月太后至杭州○金达兰侵济南知府刘豫以城降之【违兰围济南刘豫遣子麟御却之达兰遣人防豫以利豫惩前忿遂杀济南骁将闗胜率百姓降金百姓不从豫缒城纳欵】金鄂尔多取大名府提刑狱郭永死之【鄂尔多入大名守臣张益谦转运判官裴亿降鄂尔多问曰城破乃降何也二人以郭永不从为辞鄂尔多遣骑召永谓曰沮降者谁永曰不降者我鄂尔多欲用之永骂曰无知小子恨不醢尔以报国何説我以降乎鄂尔多怒并其家属皆杀之】以黄潜善汪伯彦为尚书左右仆射顔岐朱胜非为门下中书侍郎卢益同知枢密院事【潜善伯彦入谢帝曰潜善作左相伯彦作右相朕何患国事不济时金兵横行羣盗蠭起潜善伯彦旣无谋畧而专权自恣东京委之御史南京委之留台泗州委之郡守言事者不纳其説请兵者不以上闻金兵日南而晏然不以为虑御营司参赞军事张浚极言金人必来攻请豫为备潜善伯彦以为过计而笑之】金尼玛哈入袭庆府【军士有欲发孔子墓者尼玛哈曰大圣人墓安可发杀军士于是获存】
　　【己酉】三年【金天防七年】春正月帝在扬州○以翟兴为京西北路招讨使河南尹○河北制置使王彦朝于行在诏免对彦遂致仕【彦以所部兵马付东京留守司而率亲兵趋行在见黄潜善汪伯彦力陈两河忠义延颈以望王师愿因人心大举北伐言辞愤激二人大怒遂请降防免对差充御营平防统领彦遂称疾致仕】以路允迪佥书枢密院事○张用王善复叛防淮宁府○金尼玛哈取徐州○韩世忠之师溃于沭阳金尼玛哈遂入淮阳次于泗州【平防将军韩世忠屯淮阳防山东兵以援濮州尼玛哈闻之分兵万人趋扬州自帅大军迎战世忠不敢敌夜引还尼玛哈蹑之至沭阳世忠弃军走盐城众遂溃尼玛哈入淮阳以骑兵三千取彭城间道趋淮东戊申入泗州】二月诏刘正彦帅师卫皇子六宫如杭州○金人至天长刘光世帅师御之师溃而还【江淮制置使刘光世帅兵阻淮以拒金人金骑兵掩至天长光世迎敌未至而军溃光世奔还】金尼玛哈入天长军帝南渡江入于镇江府金人追至扬子桥而去【尼玛哈至楚州守臣朱琳降遂乗胜而南辛亥防天长军壬子内侍邝询报金兵至帝即被甲乘骑驰至洲步得小舟渡江惟防圣军卒数人及王渊张俊内侍康履等从行日暮至镇江府时汪伯彦黄潜善方率同列听浮屠克勤説法罢而防食堂吏大呼曰驾已行矣二人相顾苍黄乃戎服防马南驰见帝于镇江扬州居民争门而出死者相枕籍无不怨愤是日金将马五帅五百骑先驰至扬州城下闻帝已南行乃追至扬子桥癸丑金游骑至洲刘光世见帝泣曰王渊専管江上海船每言缓急决不误事今臣所部数万骑二千余皆不能济渊忿其言斩江北都巡检使皇甫佐以自解朱胜非驰见渊督之渊始经画已无所及自是失诸将心】太常少卿季陵自扬州奉太庙神主以行金人追之太祖神主亡【时事起仓卒朝廷仪物皆委弃之季陵亟取九庙神主以行出城未数里回望城中烟焰烛天陵为金人所追亡太祖神主于道】帝如杭州以吕颐浩佥书枢密院事守镇江【帝召从臣问去留吏部尚书吕颐浩乞留跸以为江北声援羣臣皆以为然王渊独言镇江止可捍一面若金人自通川渡江以趋姑苏将若之何不如钱唐有重江之险帝意遂决以颐浩为江淮制置使与行在五军制置使刘光世驻镇江控扼江口又以杨惟忠节制江东军马驻江宁府是夕发镇江次吕城镇甲寅次常州丙辰次平江府戊午次呉江县命朱胜非节制平江府秀州军马礼部侍郎张浚副之留王渊守平江己未次秀州庚申次崇德县吕颐浩从行即拜同签书枢密院事江淮两浙制置使以兵二千还屯京口又命张浚以兵八千守呉江】金人入真泰州○刘俊民如金师诏录用张邦昌亲属【仍命俊民持邦昌贻金人约和书藁以行】金罗索取晋宁军知军事徐徽言死之【罗索破晋宁军徐徽言据子城拒战因溃围走擒之使之拜临之以兵不动命折可求谕使降徽言大駡罗索杀之统制孙昂及士卒皆不屈俱被害】帝至杭州赦【壬戌驻跸杭州即州治为行宫乙丑降德音赦死罪以下放还士大夫被窜斥者惟李纲罪在不赦更不放还葢用黄潜善计罪纲以谢金也】金人焚扬州而去【戊辰金兵焚扬州士民皆死存者才数千人庚午金兵引去】黄潜善汪伯彦有罪免【潜善伯彦自知不为众所容聨疏言艰难之时不敢具文求退中丞张徴论二人大罪二十致陛下防尘天下怨怼乞加罪斥乃罢潜善知江宁府伯彦知洪州潜善猥持国柄嫉害忠良逐李纲沮宗泽台谏内侍言者随防以竒祸中外为之切齿而帝不悟伯彦则居位日浅故论者或末减其罪云】以叶梦得张澂为尚书左右丞○吕颐浩复扬州【金人旣去颐浩遣将陈彦渡江袭金余兵复扬州】以王庶知京兆府曲端知延安府○三月以朱胜非为尚书右仆射王渊同佥书枢密院事【渊制下诸将籍籍帝乃命渊免进呈书押本院文字】叶梦得罢○诏礼部侍郎张浚帅师次于平江府○以吕颐浩为江南东路安抚制置使知江宁府○扈从统制苗傅刘正彦作乱杀佥书枢密院事王渊及内侍康履等奉皇子魏国公旉即位请隆祐太后临朝尊帝为睿圣仁孝皇帝居显宁寺大赦改元明受【苗傅自负世将且有劳于王室以王渊骤得君超迁显职心不平之刘正彦亦以招降剧盗功大赏薄怨上二人因相结时内侍康履蓝珪恃恩用事履尤妄作威福凌忽诸将诸将疾之防内侍临浙观潮供帐遮道苗傅等怒曰汝辈使天子颠沛至此犹敢尔耶中大夫王世脩亦嫉内侍恣横言于正彦正彦曰防当共除之及王渊入枢府傅等疑其必由内侍以进遂与世脩谋先斩渊然后杀宦者议旣定癸未刘光世为殿前都指挥使百官入听宣制傅正彦令世脩伏兵城北桥下俟渊退朝即捽下马诬以结宦者谋反正彦手斩渊即与传拥兵至行宫门外枭渊首于行阙分捕内侍凡无须者皆杀之履驰入宫白帝帝大惊朱胜非急趋楼上诘傅等専杀之故中军统制呉湛排门引传党入内奏曰傅等不负国家止为天下除害耳知杭州康允之见事急请帝御楼抚谕之日将午帝登楼百官皆从军校王元大呼曰圣驾来傅等见黄葢犹山呼而拜帝慿栏呼傅等问故傅厉声对曰陛下信任中官赏罚不公军士有功者不赏内侍所主者得官黄潜善汪伯彦误国至此犹未逺窜王渊遇敌不战首先渡江因交康履乃除枢密臣自陛下即位以来功多赏薄臣已将王渊斩首中官在外者皆诛讫更乞康履曽择诛之以谢三军帝曰潜善伯彦已降黜履择当重与降责卿等可归营傅曰天下生灵无辜肝脑涂地止缘中官擅权若不斩履泽臣不还营帝犹未许逾时傅兵不退淛西机宜文字时希孟曰中官之为患至此极矣不悉除之天下之患未巳帝曰朕左右可无给使耶军器监叶宗谔曰陛下何惜一康履不以慰三军帝不得已命呉湛执履与之傅即于楼下腰斩履脔其肉枭首与渊首相望并捕泽斩之编管蓝珪于逺州帝谕傅等归营傅等进曰陛下不当即大位将来渊圣皇帝来归未知何以处之帝命朱胜非缒楼下委曲谕之傅请隆祐太后同听政及遣人使金议和帝许之即下诏请隆祐太后垂帘同听政傅等闻诏不拜曰自有皇太子可立况道君皇帝已有故事胜非还白帝帝曰朕当退避但须太后手诏也乃遣顔岐入内请太后御楼太后至帝即立楹侧从官请帝坐帝曰不当坐此矣太后因乗肩舆下楼出门见傅等谕之曰自道君皇帝任蔡京王黼更祖宗法度童贯起边事所以招至金人养成今日之祸岂闗今上皇帝事况皇帝初无失德止为汪伯彦黄潜善所误今已窜逐统制岂不知之傅等对曰臣等必欲太后为天下主奉皇子为帝后曰今强敌在前吾以一妇人于帘前抱三岁儿决事何以令天下敌国闻之岂不转加轻侮傅等固请太后晓譬百端傅不从傅顾胜非曰今日政须大臣果决相公可无一言乎胜非还白帝曰王钧甫乃傅等腹心适语臣云二将忠有余而学不足此语可为后图之绪帝乃即坐上作诏襌位于皇子而请太后垂帘同听政事宣诏毕傅等麾其军退于是皇子旉即位太后垂帘决事尊帝为睿圣仁孝皇帝以显宁寺为睿圣宫是夕徙帝居之大赦改元明受以张澂兼中书侍郎韩世忠为御营使司提举一行事务张俊为秦鳯副总管分其众诸军又以王孝迪为中书侍郎卢益为尚书左丞加傅为武当军节度使正彦为武成军节度使以呉湛主管步军司王孝迪卢益为大金国信使朱胜非奏母后垂帘须二人同对此承平故事今日事机须密奏者乞许臣僚独对而日引傅党二人上殿以弭其疑太后语帝曰赖相此人若汪黄在位事已狼籍矣王钧甫见胜非胜非问前言二将学不足如何钧甫曰如刘将手刃王渊军中亦非之胜非因以言撼之曰上皇待燕士如骨肉那无一人効力者乎人言燕赵多竒士徒虚语耳钧甫曰不可谓燕无人胜非曰君与马柔吉皆燕中名人尝献策灭燕者今金人所任多契丹旧人若渡江祸首及君盍早为朝廷协力乎钧甫唯唯胜非又谓王世脩曰国家艰难若等立功之秋也诚能奋身立事从官岂难得乎世脩喜时时往来道军中情乃擢世脩工部侍郎傅等欲挟帝幸徽越胜非谕之以祸福傅等乃止】张浚吕颐浩防师勤王苗傅帅羣臣朝帝于显宁寺【改元赦书至平江张浚命守臣汤东野秘不宣旣而得苗傅等所传檄浚恸哭召东野及提刑赵哲谋起兵讨之时傅令张俊以三百人赴秦鳯而以余兵属他将俊知其伪拒不受军士汹汹俊谕之曰当诣张侍郎决之即引所部八千人至平江浚见俊语故相持而泣且谕俊以将起兵问罪俊泣拜曰此须侍郎济以机术毋惊动乗舆也赦至江宁吕颐浩曰是必有兵变其子抗曰主上春秋鼎盛二帝蒙尘沙漠日望拯救其肯遽逊位于幼冲乎灼知兵变无疑也即遣人寓书于浚曰时事如此吾侪可但已乎浚以颐浩有威望能断大事乃荅书约共起兵且告刘光世于镇江令以兵来防颐浩得浚书乃留杨惟忠屯江宁以安人心且命控扼江上以防苗傅等挟帝渡江防有防召颐浩赴院供职颐浩上书言金人乘战胜之威羣盗有蜂起之势兴衰拨乱事属艰难岂容皇帝退享安逸请亟复明辟以图恢复遂以兵发江宁举鞭誓众士皆感厉张浚又念傅等居中欲得辨士往説之节制司参议官冯轓请行浚遣之至杭见傅等折以正议令早反正刘正彦遣轓约浚至杭张浚命张俊分兵扼呉江上疏请复辟苗傅等谋除浚礼部尚书命将所部诣行在浚以大兵未集未敢诵言讨贼乃托云张俊骤囘人情震詟不可以不少留以抚其军防韩世忠自阳城由海道将赴行在至常熟张俊闻之曰世忠来事济矣因白浚以书招之世忠得书举酒酹地曰誓不与此贼共戴天至平江见浚恸哭曰今日之事世忠愿与张俊任之公无忧也浚因大犒俊世忠将士呼至前抗声问曰今日之举孰顺孰逆众皆曰贼逆我顺浚曰闻贼以重赏购吾首若浚此举违天悖人汝等可取浚头去不然一有退缩悉以军法从事众皆感愤于是令世忠帅兵赴阙戒之曰投鼠忌器事不可急急则恐有他变宜趋秀州据粮道以俟大军之至戊戊世忠发平江至秀州称病不行而大脩战具傅等闻之始惧欲拘世忠妻子以为质朱胜非绐傅曰不若遣之使迓世忠而慰抚之则平江诸人益安矣傅从之封世忠妻梁氏为安国夫人俾迓世忠速其勤王梁氏疾驱出城一日夜会世忠于秀州胜非喜曰二凶真无能为也张浚复遣冯轓往杭因报书于正彦曰自古言渉不顺谓之指斥乗舆事渉不逊谓之震惊宫阙废立之事谓之大逆不道大逆不道者族今建炎皇帝不闻失德一旦逊位岂所宜闻傅等得书而恐乃遣苗瑀马柔吉将重兵扼临平亟除俊世忠节度使而诬浚欲危社稷责黄州团练副使郴州安置冯轓谓朱胜非曰主上受渊圣诏为兵马大元帅嗣圣宜易称皇太侄同太后垂帘听政大元帅征伐于外最为得防召百官赴睿圣宫议称帝为皇太弟天下兵马大元帅康王嗣君为皇太侄监国谏议大夫郑防与监察御史王庭秀上疏言睿圣皇帝承正统已二年一旦尊为太上皇于理犹顺今乃欲降为臣稽之于古无所取法行之于今实逆天道且二十日内而降二天子自古未之有也力争之乃止颐浩将至平江浚乘轻舟迓之咨以大计颐浩曰颐浩曩谏开边几死宦臣之手承乏漕挽几防沙漠之乡今事不谐不过赤族为社稷死岂不快乎浚壮其言旣而刘光世兵亦至浚乃草檄声傅正彦之罪以韩世忠为前军张俊翼之刘光世为游击颐浩浚总中军光世分兵殿后乙巳太后降防睿圣皇帝处分兵马重事张浚刘光世发平江丙午以浚同知枢密院事李邴郑防并同佥书枢密院事是日浚颐浩发平江上疏乞建炎皇帝还即尊位傅等闻之忧恐不知所为朱胜非谓之曰勤王之师未至者使是问自反正耳不然下诏率百官六军请帝还宫公等置身何地乎即召李邴张守作百官章及太后手诏而赐傅正彦铁劵傅等遂帅百官朝于睿圣宫帝慰劳之傅正彦以手加额曰圣天子度量如是也傅党张逵曰赵氏安而苗氏危矣】盗邵青陷泗州○金人取京东诸郡○金达兰以刘豫知东平府节制河南州郡【界旧河以南俾豫统之又以豫子麟知济南府达兰屯兵冲要以镇抚之】赵立复徐州诏以立权知州事【初金人破徐知州王复死之都虞候赵立战死而复苏求复尸瘗之隂结乡民为收复计及金师北去乃帅残兵邀击大败之遂复徐州事闻诏以立权知州事时山东莾为盗区立介居其间威名流闻】夏四月帝复位尊隆祐太后为隆祐皇太后以苗傅为淮西制置使刘正彦为副使【四月戊申朔太后下诏还政朱胜非帅百官请睿圣宫亲掖帝乗马还行宫与太后御前殿垂帘】复以建炎纪年○以张浚知枢密院事○吕颐浩张浚败苗翊于临平苗傅刘正彦南走颐浩浚至杭州诛贬逆党有差【吕颐浩张浚军次秀州颐浩谕诸将曰今虽反正而贼犹握兵居内事若不济必反以恶名加我翟义徐敬业可监也进次临平苗翊马柔吉负山阻水为阵中流植鹿角以梗行舟韩世忠舍舟力战张俊刘光世继之翊众少却世忠复舍马操戈而前令将士曰今日当以死报国面不被数矢者皆斩于是士卒争用命翊引神臂弩持满以待世忠瞠目大呼挺刃突前翊众辟易矢不及发遂败走勤王兵入北闗傅正彦急趣都堂取所赐鐡劵拥精兵二千夜开涌金门以走犯富阳新城二县将南趋闽中辛亥颐浩浚入城世忠手执王世脩以属吏颐浩浚入见伏地涕泣待罪帝问劳再三谓浚曰曩在睿圣两宫隔絶一日啜覆手念卿被谪此事谁任解所服玉带赐之帝握世忠手恸哭曰中军统制呉湛佐逆为最尚留朕肘腋能先诛乎世忠即谒湛握手与语折其中指与王世脩俱斩于市逆党王元左言马瑗范仲熊时希孟皆贬】隆祐皇太后撤帘○朱胜非顔岐王孝迪张路允迪卢益免【朱胜非见帝言曰臣昔遇变义即当死偷生至此欲图今日之事耳因乞罢政帝问谁可代者对曰吕颐浩张浚帝问孰优对曰颐浩练事而暴浚喜事而疎帝曰浚太年少对曰臣向被召军旅钱谷悉付浚此举浚实主之中丞张守论胜非不能预防致贼猖獗宜罢之不报至是与同位俱免】以吕颐浩为尚书右仆射李邴为尚书右丞郑防佥书枢密院事○以刘光世为御营副使韩世忠张俊为御前左右军都统制○诏尚书左右仆射并带同中书门下平章事改门下中书侍郎为叅知政事省尚书左右丞【自元丰肇建三省凡军国事中书揆而议之门下审而覆之尚书承而行之三省皆不置官长以左右仆射兼两省侍郎二相旣分班进呈首相遂不复与朝廷议论宣仁太后觉其不便始令三省合班奏事分治省事至是从吕颐浩之言三省始合为一】以李邴叅知政事○帝如江宁府○诏韩世忠刘光世追苗傅刘正彦【韩世忠请于帝曰贼拥精兵距瓯闽甚迩傥成巢窟卒未可灭臣请讨之帝从之】立魏国公旉为皇太子○盗薛庆陷髙邮军○金罗索取鄜坊州○五月以张浚为川陜京西湖南北路宣抚处置使便宜黜陟【浚谓中兴当自闗陜始虑金人或先入陜蜀则东南不可保因慷慨请行诏以浚为宣抚使听便宜黜陟与沿江襄汉守臣议储畜以待临幸帝问浚大计浚请身任陜蜀之事置幙府于秦川别遣大臣与韩世忠镇淮东令吕颐浩扈跸来武昌为趋陜之计复以张俊刘光世与秦川相首尾帝然之初浚宣抚川陜之议未决监登闻检院汪若海曰天下者常山蛇势也秦蜀为首东南为尾中原为脊今以东南为首安能起天下之脊哉将图恢复必在川陜浚大悦焉】以滕康同佥书枢密院事○帝至江宁府【居于神霄宫】改江宁为建康府○张浚如髙邮薛庆降【庆据髙邮有众数万浚亲往招之入庆垒从者不满百庆感其恩意遂降因留浚三日以邀赏传者谓浚被执吕颐浩等请罢浚帝从之越十日浚还请去帝不许】以洪皓充大金通问使金人执之【帝遣皓如金遗尼玛哈书愿去尊号用金正朔比于藩臣时所在盗梗皓艰难百端得达太原留一年遣至云中尼玛哈迫之使仕刘豫皓曰万里衔命不得奉两宫南归恨力不能磔逆豫忍事之耶留亦死不即豫亦死不愿偷生狗鼠间愿就鼎镬无悔尼玛哈怒将杀之旁一校曰此真忠臣也目止剑士为皓跪请得流递冷山流递犹编窜也】韩世忠获刘正彦于浦城苗傅于建阳归于行在所【世忠自衢信追讨至浦城之鱼梁驿与苗傅刘正彦遇世忠步走挺戈而前贼望见咋曰此韩将军也皆惊溃遂擒正彦及傅弟翊王德亦执苗瑀斩马柔吉傅亡入建阳县人詹标执之献于世忠世忠悉送于行在帝手书忠勇二字掲旗以赐之】翟兴诛杨进【杨进居鸣皋山北兴与子琮帅乡兵时出扰之进惧弃辎重南走兴要击于鲁山进中流矢死余众数万悉溃去河南平】六月霖雨诏郎官以上言阙政遂罢王安石配享神宗庙庭【时久两恒隂吕颐浩谢罪求去诏郎官以上言阙政复下诏以四失罪已一曰昧经邦之大畧二曰昩戡难之逺图三曰无绥人之德四曰失驭臣之柄司勲员外郎赵鼎上疏曰自熈宁间王安石用事变祖宗之法而民始病假辟国之谋造生边患兴理财之政穷困民力设虚无之学败坏人材至崇宁初蔡京托绍述之名尽祖安石之政凡今日之患始于安石成于蔡京今安石犹配享神宗而京之党未除时政之缺莫大于此中丞张守上疏曰陛下处宫室之安则思二帝母后穹庐毳幕之居享膳羞之奉则思二帝母后粗粝酪浆之味】
　　【服细暖之衣则思二帝母后穷边絶塞之寒苦操予夺之柄则思二帝母后语言动作受制于人享嫔御之适则思二帝母后谁为之使令对臣下之朝则思二帝母后谁为之尊礼思之又思兢兢栗栗圣心不倦而天不为之助顺者万无是理也】罢赏功司○隆祐皇太后至建康府○罢右司谏袁植【植请诛黄潜善及失守者权邦彦等九人诏朕方念咎责已岂可尽以过失归臣下遂罢植出知池州】金人取磁州○秋七月苗傅刘正彦伏诛遂削朱胜非顔岐路允迪等职居张澂于衡州【诏以苗刘之变当轴大臣不能身卫社稷朱胜非顔岐路允迪并落职张澂衡州居住】金达兰取潍莱州○皇太子旉卒【諡曰元懿】郑防卒○以王绹参知政事周望同佥书枢密院事○范琼有罪下狱死张浚发建康【初汴京破二帝及宗室北迁琼之谋居多又乘时剽掠左右张邦昌为之从卫至是自洪州入朝见帝悖慢且乞贷苗刘等死帝畏其威以为御营司提举一行事务张浚将赴川陜与枢密检详文字刘子羽密谋诛之一日命张俊以千兵渡江若备他盗者使皆甲以来因召琼俊及刘光世赴都堂议事为设饮食食已诸公相顾未发子羽坐庑下恐琼觉取黄纸趋前举以麾琼曰下有敕将军可诣大理寺置对琼愕不知所为子羽顾左右拥置舆中卫以俊兵送狱光世出抚其众数琼在围城中附金迫二帝北狩之罪且曰诛止琼尔汝等固天子自将之军也众皆投刃曰诺有防分御营五军琼下狱具伏赐死子弟皆流岭南琼旣诛张浚乃发建康】升杭州为临安府【初吕颐浩与张浚定幸武昌之议及浚行颐浩以为道逺饷难乃变前论防滕康张守陈武昌有十害不可往帝从之遂升杭州为临安府将定都焉】崔纵如金不屈死之【通问二帝也纵至金首以大义责金人请还二帝金人怒徙之穷荒纵不少屈竟死于金】诏李邴滕康权知三省枢密院事奉隆祐皇太后如洪州【太后至建康会防秋迫命刘宁止制置江浙卫太后往洪州百司非预军事者悉从命滕康李邴权知三省枢密院事从行凡四方奏谳吏部差注举辟功赏之类皆焉又命四厢都指挥使杨惟忠将兵万人以卫过落星寺舟覆宫人溺死者无数惟后舟无虞】盗郭仲威陷淮阳军○广州教授林勲上本政书【勲上本政书十三篇言国家兵农之政宜假井田之制使民一夫占田五十畆其有羡田之家毋得市田其无田与游惰末作者皆驱之使为农以耕田之羡者而杂纽钱谷以为什一之税毎十六夫为一井每井赋二兵马一匹匹妇之贡绢三尺绵一两非蚕乡则布六尺麻二两其説甚备书奏诏以为桂州节度掌书记其后朱熹甚爱其书陈亮亦曰此书考古验今思虑周密世之为井田之学者无以加矣】八月李邴罢以刘珏权同知三省枢密院事○陜西节制使王庶罢以王似代之【庶至京兆防金人大入庶调兵自沿河至冯翊据险以守且传檄诸路防期伐金金人诡道防丹州延安事闻乃罢庶而以似代之】盗刘文舜陷舒州○杜时亮如金师【时金人将渡江而南朝廷闻之遣时亮使金师以请和致书于尼玛哈曰古之有国家而迫于老亡者不过守与奔而已今以守则无人以奔则无地此所以諰諰然惟冀阁下之见哀而赦已故前者连奉书愿削去旧号是天地之间皆大金之国而尊无二上亦何必劳师逺涉而俊为决哉又命吕颐浩以书遗刘豫俾面陈此意】闰月以吕颐浩为尚书左仆射同中书门下平章事杜充为尚书右仆射同中书门下平章事兼江淮宣抚使守建康韩世忠为浙西制置使守镇江刘光世为江东宣抚使守太平池州【帝闻金师将至召诸将议移跸之地张俊辛企宗请自鄂岳幸长沙韩世忠曰国家已失河北山东若又弃江淮更有何地吕颐浩曰金人之谋以陛下所至为边面今当且战且避奉陛下于万全之地臣愿留常润死守帝曰朕左右不可以无相乃以充守建康王变之世忠光世皆受充节制充将发汴京统制岳飞谏曰中原地尺寸不可弃今一举足此地非我有他日欲复取之非数十万众不可充不从】皇太后至洪州○帝如临安府【帝发建康如临安自是不复议防淮矣】张浚次于襄阳招兵分屯襄郢唐邓○金人取密州○九月丙午朔日有食之○金人取单州兴仁府遂侵南京知府凌唐佐降之○以周望为两浙荆湖等路宣抚使守平江【谍报金人治舟师由海道窥江浙诏韩世忠守圌山福山望总兵守平江】罢起居郎胡寅【寅上疏曰陛下以亲王介弟受渊圣皇帝之命出帅河北二帝旣迁则当纠合义师北向迎请而乃亟居尊位建立太子不复归觐宫阙展省陵寝偷安岁月略无扞御及敌骑乘虚匹马南渡一向畏缩惟务逺逃军民怨咨恐非自全之计也因进七防一曰罢和议而脩战畧二曰置行台以区别缓急之务三曰务实效去虚文四曰大起天下之兵以自强五曰都荆襄六曰选宗室之贤才者封建任使之七曰存纪纲以立国体书凡数千言吕颐浩恶其切直罢之于外】以张守同佥书枢密院事○徙刘光世守江州【杜充严急光世不乐属之会金师至淮西朝议以隆祐太后在豫章恐有震惊乃徙光世于江州以屏蔽之】以张邵为金国军前通问使金人囚之【邵至潍州见达兰命邵拜邵曰监军与邵为南北朝从臣无相拜礼且具书言天未厌宋而金乃裂地以封刘豫复穷兵不已何也达兰怒取国书去送卲密州囚于柞山砦】金人取沂曹州○髙丽请脩贡诏不许○冬十月金罗索取永兴军巩州○盗郦琼围光州○帝至临安府○郭仲威诣周望降○帝渡浙居于越州【帝至临安七日复渡浙如越州】李成陷滁州○张浚治兵于兴元以刘子羽参议军事赵开为随军转运使专总四川财赋【又以曲端为都统制子羽荐泾原都监呉玠及弟璘之才勇浚以玠为统制璘掌帐前亲兵自蜀有西师益利诸司已用便宜截上供及常平本皆尽浚以为虑知赵开善理财即承制用之开见浚曰蜀之民力尽矣锱铢不可加独货尚存赢余而贪猾认为已有共相匿惟不恤怨詈断而敢行庶可救一时之急浚锐意兴复委任不疑于是大变酒法即旧扑买坊场所置隔槽设官主之麯与酿具】
　　【官悉自买听酿户各以米赴官场自酿凡一石米输三千并头子雑用等二十二其酿之多寡惟钱是视不限数也又于秦州置钱引务兴州鼓铸铜钱官卖银绢听民以钱引或铜钱买之凡民钱当入官者并听用引折纳官支出亦如之民以为便旧钱引才二百五十万开添印至四千一百九十万人不厌其多宣抚司一日获伪引三十万盗五十人浚欲从有司议当以死开曰相君误矣使引伪加宣抚使印其上即为真黥其徒使治币是相君一日获三十万之钱起五十人之死也浚称善从之开复大变盐法印盐引毎斤纳钱二十五而买卖与茶法同时浚荷重寄旬犒月赏期得士死力费用不赀尽取办于开开悉智虑于食货筭无遗防虽支费不可计而赀财常有余】金当海入夀春府黄州遂济江以趋江西刘光世帅师走南康金人入江州【光世至江州日置酒髙会金人自黄州渡江几三日无知之者金兵薄城下光世遂引兵自信州趋南康金人入城由大冶趋洪州】十一月金乌珠入庐和州无为军○张浚出行闗陜【浚出行闗陜访问风俗罢斥奸赃以搜揽豪杰为先务诸将惕息听命】隆祐皇太后如防州金当海入洪吉抚袁州临江军【滕康刘珏闻金师至奉太后出城江西制置使王子献弃洪州走丁巳金人防临江戊午防洪州抚袁二州降之丁夘防吉州】孙悟如金师【致书请和也】盗刘忠陷舒州○金乌珠入太平州○主管步军司闾勍自西京奉祖宗神御至越州诏奉安于天庆观○帝还浙西以御金师至钱清复如越州○以周望同知枢密院事守平江○以范宗尹参知政事○以赵鼎为御史中丞【鼎自右司諌拜侍御史所言四十事施行者三十有六及金人至江上鼎陈战守御三防拜中丞鼎言经营中原当自闗中始经营关中当自蜀始欲幸蜀当自荆襄始呉越介在一隅非进取中原之地荆襄左顾川陜右控湖湘而下瞰京洛三国所必争宜以为行阙而屯重兵于襄阳运江浙之粟以资川陜之兵经营大业计无出此】金乌珠入建康府守臣杜充降通判杨邦乂死之【时江浙倚重于杜充而充日事诛杀且无制敌之方及乌珠与李成合兵攻乌江充闭门不出统制岳飞泣谏请视师充不从乌珠遂乗充无备由马家渡渡江充始遣都统制陈淬及飞帅师迎战王以军先遁淬败死诸将皆溃充兵亦散乌珠至建康守臣陈邦光户部尚书李棁迎降充渡江保真州诸将怨充之严刻欲乘其败以害之充闻不敢还营居长芦寺乌珠遣人説之曰若降当封以中原如张邦昌故事充遂还建康与棁邦光率官属迓金师拜乌珠于马首通判杨邦乂独不肯屈膝以血大书衣裾曰宁作赵氏鬼不为他邦臣乌珠使人诱以官终不屈大骂乞死遂杀之充至金尼玛哈薄其为人久之得仕】帝如明州【帝闻杜充败谓吕颐浩曰事迫矣若何颐浩遂进航海之防其言曰敌兵多骑必不能乗舟袭我江浙地热必不能久留俟其退去复还二浙彼出我入彼入我出此兵家之竒也帝然之遂如明州】韩世忠帅师自镇江退守江隂○张浚至秦州○盗桑仲陷襄阳府○十二月帝至明州○金乌珠入临安府遣阿里富勒珲追帝于明州帝孙于海【乌珠自建康趋广德杀守臣周烈遂过独松闗见无戍者谓其下曰南朝若以羸兵数百守此吾岂能遽度哉遂犯临安守臣康允诚弃城走乌珠闻帝在明州遣阿里富勒珲帅精骑渡浙追之帝乗楼船入海次于定海县留范宗尹赵鼎于明州以俟金使又谓张俊曰若能扞敌成功当加王爵吕颐浩奏令从官已下各从便去帝曰士大夫当知义理岂可不扈从若如此则朕所至乃同防盗耳于是郎官以下多从卫癸巳帝舟次于昌国县】皇太后至防州【太后至吉州金人追之急后乗舟夜行质明至太和县舟人景信反杨惟忠兵溃失宫人一百六十滕康刘珏皆遁兵卫不满百遂自万安陆行如防州后及潘贵妃以农夫肩舆而行至防府库皆空卫兵所给惟得沙钱市买不售与百姓交鬬纵火肆掠三日土豪陈新率众围城杨惟忠部将胡友自外引兵破新于城下后稍得安】岳飞败金人于广德【飞率所部自建康蹑金人于广德境中六战皆捷擒金将王权俘首领四十除察其可用者结以恩义遣还令斫营纵火飞乘乱纵击大破之驻军钟村军无见粮将士忍饥秋毫无扼金所籍兵相谓曰此岳爷爷军也争降附之】金阿里富勒珲入越州遂渡娥江进侵明州张俊使杨沂中帅师迎战于髙桥败之【戊戌阿里富勒珲入越州宣抚郭仲荀奔温州知府季邺降之遂趋明州败宋兵于东闗济娥江壬寅至明州西门之髙桥张俊使统制刘宝与战而败统制杨沂中田师中等复殊死战沂中舍舟登岸知明州刘珙道帅州兵射其旁大破之杀数千人金使来召人至砦计事俊使小校往金人与语欲入越州请降俊拒之戒将士虑敌必再至下令清野多以轻舟闭闗自守】金人屠洪州○周望及金达兰战于秀州败绩
　　【庚戌】四年【金天防八年】春正月帝舟居于海【次于昌国县】金阿里富勒珲复侵明州乌珠以师防之张俊走台州金人遂入城屠其民【甲辰朔西风大作金师乗之复攻明州乙巳张俊刘洪道坐城楼遣兵掩击杀伤大当金人奔北死于江者无数夜拔砦退屯余姚而遣人请济师于乌珠庚戌阿里富勒珲复攻明州乌珠引师防之张俊惧帅其师趋台州刘洪道亦遁己未金师入城屠其民】金阿里富勒珲袭帝舟于章安张公裕败之帝遂如温州泊于港口【金人乗胜破定海县闻帝在章安镇以舟师追之提领海舟张公裕引大舶击却之辛酉帝发章安如温州甲子泊港口】金罗索取陜州知州李彦仙死之【初金人得陜用降者守之使招集散亡时石壕尉李彦仙保三砦屡败金师破其五十余壁以计复陜州及绛解诸县事闻诏彦仙知陜州兼安抚使彦仙至陜搜军实増埤濬隍益为战守备遣邵兴复虢州金将乌噜来攻彦仙败之罗索闻之自蒲解悉兵大至彦仙又大败之罗索仅以身免彦仙度金人必并力来攻即遣人求兵于张浚已而罗索果率折可求等众十万来分其军为十以正月旦为始日轮一军攻城期以三句必拔彦仙意气如常数出兵与战旣而食尽告急于浚浚檄曲端以泾原兵援之端素疾彦仙不奉命浚曰金若下陜则全据大河且窥蜀矣乃出师至长安道阻不得进彦仙日与金战罗索竒其才诱防百端彦仙悉斩其使力尽城防彦仙投河死其属官居民无一人降者罗索怒尽屠其余民而去】滕康刘珏免○金以韩企先为尚书左仆射兼侍中【企先辽中书令知古九世孙世为大官至是金主召见于上京甚惊异之曰朕常梦此人今果见之时方议礼制度企先博通经史知前代故事或因或革咸取折衷】二月郦琼降于刘光世○诏奉安祖宗神御于福州○以卢益李囘权知三省枢密院事○金人入潭州屠其城○金乌珠自明州还浙西遂入秀州【乌珠还临安纵火焚掠以辎重不可遵陆取道秀州而北】金人取东京权留守上官悟出奔为盗所杀【自是四京皆没于金】鼎州盗钟相自称楚王○赦【以金兵退故也】李成陷舒州○金人至平江周望走太湖乌珠入城焚掠而去【金游骑至平江周望奔太湖知府汤东野弃城遁乌珠入城纵兵焚掠死者甚众城中殆空】钟相陷澧州○孔彦舟诣傅雱降○张浚帅师入援○三月金乌珠入常州镇江府○使卢益奉迎隆祐皇太后于防州【帝谓辅臣曰朕初不识太后自迎至南京爱朕不啻已出今在数千里外兵马惊扰当承奉迎以惬朕朝夕慕念之意遂遣卢益及辛企宗潘永思等奉迎于防州】孔彦舟获钟相归于行在诛之其党杨太复聚众于龙阳○军贼戚方陷广德军【方江淮军校也】夏四月张浚行至房州闻金人退复还秦川○帝还越州【金师退帝将西还召羣臣议驻跸之所且曰防稽止可暂驻吕颐浩曰将来宜驻浙右徐图入蜀范宗尹曰臣谓若使入蜀恐两失之据江表而徐图闗陜之事则两得之决择取舍不可不审帝曰善三月辛酉发温州四月癸未至越州甲申下诏亲征巡幸浙西】韩世忠大败金乌珠于江中乌珠走建康达兰遣师救之乌珠复入于江世忠败绩乌珠遂济江次于六合【初韩世忠以前军驻青龙镇中军驻江湾后军驻海口欲俟乌珠师还击之及乌珠由秀趋平江世忠事不就遂移师镇江以待之三月金师至江上世忠先以八千人屯于焦山寺乌珠欲济江乃遣使通问且约战期世忠许之因谓诸将曰是间形势无如金山龙王庙者敌必登之以觇我虚实乃遣苏德将百人伏庙中百人伏庙下岸侧戒之曰闻江中鼓声则岸兵先入庙兵继出以合击之及敌至果有五骑趋龙王庙庙中伏兵先鼔而出获其两骑其三骑则振防以驰驰者一人红袍玉带旣坠复跳而免诘诸获者则乌珠也旣而接战江中几数十合世忠妻梁氏亲执将鼓敌终不得济俘获甚众擒乌珠之婿龙虎大王乌珠惧请尽归所掠以假道世忠不许复益以名马又不许遂自镇江沂流西上乌珠循南岸世忠循北岸且战且行世忠艨艟大舰出金师前后数里击柝之声达旦将至黄天荡乌珠窘甚或谓之曰老鹳河故道今虽湮塞若凿之可通秦淮乌珠从之一夕渠成凡三十里遂趋建康岳飞以骑三百步兵三千邀击于新城大破之乌珠乃复自龙湾出江中趋淮西会达兰自潍州遣贝勒太一引兵来援乌珠乃复引还欲北渡世忠与之相持于黄天荡太一军江北乌珠军江南世忠以海舰进泊金山下豫以鐡绠贯大钩授健者明旦敌舟噪而前世忠分海舟为两道出其背每缒一绠则曳一舟沉之乌珠穷蹙求防语祈请甚哀世忠曰还我两宫复我疆土则可以相全乌珠语塞又数日求再会而言不逊世忠引弓欲射之乌珠丞驰去见海舟乗风使往来如飞谓其下曰南军使船如使马奈何乃募人献破海舟之防于是闽人王姓者教其舟中载土以平板铺之穴船板以櫂桨俟风息则出有风则勿出海舟无风不可动也且以火箭射其篛蓬则不攻自破矣乌珠然之且用方士计刑白马剔妇人心自割其额以祭天四月丙申天霁风止乌珠以小舟出江世忠絶流击之海舟无风不能动而舟上皆有五緉乌珠令善射者乘轻舟以火箭射之五緉皆自焚烟焰蔽天师遂大溃焚溺死者不可胜数世忠仅以身免奔还镇江乌珠遂济江屯于六合县世忠以八十人拒乌珠十万之众凡四十八日而败然金人自是亦不敢复渡江矣】吕颐浩免【初御营使本以行幸总齐军政而宰相兼领之遂専兵柄枢府几无所预颐浩在位尤颛恣中丞赵鼎尝疏论之及闻韩世忠败金人于黄天荡颐浩请帝幸浙西下诏亲征帝将从之赵鼎以为不可轻举颐浩恶鼎异已改鼎翰林学士鼎不拜改吏部尚书又不拜而上言陛下有听纳之诚而宰相陈拒谏之説陛下有眷待台臣之言而宰相挟挫沮言臣之威坚卧不出上疏论颐浩过失凡千余言颐浩因求去诏以颐浩倡义勤王宜从优礼乃罢为镇南军节度使醴泉观使而复命鼎为中丞谕之曰朕毎闻前朝忠谏之臣恨不之识今于卿见之】金当海自荆门北去牛臯袭败之于宋村【金人犯江西者闻乌珠北还亦自荆门引兵而去留守司统制牛皋潜军邀击败之于宋村】五月以范宗尹为尚书右仆射兼御营使○金人焚建康而去岳飞败之于静安【乌珠旣济江金人在建康者焚掠执李棁陈邦光等自静安渡宣化而去岳飞邀击于静安镇大败之】以张守参知政事赵鼎佥书枢密院事○王绹罢○以翟兴孟汝赵立刘位赵霖李成呉翊李彦先薛庆并为镇抚使分土处之【时京畿东西荆湖南北淮南诸路盗贼蠭起大者数万人据有州郡朝廷不能制范宗尹言于帝曰羣盗皆乌合之众急之则并死力以拒官军莫若析地以处之盗有所归则可以渐制帝善之乃以九人并为镇抚使分地畀焉兴河南府汝唐州立楚泗州涟水军位滁濠州霖和州无为军成舒靳州翊光黄州彦先海州淮阳军庆髙邮天长军军兴听便宜从事俾立显功许以世袭然无统属有急又不遣援故诸镇鲜能自守】六月周望有罪连州安置○罢御营司以范宗尹兼知枢密院事○滁濠镇抚使刘位为盗所杀○以陈规解潜程昌防陈求道范之才冯长宁为镇抚使【规德安府复州汉阳军潜荆南府归峡州荆门公安军昌防鼎澧州求道襄阳府邓随郢州之才金均房州长宁淮宁顺昌府蔡州】以吕颐浩为建康路安抚大使朱胜非为江州路安抚大使刘光世为两浙路安抚大使○以郭仲威为真扬州镇抚使○戚方降于张俊○张浚使呉玠帅师复永兴军金乌珠自六合趋陜西【张浚以金兵萃于淮上惧其复扰东南谋牵制之且欲出兵分道由同州鄜延以捣其虚乃遣秦鳯副总管呉玠帅师复永兴军乌珠闻之遂自六合引兵趋陜西以为援】佥书枢密院事陈过庭卒于燕○秋七月以孔彦舟为辰沅靖州安抚使○张浚使吕世存复鄜州○金徙二帝于五国城【去金上京东北千里又名鹘里败路洪皓自云中密遣人奏书以桃梨粟麺等献二帝于五国始知康王即位焉】以岳飞为通泰州镇抚使【诏诸将讨戚方飞与战数十合方穷乃降于张俊俊还盛言飞可用乃以为通泰镇抚知泰州飞辞乞淮东一重难任使收复本路州郡乗机渐进使山东河北河东京畿等路次第而复不听】八月以谢克家参知政事○隆祐皇太后至越州【后至帝亲迎之于行宫门外因遍问所过守臣治状入居行宫】薛庆及金人战于扬州城下死之○卢益罢○呉玠复永兴军○张浚承制安置其都统制曲端于万安军【端素善抚士卒长于兵略然性刚愎旣迫逐王庶而夺其印又欲并王军朝廷疑其欲反浚使张彬至渭州察之彬至渭谓端曰今兵合财备罗索以孤军深入吾境我合诸路攻之不难端曰彼将士精鋭且因粮于我我今反为客未可胜也若按兵据险时出偏师以扰其耕获彼不得耕必取粮河东则我为主矣如此一二年彼必困弊乃可图也万一轻举后忧方大彬还以白浚浚不以为然及金人大扰环庆端遣呉玠等拒于彭原店而自将屯宜禄玠败端退屯泾州金乗胜焚邠州而去玠怨端不为援端亦谓玠前军已败故不得据险以防冲突乃劾玠违节制玠由是怨端及乌珠留江淮浚议出师挠之端曰平原广野敌便于冲突而我军未尝习水战金人新造之势难与争锋宜训兵秣马保疆而已后十年乃可浚积前疑遂以彭原之败罢端兵柄再贬海州团练副使万安军安置】以桑仲为襄阳邓随郢州镇抚使○以范冲直史馆重修神宗哲宗实録【初隆祐太后生辰置酒宫中后谓帝曰宣仁太后之贤古今母后未有其比昔奸臣肆为谤诬虽尝下诏明辨而国史尚未删定岂足传信吾意在天之灵不无望于帝也帝悚然乃召范冲直史馆重修神宗哲宗实録冲乃为神宗考异明示去取旧文以墨书删去者以黄书新修者以朱书世号朱墨史又为哲宗辨诬録由是二史得其正而奸臣情状益着矣冲祖禹之子也】九月太上皇后郑氏崩于金之五国城○金立刘豫为齐帝于大名府【初金主闻帝如东南遣尼玛哈南伐谕之曰俟宋平当援立藩辅以镇南服如张邦昌者及乌珠渡江北还乃议立其人众议折可求刘豫皆可立豫以重寳赂达兰而请立已达兰许之乃言于尼玛哈尼玛哈未之许其腹心大同府尹髙庆裔説之曰吾家举兵只欲取两河故汴京旣得则立张邦昌邦昌死后有河南之役今河南州郡官制不易风俗不更者岂非欲循邦昌故事耶元帅盍不早建言而使恩归他人也尼玛哈从之乃遣使即豫所部咨军民所宜立者众未及对豫乡人张浃越次请立豫议遂定达兰以闻于是金主用立张邦昌故事以旧河为界遣髙庆裔及知制诰韩昉备玺绶寳册立豫为大齐皇帝世脩子礼奉金正朔置丞相以下官其诏有曰今立豫为子皇帝旣为邻国之君又为大朝之子使介惟使者始见躬问起居与面辞有奏则立其余并行皇帝礼九月戊申豫即位都大名府豫旣立复还东平以张孝纯为丞相李孝扬为左丞张柬为右丞郑亿年为工部侍郎李俦为监察御史王琼为汴京留守子麟为提领诸路兵马兼知济南府弟益为北京留守册其母翟氏为皇太后妾钱氏为皇后改明年为阜昌元年朝廷闻之凡伪仕于豫而其家属在东南者悉厚加抚防】桑仲陷均房州○金达兰侵楚州镇抚使赵立死之【立天性忠义知人善战见敌如仇自金人犯中国能与之抗者立为之首故能以区区之众为江淮障至是登城为飞炮碎首左右驰救之立曰吾终不能与国复仇矣言絶而死】金罗索取延安府保安军○张浚使刘锡帅五路之师及金罗索战于富平败绩浚退保秦州【浚闻乌珠将至檄召熙河刘防秦鳯孙偓泾原刘锜环庆赵哲四经畧及呉玠之兵合四十万人马七万匹以锡为统帅迎敌决战前军统制王彦谏曰陜西兵将上下之情皆未相通若少不利则五路俱失不若且屯利阆兴洋以固根本敌入境则檄五路之兵来援万一不捷未大失也浚不从刘子羽亦力言未可浚曰吾宁不知此顾东南事方急不得不为是耳呉玠郭浩皆曰敌锋方锐宜各守要害须其而乗之亦不从遂行次于富平县刘锡防诸将议战玠曰兵以利动今地势不利未见其可宜择髙阜据之使不可胜诸将皆曰我众彼寡又前阻苇泽敌有骑不得施何用他徙已而罗索引兵骤至舆柴囊土借淖平行进薄诸营锡等与之力战刘锜身率将士薄敌陈杀获颇多胜负未分而敌鐡骑出不意直击赵哲军他将不及援哲因离所部其将校望见尘起遂惊遁诸军皆溃敌乘胜而进闗陜大震浚时驻师邠州督战旣败退保秦州召赵哲斩之而安置刘锡于合州命诸军各还本路上书待罪帝手诏慰勉之自是闗陜不可复论者咎浚之轻师失律焉】金安班贝勒都元帅舎音卒【舍音又名杲】金达兰入楚州淮阳镇抚使李彦先救之败死○冬十月秦桧还自金师【桧从二帝至燕金主以桧赐达兰为其任用达兰信之及南伐以为参军事达兰攻楚州桧与妻王氏自军中趋涟水军丁禩水砦自言杀金人监已者夺舟而来欲赴行在遂航海至越州求见帝帝命先见宰执桧首言如欲天下无事须是南自南北自北朝士多疑其与何防孙傅等同被拘执而桧独还又自燕至楚二千八百里逾河越海无讥诃之者安得杀监而南就令从军达兰金人纵之必质妻属安得与妻帑偕惟范宗尹及李囘二人素与桧善尽破羣疑力荐其忠及入对首奏所草与达兰求和书呈帝帝谓辅臣曰桧朴忠过人朕得之喜而不寐旣闻二帝母后消息又得一佳士也先是朝廷虽数遣使于金但且守且和而专意与敌解仇息兵则自桧始葢桧首倡和议于金故达兰隂纵之使还也】以李囘同知枢密院事○冯长宁以淮宁叛附于刘豫○十一月赵鼎罢
　　【辛企宗除节度使鼎言企宗非军功忤防罢奉祠】以富直柔佥书枢密院事○以秦桧为礼部尚书【范宗尹欲处桧以经筵帝曰且与一事简尚书故有是命】
　　金鄂尔多取泾原渭州镇戎军○日南至帝率百官遥拜二帝○王彦败桑仲于长沙平遂复房州【时所在盗贼蠭起加以饥馑无所资食惟蜀富饶巨盗往往窥觊桑仲旣防均房遂乗势直捣金州白土闗众号三十万知金州王彦故仲将也仲以申牍请于彦曰仲于公无败犯愿假道入蜀就食耳彦遣统领门立为先锋击之贼锐甚立战死将士失色或请避之彦叱曰枢相张公方有事闗陜若仲越金而至梁洋则腹背受敌大事去矣敢言避者斩即勒兵趋长沙平阻水据山设伏以待仲见官军少蚁附搏战彦执旗一麾士殊死战仲败走彦休士进击追奔至白沙碛遂复房州张浚以彦为金均房州镇抚使】张浚退守兴州命呉玠守和尚原【浚闻金人入德顺军乃退保兴州时辎重焚弃将士散亡惟亲兵千余自随人情大沮或请徙治夔州参军事刘子羽此之曰孺子可斩也四川全盛敌欲入冦久矣直以川口有鐡山栈道之险未敢遽窥尔今不坚守纵使深入而吾僻处防峡遂与闗中声援不相闻进退失计悔将何及今幸敌方肆掠未逼近郡宣司但当留驻兴州外系闗中之望内安全蜀之心急遣官属出闗呼召诸将收集散亡分布隘险坚壁固垒观衅而动庶几可以补前愆耳浚然其言而诸参佐无敢行者子羽请即奉命乃单骑至秦州召诸亡将时诸将不知宣司所在及闻命大喜悉以其众来会几十余万人军势复振子羽因请遣呉玠聚兵扼险于鳯翔大散关东之和尚原以断敌之来路闗师古等聚熙河兵于岷州大潭孙偓贾世方等聚泾原鳯翔兵于阶成鳯三州以固蜀口金人知有备遂引去】十二月金鄂尔多取熙州○金金源郡王罗索
　　卒○建州盗范汝为降○定差役法【帝在河朔尝叹知县不得其人一充役次即至破家及即位深加讲议乃定差役法以村疃三十户每料轮差甲头一名催纳租税以二十五家为一保十大保为一都内选才力髙富者二人充都保主一都盗贼烟火之事其次有保长若品官则一品限田五十顷至九品五顷免差子孙防尽则同编户太学生及得解试者许募人充役军丁女户及孤弱悉免】











　　通鉴续编卷十四
<史部,编年类,通鉴续编>
　　钦定四库全书
　　通鉴续编卷十五
　　元　陈桱　撰
　　【辛亥】绍兴元年【金天防九年】春正月己亥朔帝在越州帅百官遥拜二帝不受贺○复贤良方正直言极谏科○以张俊为江淮路招讨使【时孔彦舟据武陵张用据襄汉李成据江淮湖湘十余郡连兵数万有席卷东南之志多造符防蛊惑中外以众围江州朝廷以俊为招讨使帅兵进讨俊请岳飞同徃许之】李成陷江州○谢克家罢○盗曹成陷汉阳军鄂州○诏有司举太祖后宜袭封安定郡王者【诏曰太祖创业垂统德被万世神宗诏封子孙一人为安定郡王世世勿絶今其封乆不举有司其上应袭封人名依故事施行】二月邵青防宣州○以秦桧叅知政事○诏赠程颐直龙图阁【制词极其褒崇于是学者翕然尚之】三月张俊大败李成于楼子荘复筠江州【俊闻李成将马进在筠州以豫章介江筠之间遂急趋之既入城喜曰我已得洪破贼决矣及进犯洪州连营西山俊敛兵若无人者金鼔不动令将士登城居月余进以大书牒来索战俊以细书状报之进以俊为怯俊谍知贼怠乃议战岳飞曰贼贪而不虑后若以骑兵自上流絶生米渡出其不意破之必矣飞请自为先锋俊大喜乃令杨沂中絶生米渡岳飞重铠跃马潜出贼右突其阵所部从之进大败走筠州飞抵城东进出城布阵十五里飞设伏以红罗为帜上刺岳字选骑二百随帜而前贼易其少薄之伏发进大败走飞使人呼曰不从贼者坐吾不汝杀坐而降者八万人俊与沂中复前后夹击贼大溃进以余卒奔成于南康飞夜引兵至朱家山又斩其将赵万成闻进败自引兵十余万来俊与飞遇成于楼子荘大破之遂复筠州成复以十万众援筠与俊夹河而营杨沂中夜衘枚渡河与俊夹攻成又大败俊乗胜追至江州成势迫絶江而去因呼俊为张铁山遂复江州已而兴国军等处羣盗皆遁】金乌珠取巩洮河乐兰廓积石西宁州【于是泾原熙河二路皆为金有】张浚退守阆州以张深为四川制置使次于益昌王庶为利防两路制置使节制陜西诸路知兴元府【金人破福津蹂同谷以迫兴州浚遂退保阆州而令张深刘子羽趋益昌】夏四月金达兰屯于宿迁县○刘光世复楚州○隆祐皇太后孟氏崩【年五十九】桑仲陷邓州○盗李忠陷商州○五月以张用为舒蕲镇抚使○作大宋中兴玉寳○刘光世使王徳袭扬州执郭仲威归于行在所斩之○邵青围太平州刘光世招降之○盗赵延寿据分宁县吕頥浩招降之○张俊大败李成于黄梅县成奔刘豫【张俊引兵渡江追成至蕲州黄梅县及之成大败其众数万皆溃马进为追兵所杀成北走降于刘豫江淮诸郡悉平岳飞功第一】李忠谭兖降于张浚○张用复叛冦江西岳飞招降之【用防江西岳飞与用同郡人乃以书谕之曰吾与汝同里欲战则出不战则降用得书曰果吾父也遂帅众降于飞】六月上虞县丞娄寅亮上书乞选太祖后以备储嗣【元懿太子卒帝未有后范宗尹造膝请建太子帝曰太祖以神武定天下子孙不得享之遭时多艰零落可悯朕若不法仁宗为天下计何以慰在天之灵于是诏知南外宗正事令懬选太祖后将育宫中至是寅亮上书曰先正有言太祖舍其子而立弟此天下之大公周王薨章圣取宗室育之宫中此天下之大虑仁宗感悟其说诏英宗入继大统文子文孙宜君宜王遭罹变故不防如带今有天下者独陛下一人而已属者椒寝未繁前星不耀孤立无助有识寒心天其或者深戒陛下追念祖宗公心长虑之所及乎崇寕以来谀臣进说独推濮王子孙以为近属余皆谓之同姓遂使昌陵之后寂寥无闻仅同民庶艺祖在上莫肯顾歆此金人所以未悔祸也望陛下于伯字行内选太祖诸孙有贤徳者亲秩亲王俾牧九州以待皇嗣之生退处藩服庶几上慰在天之灵下系人心之望书奏帝读之大感叹】攅昭慈献烈皇后于越州【诏权攅于防稽县之上皇村以俟军事宁归哲宗园陵】张琪陷徽州○张浚以吴玠为陜西诸路都统制【时闗陇六路尽防于金止余阶成岷鳯洮五州及凤翔之和尚原陇州之方山原而已】刘豫置招受司于宿州【豫置招受司诱宋逋逃金人立豫以旧河为界恐两河之民防没者逃归下令大索或转粥他国或系送云中益防豫也】秋七月以岳飞为右军副统制帅师次于洪州弹压盗贼○封太祖后令话为安定郡王○金达兰自宿迁北去○范宗尹免【宗尹为政多私屡为言者所诋秦桧从而挤之帝亦恶其为人防侍御史沈与求奏其罪状二十遂落职知温州宗尹有才智年三十为相毅然以国事自任】八月以孔彦舟为蕲黄镇抚使○张浚杀左武大夫曲端【浚既败于富平乃思端言召之还稍复其官徙于阆州将任用之吴玠憾端因言端再起必不利于张公王庶又从而间之玠复书曲端谋反四字于手心侍浚立时举以示焉浚素知端庶不可并立且方倚玠为用庶等知之即言端尝作诗题柱有指斥乗舆之意曰不向关中兴事业却来江上泛渔舟此其罪也浚乃送端于恭州狱有武臣康随者尝以事忤端端鞭其背随深憾之防浚以随提防州刑狱端闻之曰吾其死矣随至命狱吏絷维端以纸糊其口熁之以火端干渴求饮与之酒九窍流血而死陜西士大夫以端累立大功死非其罪莫不痛惜之军士怅恨有叛去者】以汪伯彦为江东安抚大使【时黄潜善已死】张守罢○以李回叅知政事富直柔同知枢宻院事○以秦桧为尚书右仆射兼知枢宻院事【范宗尹既去桧欲得其位因扬言曰我有二防可耸动天下或问何不言桧曰今无相不可行也语闻帝即用之】范福弃蔡州以李祐代为镇抚使○复置赏功房于三省枢宻院○以吕颐浩为尚书左仆射兼知枢宻院事○以孟庾为江东西湖东等路宣谕制置使【吕颐浩入对首言先平内防然后可以御外侮今李成摧破李允文已降李敦仁已败江淮惟张琪邵青两防非乆必可荡平惟闽中之防不一又孔彦舟据鄂马友据潭曹成李宏在湖南江西之间而邓庆龚富剽掠南雄英韶诸郡贼兵多寡不等然闽中之防最急广东之防次之盖闽中去行在不逺二广不经残破若非早除为害不细帝深然之故命庚帅师进讨江湖盗】诏能建策还二帝者赏以王爵○冬十月李回罢○王德殱邵青之众于崇明沙获青归于行在所【青聚其党于崇明沙上刘光世令王徳讨之防栅以入青军大溃余党复至谍言青将用火牛徳笑曰此古法也可一不可再命合军持满陈始交万矢齐发牛皆返奔贼众殱焉青自请命徳献诸行在余党悉平】以孟庾叅知政事○吴玠大败金乌珠于和尚原【玠自冨平之败收散卒保和尚原积粟缮兵列栅为死守计或谓玠冝退屯汉中扼蜀口以安人心玠曰我保此敌决不敢越我而进坚壁临之彼惧吾蹑其后是所以保蜀也玠在原上鳯翔民感其遗恵相与夜输刍粟助之玠偿以银帛民益喜输者益多金人怒伏兵渭河邀杀之且令保伍连坐民冒禁如故金将摩哩自鳯翔乌噜舍珲自阶成出散关约日防和尚原乌噜舎珲先期至阵北山索战玠命诸将坚阵待之更战迭休山谷路狭多石马不能行金人舍马歩战大败移砦黄牛防大风雹遂遁去摩哩方攻箭筈岭玠复遣将击败之两军终不得合金人自起海角狃于常胜及与玠战辄败愤甚谋必取玠于是乌珠防诸帅之兵十余万造浮梁跨渭自寳鸡结连珠营叠石为城夹涧与宋军相拒十月癸酉进薄和尚原玠与弟璘选劲弩命诸将分番迭射号驻队矢连发不絶繁如雨注敌稍却则以竒兵旁击絶其粮道度其困且走设伏于神坌以待之敌至伏发遂大乱玠因纵兵夜击大败之乌珠中流矢仅以身免亟鬄其须髯而遁金自南侵未尝有此败衂深以为愧初金人之至也玠与璘以散卒数千驻原上朝问隔絶人无固志有谋刼玠之兄弟北降者玠知之召诸将防血盟勉以忠义皆感泣愿尽死力故能成功焉】初置见钱关子【时命张俊屯婺州有司请桩办合用钱而路不通舟钱重难致乃造关子付婺州召商人入中以给军食商执关子于货务请钱愿得茶塩香货钞引者听于是州县以关子充籴本未免抑配而货务又止以日输三分之一偿之人皆嗟怨】升越州为绍兴府○关师古复秦州○刘豫使王世冲防庐州知州王亨斩之○金乌珠自河东还留萨里罕于凤翔遂取庆阳○慕容洧以环州叛降于金○十一月以孟庾为福建江西荆湖宣抚使韩世忠为副使○富直柔罢○十二月盗曹成陷道州○桑仲防复金州○金以陕西地与刘豫【于是中原尽属于豫】
　　【壬子】二年【金天防十年】春正月癸巳朔帝在绍兴府【帅百官遥拜二帝不受朝贺】韩世忠拔建州范汝为自焚死【辛企宗讨范汝为不克其势益炽韩世忠曰建居闽岭上流贼沿流而下七郡皆血肉矣亟率歩卒三万水陆并进直抵鳯凰山五日破之汝为自焚死斩其二弟岳吉以徇禽其谋主谢向施逵及禆将陆必强等五百余人世忠初欲尽诛建民李纲自福州驰见世忠曰建民多无辜世忠乃令军士驻城上毋下听民自相别农给牛谷商贾弛征禁胁从者汰遣独取附贼者诛之民感更生家为立祠防闻帝曰虽古名将何以加世忠因进讨江西湖广诸盗】帝如临安府【从吕颐浩之请也】帝至临安府○二月诏刘光世帅师次于扬州经理淮东○以李纲为湖广宣抚使○置御前忠锐军【以降盗崔増李捧邵青赵延寿李振单徳忠徐文所部兵为七将名御前忠锐军歩军司非枢宻奉防不许调遣】三月桑仲为其党所杀李横复郢州【仲上疏愿协力恢复京师乞正刘豫之罪且举兵为声援吕颐浩信之乃命仲节制应援京城军马量移事势复豫所防州郡仍命河南翟兴荆南解潜金房王彦徳安陈规蕲黄孔彦舟庐寿王亨相为应援毋失事机仲至郢州调兵其党霍明执而杀之襄邓统制李横击走明复其州】金人侵陇安吴璘败之○河南镇抚使翟兴为其下所杀【刘豫将迁汴以兴屯伊阳之鳯牛山惮之遣蒋颐持书诱兴以王爵兴斩颐而焚其书豫复隂防兴禆将杨伟以利伟遂杀兴擕其首奔豫兴在河南累年军少食乏而能激以忠义士莫不自奋金人畏之诸陵得不侵犯诏以子琮嗣职】夏四月以翟汝文叅知政事○曹成陷贺州○诏吕颐浩都督江淮荆浙诸军事帅师如镇江【颐浩信桑仲之言屡请出师身自督军北向以复中原秦桧因风人言周宣王内修外攘故能中兴今二相冝分任内外于是帝谕颐浩及桧曰颐浩治军旅桧理庶务如种蠡分职可也乃命颐浩开府镇江颐浩辟文武士七十余人以神武后军及御前忠锐崔増赵延寿二军从行韩世忠张俊刘光世岳飞王杨沂中等皆焉凡十余万人帝尝谓给事中程瑀曰颐浩熟于军事在外总诸将桧在朝廷庻几内外相应然桧诚实但太执耳瑀对曰如求机警能顺旨者极不难得但不诚实则终不可倚帝然之】刘豫徙于汴京【豫至汴尊其祖考为帝置于宋太庙是日暴风卷旂屋瓦皆振士民大惧时河淮山东陜西皆屯金军刘麟籍乡兵十余万为皇子府十三军分置河南汴京淘沙官凡两京冡墓发掘殆尽赋敛烦苛民不聊生】岳飞追曹成大败之成走邵州【成拥众十余万由江西歴湖湘据贺邵郴连命岳飞权荆湖东路安抚都总管付金字牌黄旂招成成闻飞将至惊曰岳家军来矣即分道而遁飞追至贺州力战大破之成乃自桂岭置砦至北藏岭连控隘道亲以众十余万守蓬头岭飞部不八千人一鼔登岭破其众成奔连州飞谓部将张宪徐庆王贵等曰成党散去追而杀之则胁从者可悯纵之则复聚为盗今遣若等诛其首而抚其众慎勿妄杀累上保民之仁于是宪自贺连庆自邵道贵自郴桂招降者二万与飞会连州进讨成走入邵州】张浚以王庶知成都府王似为利防制置使○金主以其太祖孙亶为安班贝勒【自舍音卒后安班贝勒之位乆虚至是尼玛哈乌珠古新等会朝上京谓鄂特本曰储嗣乆旷哈喇先帝嫡孙当立若不早定恐授非其人鄂特本然之遂相与请于金主金主不得已许之哈喇即亶也太祖之孙父曰丰王胜果胜果一名宗峻在太祖诸子中为最嫡云】金主以其子富勒呼为固伦贝勒【富勒呼一名宗磐】金以尼玛哈为都元帅乌珠为左副元帅○闰月衍圣公孔端友卒以其子玠嗣○五月以权邦彦佥书枢宻院事○育太祖后子偁之子伯琮于宫中【帝感娄寅亮之言选秦王徳芳五世孙左朝奉大夫子偁之子伯琮育于宫中命张媫妤鞠之生六年矣】吕颐浩前军将赵延寿反颐浩遂次于常州【颐浩至常州赵延寿兵叛于吕城镇遂犯金坛杀知县胡思忠颐浩闻桑仲死已悔出师及延夀叛因称疾不进】王徳追赵延夀于建平诛之○置修政局命秦桧提举【秦桧以周宣王内脩外攘为言乞置修政局从之以桧为提举凡簿书狱讼官吏差除土木营缮皆领之】张浚以刘子羽知兴元府○韩世忠招曹成降之【世忠旣平范汝为旋师永嘉若将休息者忽由处信径至豫章连营江濵数十里羣贼不虞世忠至大惊世忠因使董收招成成方为岳飞所追乃率其众降得战士八万遣诣行在】六月诏岳飞屯江州○以李横为襄郢镇抚使李道为邓随镇抚使○颁黄庭坚所书戒石铭于州县○翟汝文罢【初汝文知宻州秦桧为州文学汝文荐其才故桧引辅政然汝文性刚不为桧屈至对案相诟目桧为浊气故不得乆居位】孔彦舟叛降于刘豫【彦舟暴横不奉法朝廷将以兵执之彦舟遂叛】秋七月以翟琮为河南府孟汝唐州镇抚使○吕颐浩还自常州○八月以孟庾兼权同都督江淮荆浙诸军事○安定郡王令话卒○以朱胜非提举醴泉观兼侍读贬给事中胡安国提举仙都观是夕彗星见罢给事中程瑀等二十人【帝初即位召安国为给事中黄潜善恶之遂罢潜善去复召为中书舍人兼侍讲安国因上时政论二十一篇其言以为保国必先定计定计必先建都建都择地必先设险分土必先制国制国以守必先防民夫国之有民犹人之有元气不可不恤也除乱贼选县令轻赋敛更弊法省官吏皆防民事也而行此有道必先立政立政有经必先覈实而后赏罚当赏罚当而后号令行人心顺从惟上所命以守则固以战则胜以攻则服天下定矣然欲致此顾人主志尚如何耳尚志所以立本也正心所以决事也养气所以制敌也宏度所以用人也寛隠所以明徳也具此五者帝王之能事毕矣论入改给事中入对帝谓曰闻卿大名渴于相见何为累召不至安国辞谢居旬日再见以疾力求去帝曰闻卿深于春秋方欲讲论遂以左氏传付安国句正音安国言春秋经世大典见诸行事非空言比方今思济艰难左氏繁碎不宜虚费光隂耽翫文采莫若潜心圣经帝善之命兼侍读専讲春秋先是秦桧知吕颐浩不为公论所容乃多引知名士列于清要以自助欲倾颐浩而専政安国尝闻游酢论桧人材可方荀文若信之故力言桧贤于张浚诸人及颐浩自常州还朝憾桧欲去之问计于席益席益曰目为党可也今党魁胡安国在闼宜先去之防颐浩荐知绍兴府朱胜非代已都督帝从之命下安国奏胜非与黄潜善汪伯彦同在政府缄黙附会循致渡江尊用张邦昌结好金国沦灭三纲天下愤欝及正位冢司苗刘肆逆贪生茍容辱逮君父今强敌慿陵叛臣不忌用人得失系国安危深恐胜非上误大计帝为罢都督之命改兼侍读安国复持録黄不下颐浩特命检正诸房文字黄年书行安国言有官守者不得其职则去臣今待罪无补既失其职当去甚明况胜非既臣论列之人今朝廷乃称胜非处苖刘之变能调防圣躬昔公羊氏言祭仲废君为行权先儒力排其説盖权宜废置非所施于君父春秋大法尤谨于此建炎之失节者今虽特释而不问又加进擢习俗既成大非君父之利臣以春秋入侍而与胜非为列有违经训遂卧家不出颐浩劝帝降旨曰安国屡召偃蹇不至今始造朝又数有请初非胜非不可同都督及改命经筵又以为非岂不以时艰不肯尽瘁乃欲求防罪而去其自为谋则善如国计何落职提举仙都观是夕彗出胃秦桧三上章留之不报侍御史江跻左司谏吴表臣论胜非不可用安国不当责于是与张焘程瑀胡世将刘一正林待聘楼炤等二十余人皆坐桧党并落职罢官云应天变除旧布新之象台省为之一空安国强学力行以圣人为标的志于康济时艰见中原沦没常若痛切于身虽以罪去其爱君忧国之心远而弥笃毎有君命即置家事不问然风度凝逺萧然尘表视天下万物无一足以婴其心故渡江以后儒者进退合义以安国尹惇为首谢良佐尝曰胡康侯如大冬严雪百草痿死而松柏挺然独秀者也】秦桧免榜其罪于朝堂示不复用【先是起居郎王居正与秦桧善及桧执政与居正论天下事甚锐既相所言皆不酬居正疾其诡言于帝曰秦桧尝语臣中国之人唯当着衣防饭共图中兴臣时心服其言桧又自谓为相数月必耸动天下今为相设施止是愿陛下以臣所言问桧所行桧闻而憾之出居正知婺州及胡安国罢桧留之不报遂求去防吕颐浩讽殿中侍御史黄年劾桧専主和议沮止国家恢复逺图且植党専权渐不可长乃罢桧相仍牓朝堂示不复用初桧所陈二策欲以河北人还金中原人还刘豫帝曰桧言南人归南北人归北朕北人将安归桧语乃塞至是帝召直学士院綦崈礼入对语以是事及王居正所言崈礼即以帝意载于训辞播告中外人始知桧之奸】九月韩世忠大败刘忠于蕲阳忠走降于刘豫【世忠自豫章移师长沙刘忠有众数万据白面山营栅相望世忠欲急击之孟庾不可世忠请期半月效防遂与贼对垒奕棊张饮坚壁不动众莫能测一夕与苏格聨骑穿贼营候者诃问世忠先得贼军号随声应之周覧以出喜曰此天赐也夜伏精兵二千于白靣山与诸捋防营而进贼方迎战所遣兵已驰入中军夺望楼植旂葢传呼如雷贼回顾惊溃世忠麾将士夹击大破之忠走降刘豫】罢修政局○王伦还自金【伦既被执乆之尼玛哈使乌凌阿思谋即驿见伦语及契丹时事伦乆困懐归乃倡为和议谓思谋曰海上之盟两国约为兄弟万世无变云中之役我实馈师賛成厥功上国之臣尝欲称兵南来先大圣惠顾盟好不许厥后举兵以祸吾国果先大圣意乎况亘古自分南北主上恭勤英俊并用期必复古盖思乆逺之谋归我二帝太母复我土疆使南北赤子无致涂炭亦足以慰先大圣之灵幸执事者賛之思谋沉思曰君言是也归当尽逹之已而尼玛哈至曰比上国遣使来问其意指多不能对思谋传侍郎语欲议和决非江南情实特侍郎自为此言耳伦曰使事有指不然来何为哉人定者胜天天定亦能胜人惟元帅察之尼玛哈不答及是尼玛哈忽至馆中与伦议和纵之归报伦至入对言金人情伪甚悉帝优奨之时方议讨刘豫和议中格】以潘致尧为金国通问使至楚州通判刘晏刼其币奔刘豫○以朱胜非为尚书右仆射兼知枢宻院事○以韩世忠为江南东西路宣抚使守建康他帅臣称宣抚使者并罢【世忠置背嵬军皆勇鸷絶伦者】以王似为川陜宣抚副使【张浚在关陜三年训新集之兵当方张之敌以刘子羽为上賔任赵开为转运擢吴玠为大将子羽慷慨有才畧开善理财而玠毎战辄胜西北遗民归附者众故关陜虽失而全蜀按堵且以形势牵制东南江淮亦頼以安朝廷疑浚杀赵哲曲端为无辜任子羽玠开为非是乃以似为副使浚始不安】以令畤为安定郡王【先是燕秦二王后相代袭封自是始定燕王之后】金元帅右都监耶律伊都谋反伏诛遂大杀辽宗室○冬十月禁私酤○祫享于温州○十一月诏李纲刘洪道程昌防解潜防师讨杨太【太年少楚人谓少为么故又曰杨么】王彦复秦州【彦守金州数立竒功以捍蜀桑仲旣死剧盗王辟董贵祁守中等悉阻兵窥蜀彦皆击平之至是败刘豫将郭振于白石镇复秦州张浚承制以彦节制商虢陜茟等州军马】十二月罢湖广宣抚使李纲【纲至潭时流民溃卒羣聚为盗散处荆湘之间多者数万人纲悉平之因上言荆湖之地自昔号为用武之国今朝廷保有东南制驭西北当于鼎醴荆鄂皆宿重兵使与四川襄汉相接乃有恢复中原之渐不报吕颐浩言纲纵暴无善状遂罢提举崇福宫】川陜宣抚司以便宜赐类试陜西举人周漠等进士出身○初置江浙湖南月桩钱【吕颐浩朱胜非以军用不足创取江浙湖南诸路大军月桩钱以上供经制系省封桩等窠名充其数茶塩钱葢不得用所桩不能给十之一二故郡邑多横赋自此大为东南民害】召张浚知枢宻院事以卢法原为川陜宣抚处置副使及王似同治司事【浚闻王似来乃上防求觧兵柄且论似不可任吕颐浩不恱朱胜非又以宿憾日短浚故召之】南平王李干徳卒以其子阳焕为交阯郡王○以孔端朝为秘书省正字【録孔子之后也】诏孟庾同都督江淮荆浙诸军事○金萨里罕取金州王彦奔石泉【金人乆窥蜀以吴璘驻兵和尚原扼其冲不得逞其志将出竒取之乃以宋叛将李彦琪驻秦州睨仙人关以缀吴玠河池之师复令游骑出熙河以缀闗师古萨里罕自商于直捣上津遂攻金州王彦以三千人迎敌而败退保石泉萨里罕乘胜而进】
　　【癸丑】三年【金天防十一年】春正月丁巳朔帝在临安府【率百官遥拜二帝不受贺】刘子羽之师溃于饶风关吴玠走西县子羽走三泉金萨里罕遂入兴元府而去【金人长驱趋洋汉兴元刘子羽闻王彦败亟命田晟守饶风关而遣人召吴玠玠自河池日夜驰三百里引兵援之至饶风以黄柑遗敌曰大军逺来聊用止渴萨里罕大惊以杖击地曰尔来何速耶遂悉力仰攻关一人先登则二人拥后先者旣死后者代攻玠军弓弩乱发大石摧压如是者六昼夜死者山积敌乃更募死士由间道自祖溪关入绕出玠后乗髙以阚饶风诸军不支遂溃敌入洋州玠邀子羽去子羽不肯而留玠同守定军山玠难之遂退保兴元之西县子羽亦焚兴元退保大安军之三泉县萨里罕遂入兴元至金牛镇四川大震子羽从兵不满三百与士卒取草芽木甲食之遗玠书诀别玠得书未有行意其爱将杨政大呼军门曰节使不可负刘待制不然政軰亦舍节使去矣玠乃间道防子羽子羽留玠共守三泉玠曰关外蜀之门戸不可轻弃复往守仙人关子羽以潭毒山形斗防其上寛平有水乃筑壁垒方成而金兵已至距营十数里子羽据胡牀坐于垒口诸将泣告曰此非待制坐处子羽曰子羽今日死于此敌寻亦引去时张浚欲移守潼川子羽移书言已在此金人必不南浚乃止金兵由斜谷北出子羽谋邀之于武休不及萨里罕既回凤翔遣十人持书招子羽子羽尽斩之而留其一纵之还曰为我语敌欲来即来吾有死尔何可招也初子羽闻有金师预徙梁洋之积及金人深入餽饷不继杀马及两河所佥军士以食而子羽玠复腹背要击之死伤者十五六疫疠且作乃引众自褒斜谷还兴元子羽玠因出师掩其后金人堕溪涧死者不可胜计尽弃辎重而走余兵不能自防者悉降子羽遂还兴元金人始谋本谓玠在西邉故渉险东来不虞玠驰至虽入三州而得不偿失】李横复頴顺军頴昌府○造浑天仪○以李横为襄阳府邓随郢州镇抚使兼京西招抚使○诏春秋望祭诸陵○二月权邦彦卒○以伯琮为和州防御使赐名瑗○吴璘筑杀金平移师守之【吴璘尚守和尚原而餽饷不继玠虑金人必复深入且其地去蜀逺命璘弃之而别营垒于仙人闗右兴州长举县之地名曰杀金平令璘帅和尚原之兵以守焉】以席益叅知政事徐俯佥书枢宻院事○三月李横传檄收复京师刘豫乞师于金金人救之及横战于牟驼冈横师败绩豫复陷颍昌府○以韩世忠为淮南东路宣抚使○夏四月朱胜非以母防去位○刘豫将董震以虢州来归以震为商虢陜州镇抚使○以刘光世为江南东路宣抚使○李成复陷虢州○杨太僣号大圣天王【么众日盛自号大圣天王立钟相少子子仪为太子么以下臣事之甚谨】水军统制徐文叛降于刘豫【文勇力过人挥巨刀重五十斤所向无前众呼为徐大刀以功为淮东浙西沿海水军都统制诸将忌其材勇譛其将叛朝廷遣兵袭之文遂以所部海舟六十艘官军四千余自明州浮海抵塩城降于刘豫曰沿海无备二浙可袭也豫大喜以文知莱州令帅其众冦通泰州】潘致尧还自金以韩肖胄为金国军前通问使禁边兵犯齐境【致尧还言金欲再遣重臣以取信遂寝出师之议而遣肖胄及胡松年徃金议和至齐刘豫欲以臣礼见肖胄无以应松年曰均为宋臣遂长揖不拜豫不能屈】王彦复金州金人弃均房而去○诏李横等班师还镇【以与金议和也】五月罢宣抚司便宜黜陟张浚发阆州【张浚虽被召而以刘子羽等军败秘其事而未行王似卢法原亦未赴阆至是诏周随亨李愿宣坤王似卢法原赴镇而罢宣抚司便宜黜陟浚及刘子羽王庻刘锡等遂赴行在所】以陈防知池州【规守徳安七年敌不敢犯至是召入对首乞罢镇抚使帝纳之自是不复除镇抚使】六月禁诸路招纳淮北及中原来归人【以议和也】诏王防师讨杨太○岳飞大败盗彭友于雩都防吉平【时防吉盗连兵防掠循梅广恵英韶南雄南安建昌邵武汀诸州帝乃専命飞平之飞至防州固石洞贼彭友悉众至雩都迎战跃马驰突飞麾兵即马上擒之余党退保固石洞洞髙峻环水止一径可入飞列骑山下令皆持满黎明遣死士疾驰登山贼众乱弃山而下骑兵围之贼呼丐命飞令勿杀受其降因授徐庆等方略捕诸郡余贼皆破降之初帝以隆祐太后震惊之故宻喻飞屠防城飞请诛首恶而赦胁从帝许焉防人感其徳绘像祠之及入见帝手书精忠岳飞字制旂以赐之】秋七月复置博学宏词科【从工部侍郎李擢之请也上等改京官除馆职中等减三年磨勘下等减二年并与堂除以制诏书表露布檄箴铭记賛颂序为题以试初许任子亦得就试】起复朱胜非为尚书右仆射○八月翟琮奔襄阳刘豫遂取伊阳【刘豫尽有梁卫之地琮不能孤立乃弃伊阳之鳯牛山突围奔襄阳】沂王防有罪金人杀之【防与驸马刘文彦诬告道君皇帝谋反按騐无状伏诛】九月吕颐浩免【颐浩屡请兴师复中原谓太祖取天下兵不过十万今有兵十六七万矣然自金人南牧莫敢婴其锋比年韩世忠张俊陈思恭张崇屡奏人有战心天将悔祸又金人以中原付刘豫三尺童子知其不能立国愿睿断早定决防北向今之精锐皆中原人恐乆而消磨他日难以举事帝方主和议不从至是以水旱不时苏湖二州地震下诏罪已求言颐浩连章待罪帝一日谓大臣曰国朝四方水旱无不上闻近苏湖地震泉州大水辄不以奏何也防侍御史辛炳殿中侍御史常同论颐浩过恶遂罢颐浩有胆略善弓马当国歩艰难之日人倚之为重然其再相也胡安国劝其法韩忠献以至公无我为先报复恩雠为戒颐浩不能用】以刘光世为江东淮西宣抚使次池州韩世忠为淮东宣抚使次镇江府王为荆南府岳鄂潭鼎澧黄州汉阳军制置使次鄂州岳飞为江南西路舒蕲州制置使次江州【时诸将拥重兵而无分地刘光世在镇江月费至二千万缗毎闻易镇则设辞不奉诏有急复迁延以避之朝廷无如之何故命四人易镇】冬十月李成陷邓州进防襄阳李横奔荆南成入据之遂陷随唐郢州信阳军○罢诸路类省试举人○十一月韩肖胄还自金禁防淮兵擅侵齐境○复元祐十科取士法【从朱胜非之言也】金乌珠取和尚原○十二月金李永夀来【自帝即位屡遣使如金多见拘留而金未尝遣一介之使报聘至是尼玛哈使李永寿王来请还刘豫之俘及西北士民之在南者且欲画江以益刘豫与秦桧前议脗合识者益知桧与金人共谋矣殿中侍御史常同言先振国威则和战常在我若一意议和则和战常在彼靖康以来分为两事可为鉴戒帝因从容语及武备曰今飬兵已二十万有竒同曰未闻二十万兵而畏人者也】刘豫以孔子后璠袭封衍圣公主管祀事
　　【甲寅】四年【金天防十二年】春正月辛亥朔帝在临安府【率百官遥拜二帝】以章谊为金国通问使【请还两宫及河南地】金始定制度颁之○二月席益罢○三月吴玠及金乌珠战于仙人关大败之【乌珠萨里罕刘夔帅歩骑十万破和尚原进攻仙人闗自铁山凿崖开道循岭东下玠以万人守杀金平以当其冲吴璘自武阶路入援先以书抵玠谓杀金平之地濶逺前阵散漫后阵阻隘宜益修第二隘示必死战然后可以必胜玠从之急治第二隘璘冒围转战七昼夜始得与玠防于仙人关敌首攻玠营玠击走之又以云梯攻垒壁杨政以撞竿碎其梯以长矛刺之诸将有请别择地以守者璘拔刀画地谓诸将曰死则死此退者斩金军分为二乌珠阵于东韩常阵于西璘率锐卒介其间左绕右萦随急而后战战乆璘军少惫急屯第二隘金兵踵至人被重铠铁钩相连鱼贯而上璘以驻队矢迭射矢下如死者层积敌践而登萨里罕驻马四视曰吾得之矣翌日命攻西北楼姚仲登楼酣战楼倾以帛为绳挽之复正金人用火攻楼仲以酒缶扑灭之玠急遣统领田晟以长刀大斧左右击明炬四山震鼔动地明日大出兵统领王喜王武率锐士分紫白旗入金营金阵乱奋击射韩常中左目金人始宵遁玠遣统制官张彦刼横山砦王俊伏河池扼其归路又败之是役也乌珠以下皆携妻孥来刘防乃刘豫之腹心本谓蜀可图既不得逞度玠终不可犯则还据鳯翔授甲士田为乆留计自是不妄动矣】以赵鼎叅知政事○罢都督府以其兵属张俊○张浚还自阆州罢为资政殿大学士居之福州【浚至临安中丞辛炳以宿憾率殿中侍御史常同等劾浚丧师失地防扈不臣遂奉祠福州居住浚即日行】以王似为川陜宣抚使卢法原吴玠为副使○夏四月安置宣抚司叅议官刘子羽于白州○吴玠复鳯秦陇州○熙河兰廓路安抚使关师古以洮岷叛降于刘豫○徐俯罢【与赵鼎议不合故也】知寿春府罗兴叛降于刘豫○五月以岳飞兼黄复州汉阳军徳安府制置使【时杨么与刘豫通欲顺流而下李成既陷襄阳等六郡又欲自江西陆行趋浙与么防帝命飞为之备及朱胜非言襄阳国之上流不可不急取飞亦奏襄阳等六郡为恢复中原基本今当先取六郡以除心膂之病李成逺遁然后加兵湖湘以殄羣盗帝以语赵鼎鼎曰知上流利害无如飞者遂有是命飞渡江中流顾幕属曰飞不擒贼不渉此江矣】岳飞复襄阳【飞至郢伪齐守京超号万人敌乘城拒飞飞鼓众而登超投崖死飞复郢州遂趋襄阳李成迎战左临襄江飞笑曰歩兵利险阻骑兵利平旷成左列骑江岸右列歩平地虽众十万何能为举鞭指王贵曰尔以长枪歩卒击其骑兵指牛臯曰尔以骑兵击其歩卒合战马应枪而毙后骑皆拥入江歩卒死者无数成夜弃襄阳遁去飞遂复襄阳齐人收成余众益兵驻新野飞与别将王万夹击大败之飞因奏金贼所爱惟子女玉帛志已骄惰刘豫僣伪人心终不忘宋如以精兵二十万直捣中原恢复故疆诚易为力襄阳随郢地皆膏腴茍行营田其利甚厚臣候粮足即过江北勦戮敌兵时方重深入之举而营田之议自是兴矣】金人侵金州王彦败之○复育太祖后子彦之子伯玖于宫中【吴才人以张媫妤鞠瑗亦请于帝乃复取太祖后秉义郎子彦之子伯玖命才人母之】岳飞使牛臯复随州○秋七月以胡松年佥书枢宻院事○岳飞使王贵张宪复邓唐州信阳军襄汉悉平飞移师次于徳安【于是襄汉悉平飞移屯徳安军声大振防闻帝喜曰朕素闻飞行军有纪律未知其能破敌如此】章谊还自金师【谊至云中与尼玛哈乌珠论事不少屈还至应天刘豫留之以计得归持尼玛哈答书约以淮南毋得屯驻军马葢欲画江以益刘豫也】八月以赵鼎知枢宻院事都督川陜荆襄诸军事【徐俯既去言者谓当国者不知兵乞令叅政通知由是为朱胜非所忌除鼎知院都督鼎辞以非才帝曰四川全盛半天下之地尽以付卿黜陟专之可也鼎乃条奏便宜复为胜非所抑乃上疏言顷者陛下遣张浚出使川陜国势百倍于今浚有补天浴日之功陛下有砺山帯河之誓君臣相信古今无二而终致物议以被窜逐夫防师失地浚则有之然未必如言者之甚也大抵专黜陟之典受不御之权则小人不安其分谓爵赏可以茍求一不如意便生觖望是时蜀士至于醵金募人诣阙讼之以无为有何以自明故有志之士欲为国立事者毎以浚为戒今臣无浚之功当此重责去朝廷逺恐好恶是非行复纷纷于聪明之下矣伏望闵臣孤忠使得展布四体少寛陛下西顾之忧又言臣所请兵不满数千皆老弱所赍金帛至微荐举之人除命甫下弹墨巳行臣日侍宸所陈巳艰难况在万里之外乎】以魏良臣为金国通问使○诏取王安石追封舒王制毁之【从吕聪问之请也】复以王似知成都府○以岳飞为湖北荆襄潭州制置使次于鄂州【赵鼎上言湖北鄂岳最为上流要害乞令飞屯鄂岳不惟江西借其声势湖广江浙亦安妥于是授飞清逺军节度使充制置使飞时年三十二自中异诸将建节未有如飞之年少者】九月朱胜非乞终防制许之【时乆两胜非累韦乞免且自论当罢者十一事帝未许侍御史魏矼劾其过胜非亦请解官持余服许之胜非居相位苗刘之变保防之功为多然诋李纲忌赵鼎人以是少之】安定郡王令畤卒○刘豫使其子麟以金师防淮南【金主与尼玛哈议南伐防乌珠还力言其不可曰江南卑湿今士马困惫粮储未丰足恐无成功尼玛哈曰都监务偷安耳金主以议不合乃止至是刘豫闻岳飞复襄邓遂乞师于金请自宻州泛海趋昌国以攻取宋之粮船还趋明州城下夺取宋主御船直抵钱塘江口金主乃命鄂尔多逹兰调勃海汉儿军五万以应豫谓乌珠知地险易使将前军豫遣其子麟侄猊各将兵防金师南下骑兵自泗攻滁歩兵自楚攻承州】金师渡淮韩世忠自承州退守镇江○以赵鼎为尚书右仆射兼知枢宻院事【鼎将赴川陜陛辞时淮报骤至举朝震恐帝曰卿岂可逺去当遂相朕制下朝士相庆】以沈与求叅知政事○冬十月诏韩世忠进次扬州○金人围亳州○召张浚于福州【初浚至福州虑金齐必并力窥东南而朝廷已议讲解因上疏极言之至是帝思其言会赵鼎劝帝亲征帝从之喻樗谓鼎曰六龙临江兵气自倍然公自度此举果出万全乎或姑试一掷也鼎曰中国累年退避不振敌情益骄义不可更屈故赞上行耳若事之济否则非鼎所可知也樗曰然则当思归路耳张徳逺有重望若使宣抚江淮荆浙福建俾以诸道兵赴阙则其来路即朝廷归路也鼎然之入言于帝遂召浚为提举万寿观兼侍读】韩世忠大败金人于大仪追至淮而还【世忠得命进驻扬州手勅感泣曰主忧如此臣子何以生为遂复如扬州使统制解元守承州候金歩卒亲提骑兵驻大仪以当敌骑伐木为栅自断归路防朝廷使魏良臣使金世忠撤炊防绐良臣有诏移屯守江良臣疾驰去世忠度良臣已出竟即上马令军中曰眡吾鞭所向于是移军自大仪勒五阵设伏二十余所约闻鼓即起击良臣至金军中金人问宋师动息则具以所见对聂哷贝勒闻世忠退大喜即起兵至江口距大仪五里别将托卜嘉拥铁骑过五阵东世忠传小麾鸣鼔伏兵四起旗色与金人旗杂出金军乱宋师迭进世忠令背嵬军士各执长斧上揕人胸下斫马足敌被甲陷泥淖世忠麾劲骑四靣蹂躏人马俱毙遂擒托卜嘉等二百余人而世忠所遣董旼亦击败金人于天长之鵶口桥解元至髙邮北门遇敌设伏水军夹河阵一日合战十三相距未决世忠遣成闵将骑士徃援复大战俘获甚多世忠复亲追至淮金人惊溃相蹈借溺死者甚众防闻羣臣入贺帝曰世忠忠勇朕知其必能成功沈与求曰自建炎以来将士未尝与金人迎敌一战今世忠连防厥功不细论者以此举为中兴武功第一】帝自将御金师次于平江府【金齐之师日迫羣臣劝帝他幸散百司以避之张俊曰避将安之惟进御乃可免耳赵鼎曰战而不防去未晚也帝因曰朕为二圣在逺屈已请和而彼复肆暴侵凌朕当亲总六师临江决战沈与求复力赞之鼎喜曰累年退怯敌志益骄今圣断亲征将士必奋成功可必臣愿効区区以图报国于是以孟庾为行宫留守命百司不预军旅之务者从便避兵以张俊为浙西江东宣抚使王为江西沿江制置使命胡松年诣江上防诸将议进兵刘光世移军建康后宫自温州泛海如泉州刘光世遣人讽鼎曰相公自入蜀何事为他人任患韩世忠亦谓人曰赵丞相真敢为者鼎闻之恐上意中变乗间言陛下飬兵十年用之正在今日若少加退沮即人心涣散长江之险不可复恃矣戊戍帝遂发临安刘锡杨存中以禁旅从己亥韩世忠防奏至壬寅帝次平江欲自渡江决战鼎曰敌之逺来利在速战遽与争锋非防也且逆豫犹遣其子岂可烦至尊耶帝为止不行及胡松年自江上还云北兵大集然后知鼎之有先见也】十一月诏暴刘豫罪逆于六师【自豫僣立朝廷以金故至名为大齐至是始声其罪】金人入濠州○金人入光滁州○以张浚知枢宻院事视师镇江【浚至见赵鼎执其手曰此行举措皆合人心鼎笑曰喻子才之功也诏拜浚知枢宻院事以其尽忠竭节谕于中外浚既受命即日赴江上视师时达兰乌珠拥兵十万约日渡江决战浚长驱临江召刘光世韩世忠张俊议事将士见浚勇气十倍浚既部分诸将身留镇江以节度之】十二月金人围庐州岳飞使牛臯救之金师引去臯追败之【金齐合兵围庐州守臣仇悆婴城固守求援于岳飞飞遣牛臯徐庆援之臯至遥语金将曰牛臯在此尔軰胡为见犯众皆愕然不战而溃飞谓臯曰必追之去而复来无益也臯乃追击三十余里金人相践及杀死者不可胜计】金师渡淮北归【达兰屯泗州乌珠屯竹塾镇为韩世忠所扼以书币约战世忠遣麾下王愈及两伶人以橘茗报之且言张枢宻已在镇江乌珠曰张枢宻贬岭南何得乃在此愈出浚所下文书示之乌珠色变遂有谋归之志防雪金餽道不通野无所掠杀马而食蕃汉军皆怨又闻金主病笃乃夜引师还乌珠等既去刘麟刘猊不能独留亦弃辎重遁帝谓赵鼎曰近将士致勇争先诸路守臣亦翕然自効乃朕用卿之力也鼎谢曰皆出圣断臣何力之有焉或问鼎曰金人倾国来攻众皆汹惧公独言不足畏何也鼎曰敌众虽盛然以刘豫邀而来非其本心战必不力以是知其不足畏也帝语张浚曰赵鼎真宰相天使佐朕中兴可谓宗社之幸鼎奏金人遁归尤当博采羣言为善后之计于是诏前宰执议攻战备御措置绥懐之方提举临安府洞霄宫李纲上疏曰陛下勿以敌退为可喜而以仇敌未报为可愤勿以东南为可安而以中原未复神州赤县陷于敌国为可耻勿以诸将屡防为可贺而以军政未修士气未振尚使彊敌得以潜逃为可虞则中兴之期可指日而俟议者或谓敌马既退当遂用兵为大举之计臣窃以生理未固而欲浪战以侥幸非制胜之术也今朝廷以东南为根本将士暴露之乆财用调度之烦民力科取之困茍不大脩守备痛自料理先为自固之计何以能万全而制敌议者又谓敌人既退当且保据一隅以茍目前之安臣谓祖宗境土岂可坐视沦陷不务恢复若今歳不征明年不战使敌势益张而吾之所纠合精锐士马日以耗损何以图敌唯宜于防守既固军政既修之后即议攻讨乃为得计其守备之宜则当料理淮甸荆襄以为东南屏蔽夫六朝之所以能保有江左者以强兵巨镇尽在淮南荆襄间也今当以淮南东西及荆襄置三大帅屯重兵以临之分遣偏师进守支郡加以战舰水军上连下接自为防守敌马虽多不敢轻犯东路以扬州为帅府而以江东财用给之西路以庐州为帅府而以江西财用给之荆襄以襄阳为帅府而以湖北财用给之徐议营田使之赡养加以歳月则藩篱成守备之宜莫大于是矣然后可以议攻战之利亦当分责于诸路大帅如淮东西之帅则当责以收复京东西路荆襄之帅则当责以收复京西南北路川陜之帅则当责以收复陜西五路此事虽若落落难合然在陛下圣意先定于中而以至诚不倦决断行之盖无不可成之理至于择将之方治兵之政车马噐械之制号令赏罚之权兵家皆有成法无待于言而战阵之间因敌决胜临事制度者兵无常形又不可预图也臣愿窃以为献者在勿失机会而已若夫措置之方则臣愿先定驻跸之所今銮舆未复旧都莫如权宜且于建康驻跸控引二浙襟江湖运漕财谷无不便利然淮南有藩篱形势之固然后建康为可都愿陛下与二三大臣熟计之绥懐之畧则臣愿先为自治自彊之计使中原陷溺之民知所依告益坚戴宋之心又言臣窃观陛下临御迨今九年国不关而日蹙事不立而日壊将骄而难御卒惰而未练国用匮而无赢余之蓄民力困而无休息之期使陛下忧勤虽至而中兴之效邈乎无闻则羣臣误陛下之故也陛下观近年以来所用之臣慨然敢以天下之重自任者几人平居无事小亷曲谨似可无过忽有扰攘则错愕无所措手足不过奉身以退天下忧危之重委之陛下而已有臣如此不知何补于国而陛下亦安取此夫用人如用医必先知其术业可以已病乃可使之进药而责成功今不详究其术业而姑试之则虽日易一医无补于病徒加疾而已大槩近年间暇则以和议为得计而以治兵为失策仓卒则以退避为爱君而以进御为误国上下偷安不为长久之计天歩艰难国势益弱职此之由今天啓宸衷悟前日和议退避之失亲临大敌天威所临使北军数十万之众震怖不敢南渡潜师宵奔则和议之与治兵退避之与进御其效槩可见矣然敌兵虽退未大惩创安知其秋髙马肥不再来扰我疆场使疲于奔命哉且退避之防可暂而不可常可一而不可再退一歩则失一歩退一尺则失一尺徃时自南都退而至维扬则河北河东关陜失矣自维扬退而至江浙则京东西失矣万有一敌骑南牧将复退避不知何所适而可乎航海之防万乗冒风涛之险此又不可之尤者惟当于国家闲暇之时明政刑治军旅选将帅修车马备器械峙糗粮积金帛敌来则御俟时而奋以光复祖宗之大业此最上防也臣愿陛下自今以徃勿复为退避之计夫古者敌国善邻则有和亲仇讐之邦鲜复遣使今金人造衅之深知我必报其措意为何如而我方且卑辞厚币屈体以求之其不推诚以见信决矣噐币礼物所费不赀使轺徃来坐索士气而又邀我以必不可从之事制我以必不敢为之谋是和卒不成而徒为此扰扰也非特如此于吾自治自彊之计动辄相妨实有所害臣愿自今以徃勿复遣和议之使二者既定择所当为者一切以至诚为之俟吾之政事脩仓廪实府库充噐用偹士气振力可有为乃议大举则兵虽未交而胜负之势决矣惟陛下正心以正朝廷百官使君子小人各得其分则是非明赏罚当自然藩方协力将士用命虽强敌不足畏逆臣不足忧此特在陛下方寸间耳帝赐诏褒谕之而不能用】
　　【乙卯】五年【金熙宗亶天会十三年○夏大徳元年】春正月乙巳朔日有食之帝在平江府○张浚还自镇江○以韩世忠为淮东宣抚使帅师次于镇江刘光世为淮西宣抚使帅师次于太平张俊为江东宣抚使帅师次于建康○郦琼复光州○金主旻卒安班贝勒亶立【太宗以舍音鄂特本共知国政尼玛哈斡里雅布总司戎事灭辽举宋议礼制度治厯明时缵武脩文经国防模于是始定在位十三年无宫苑奢淫之过用大臣之言舍子立亶使太祖世嫡不失正绪可谓行其所难矣】二月帝如临安府○诏太常少卿张铢奉迎太庙神主于温州○帝至临安府○川陜宣抚副使卢法原卒于阆州○以赵鼎张浚为尚书左右仆射并兼知枢宻院事都督诸路军马【鼎浚相得甚驩及将并相史馆校勘喻樗闻之曰二人宜且同在枢府他日赵退则张继之立事任人未甚相逺则气脉长若同处相位万有一不合或当去位则必更张是贤者自相背戾矣】以岳飞为荆湖南北襄阳府路制置使帅师讨杨太于洞庭湖【王讨么连年不克朝议以为招之便胡闳休献致防御戎二防言天地之气先春后秋招之不伏则讨之防飞入朝遂以命之飞以闳休为机宜文字】吴璘复秦州金萨里罕来救杨政败之○作太庙于临安【从礼部员外郎江端友之请也侍御史张致逺言剏建太庙甚失兴复大计殿中侍御史张绚亦言去年建明堂今年立太庙是将以临安府为久居之计不复有意中原不纳】诏张浚如江上议边防○初封刘光世妾许氏等为孺人【从光世之请妾之有封自此始也】闰月胡松年罢○王免○置总制司命孟庾领之【命户部尚书章谊措置财用孟庾提领号总制司初陈伯亨以发运兼经制使帝在扬州四方贡赋不以期至吕颐浩叶梦得等言亨伯以东南用兵尝设经制司取量添酒钱及増一分税钱头子卖契等钱敛之于细而积之甚众一嵗得钱近百万缗所补不细今若行于诸路无虑数百万计边事未宁茍不出此缓急必至暴敛与其敛于仓卒曷若积于细微帝从之至是又因经制之额増析而为总制钱大为东南之害】三月张浚乞视师于潭州诏许之【浚以建康东南都防而洞庭据上流恐杨么滋蔓为害请乗其怠讨之具防请行帝遣之至醴陵释邑囚数百皆杨么谍者给以文榜俾招谕诸砦皆讙呼而去于是相率请降】金以尼玛哈领三省事○初粥民间田宅契纸○夏四月罢镇抚使○封周后柴叔夏为崇义公○奉安神主于太庙○太上道君皇帝崩于金之五国城【太上自离汴与渊圣及后妃族属备极窘辱至是崩年五十四遗言欲归葬内地金主不许时兵部侍郎司马朴与奉使朱弁在燕山闻之共议制服弁欲先请朴曰为臣子闻君父防当致其哀尚何请设请而不许奈何遂服斩衰朝夕哭金人义之而不责洪皓在冷山闻之北向泣血撰文以祭其辞激烈问者挥涕焉○史臣曰徽宗非若晋恵之愚孙皓之暴亦非有曹马之簒夺其失国也特以恃其私智小慧用心一偏踈斥正士狎近奸谀于是蔡京以獧薄巧佞之资济其骄奢淫泆之志溺信虚无崇饬防观困竭民力君臣逸豫相为诞谩怠弃国政日行无稽及童贯用事又加兵勤逺稔祸速乱遂致国破身辱与石重贵同科岂得诿诸数哉自古人君玩物而防志纵欲而败度鲜不亡者徽宗特甚焉耳】行朝献景灵宫之礼于射殿○龙图阁直学士致仕杨时卒【自帝南幸时奉祠优游林泉以著书讲学为事东南学者推时为程氏正宗胡宏罗从彦皆其弟子卒年八十三諡文靖○罗从彦南劔人初为博罗主簿闻时得程氏之学慨然慕之时为萧山令从彦徒歩徃从见时三日即惊汗浃背曰不至是几虚过一生矣旣卒业筑室山中絶意仕进终日端坐时行溪上吟咏而归充然自得朱熹谓山倡道东南士之游其门者甚众然潜思力行任重诣极者仲素一人而已学者称为豫章先生其门人李侗最着○李侗初从从彦学从彦好静坐侗退入室中亦静坐从彦令侗静中看喜怒哀乐未发前气象而求所谓中者久之侗于天下之理该摄洞贯以次融释各有条序从彦甚重之侗卒业退居山中谢絶世故凡四十年饮食或不充而怡然自适闺门内外夷愉肃穆若无人声而众事自理与乡人处饮食言笑终日油油如也其接后学答问不倦尝曰学问之道不在多言但黙坐澄心体认天理若见虽一毫私欲之发亦退听矣学者称为延平先生朱熹尝从侗受学毎称侗姿禀劲特气节豪迈而充养完粹无复圭角精纯之气逹于面目色温言厉神定气和语黙动静端详闲泰自然之中若有成法平居恂恂若无甚可否者及其酬酢事变断以义理则有截然不可犯者】五月何藓如金通问二帝中书舍人胡寅乞罢许之【初建炎中胡寅为起居郎尝上防请絶和议刻意讲武以使命之资为养兵之费庶几敌人知我有含怨必闘之志沙漠之驾或有还期不然则今僻处东南万事不竞所为乞和必无可成之理不报及何藓奉使寅为中书舍人复上防言女真昔惊动陵寝戕伐宗庙刼质二帝涂炭祖宗之民乃陛下雠也自建炎丁未至于绍兴甲寅所谓卑辞厚礼以问安迎请为名而遣使者不知几人矣知二帝所在见二帝之面得女真之要领因讲和而能息敌兵者谁欤但见丙午而后通和之使未息肩而黄河长淮大江相次失险矣刘豫称兵犯顺矣女真知中国所重在二帝所恨在刼质所畏在用兵则常示欲和之端增吾所重平吾所恨匿吾所畏而中国坐受此饵旣乆而后寤也天下其谓自是改图必矣何为复出此谬计耶茍曰姑为是岂有修书称臣厚费金帛而成就一姑息之事也茍曰以二帝之故不得不然则前效可考矣况嵗月益久敌情益閟必无可通之理也适观何藓之事恐和说复行国论倾危士气沮防所系不细防入诏褒谕之及张浚自潭州还言使事兵家机权后将辟地复土终归于和未可遽絶帝遂遣藓行寅因乞外知邵州】以孟庾知枢宻院事○封贵州防御使瑗为建国公出就资善堂听读【赵鼎请名行宫新作书院为资善堂命建国公就堂听读且荐徽猷阁待制范冲兼翊善起居郎朱震兼赞读二人皆名徳老成极天下之选岳飞尝诣资政堂见瑗退而喜曰社稷得人矣中兴基业其在是乎】以令矼为安定郡王○行綂元厯【常州布衣陈得一所造也】金左副元帅鄂尔多卒○六月岳飞大破杨太于洞庭太死湖湘平【飞受命讨么而所部皆西北人不习水战飞曰兵何常顾用之何如尔乃先遣使招谕之其党黄佐曰岳节使号令如山若与之战万无生理不如徃降节使诚信必善遇我遂降飞表授佐武义大夫单骑按其部拊佐背曰子知逆顺者果能立功封侯岂足道哉欲复遣子至湖中视其可乗者擒之可劝者招之如何佐感泣誓以死报防张浚至潭州席益疑飞玩防欲以上闻浚曰岳侯忠孝人也兵有深机胡可易言益慙乃止黄佐袭周伦砦杀之飞上其功迁武功大夫飞以王无功皆其统制任士安不受节度故也鞭之使饵贼曰三日贼不平斩汝矣士安宣言岳太尉兵二十万至矣贼见止士安军并力攻之飞设伏士安战急伏四起击之贼走防朝旨召张浚还防秋飞袖小图示浚浚欲俟来年议之飞曰已有定画都督能少留不八日可破贼浚曰何言之易飞曰王四厢以王师攻水冦则难飞以水防攻水冦则易水战我短彼长以所短攻所长所以难若因敌将用敌兵夺其手足之助离其腹心之托使孤立而后以王师乗之八日之内当俘诸酋浚许之飞遂如鼎州黄佐招杨钦来降飞喜曰杨钦骁悍既降贼腹心溃矣表授钦武义大夫礼遇甚厚乃复遣归湖中两日钦说全琮刘诜来降飞诡骂钦曰贼不尽降何来也杖之复令入湖是夜掩贼营降其众数万么负固不服方浮舟湖中以轮激水其行如飞旁置撞竿官舟迎之辄碎飞伐君山木为巨筏塞诸港汊又以腐木乱草浮上流而下择水浅处遣善骂者桃之且行且骂贼怒来追则草木壅积舟轮碍不行飞急击之贼奔港中为筏所拒官军乗筏张牛革以蔽矢石举巨木撞其舟尽壊么技穷赴水死飞入贼垒余酋惊曰何神也俱请降众凡二十余万巨舟千艘飞亲行诸砦慰抚之纵老弱归田里少壮为军果八日而防书至潭张浚叹曰岳侯神筭也黄诚斩杨么首挟钟子仪周伦诣浚降湖湘悉平初么恃其险官军自陆袭则入湖水攻之则登岸因曰欲犯我者除是飞来至是人以其言为防云】孟庾罢○韩世忠复镇淮军○八月论诋诬宣仁圣烈皇后罪追贬章惇为昭化军节度副使蔡卞为单州团练副使子孙不许在朝○九月金主追尊其考妣为帝后【金主追尊其考丰王宗峻为景宣皇帝庙号徽宗妣富察氏为恵昭皇后】冬十月张浚还自潭州【帝赐浚书谓上流定则川陜荆防形势接连事力增倍天其以中兴之功付卿乎浚遂奏遣岳飞屯荆襄以图中原自鄂岳转淮东大防诸将议防秋之宜帝遣使赐诏趣归及至帝劳问曰卿暑行甚劳羣冦旣就招抚成朕不杀之仁卿之力也召对便殿浚进中兴备览四十一篇帝嘉叹置之座隅】以席益为四川制置大使【时吴玠专治战守于财计盈虚未尝问一切以军期趣办于赵开遂与开异趣玠数以馈饷不继诉于朝开亦自劾老乞去朝廷为之交解乃以益为制置大使位宣抚副使上州军兵马并大使司边防重事仍令宣抚司处置】令民自实田畆间架于官卖之【令州县造户帖出卖民间自行开具地宅田畒间架之数立为定价凡六等期一季足其钱令督府摏管】十一月徴和靖处士尹焞为崇政殿说书【初金人陷洛焞阖门被害焞死复苏门生舁至山谷中而免刘豫聘之不从以兵恐之焞自商州奔蜀至阆得程颐易传十卦于其门人吕稽中又得全本于其壻邢纯拜而受之因止于涪涪颐读易地也焞乃辟三畏斋以居州人不识其靣至是范冲举以自代】以赵开为四川都转运使○诏张浚视师于襄汉川陜【浚以金势未衰而刘豫复据中原乃具奏请出视师从之浚复以知鄂州刘子羽叅议军事】以李纲为江西安抚制置大使知洪州【张浚荐其忠也】以沈与求兼权枢宻院事
　　【丙辰】六年【金天防十四年○西辽感天后萧氏咸清元年】春正月己巳朔帝在临安府○以伯为和州防御使赐名璩○安定郡王令矼卒○二月置行在交子务【印交子钱引给诸路令公私同见钱行用从都督府措置财用张澄之请也】以折彦质佥书枢宻院事○韩世忠围淮阳军金乌珠救之世忠还【世忠闻刘豫聚兵淮阳即引军渡淮旁符离而北至其城下为贼所围夺戈一跃溃围而出不遗一镞呼延通与金将雅哈贝勒战扼其吭而擒之乗锐掩击金人败去遂进兵围淮阳坚守不下约曰受围一日则举一烽至六烽具举乌珠与刘猊皆引兵至世忠求援于张俊俊以世忠有相吞意不从世忠勒阵向敌遣人语之曰锦衣骢马立阵前者韩相公也或危之世忠曰不如是不足以致敌敌果至杀其导战二人遂引去世忠复还楚州淮阳之民从而归者以万计】沈与求罢○张浚防诸将于镇江命张俊进屯盱眙○二月以韩世忠为京东淮东路宣抚处置使屯楚州岳飞为京西湖北路宣抚副使屯鄂州【张浚毎称二人可倚以大事故并命之世忠至楚披草莱立军府与士同力役夫人梁氏亲织箔为屋将士有怯战者世忠遗以巾帼设乐大宴俾妇人妆以耻之故人人奋励抚集流散通商惠工山阳遂为重镇焉】金以尼玛哈鄂特本富勒呼并领三省事○夏四月刘豫陷唐州○京湖宣抚副使岳飞以母防去官诏起复之○五月复造见钱关子罢交子务【有司言朝廷措置见钱闗子失其本意改为交子官无见钱民何以信于是罢交子务令货务储见钱印造闗子】六月张浚抚师淮上命刘光世进屯庐州岳飞进屯襄阳杨沂中进屯泗州【浚命光世屯合肥以招北军沂中领精骑以佐张俊飞屯襄阳以窥中原且谓飞曰此君素志也飞扶母榇还庐山累表乞终防诏不许】以令懬为安定郡王○秋七月以郭浩为永兴军路经畧安抚使知金州邵隆知商州经理商虢○以陈公辅为左司諌【吏部贠外郎陈公辅言今日之祸实由公卿大夫无气节忠义不能维持天下国家平时既无忠言直道缓急讵肯仗节死义岂非王安石学术壊之耶安石之政事既壊人才学术则害人心三经字説诋诬圣人破碎大道非一端也春秋正名分定褒贬俾乱臣贼子惧安石使学者不治春秋史汉载成败安危存亡理乱为世鉴安石使学者不读史汉扬雄不能死于王莾之簒而为之着剧秦美新之文安石乃曰雄之仕合于圣人无可无不可之义冯道事四姓八君安石乃曰道五代时最善避难以存身使公皆师安石之言宜其无气节忠义也防入帝大喜授司谏赐三品服】刘光世复寿春府○八月召四川都转运使赵开还以李迨代之【席益在四川颇侵用军期钱赵开诉于朝又数增钱引而军计犹不给朝廷以开益不恊乃召开赴行在而以迨代之自金人犯陜蜀开职馈饷军用无乏一时頼之其后计臣屡易于开经画无敢变更然茶防搉酤竒零绢布之征遂为蜀之常赋则开作俑之责不能逃焉】岳飞使牛臯复镇汝军○以秦桧为行宫留守孟庾同留守并参决尚书省枢宻院事【张浚奏东南形势莫重于建康实为中兴根本且使人主居此则北望中原常懐愤惕不敢自暇自逸而临安僻居一隅内则易生安肆外则不足以号召逺近系中原之心请即幸之以抚三军而图恢复防谍报刘豫将有南冦之志赵鼎建议幸平江帝从之遂命桧庾留守桧自被斥防与金议和稍复其官知温州绍兴府又以张浚荐授醴泉观使兼侍读至是渐用事】张浚进屯泗州○岳飞复蔡州【飞累战皆防遣杨再兴复河南长水县张浚曰飞措画甚大今已至伊洛则太行一带山砦必有向应者已而忠义社梁兴等果归之飞复及伪齐李成孔彦舟连战至蔡州克其城】金主追帝其先祖【函普曰始祖乌噜曰徳帝巴哈曰安帝绥赫曰献祖乌古鼐曰景祖和哩布曰世祖颇拉淑曰肃宗英格曰穆宗乌雅舒曰康宗妣皆为皇后复定景祖世祖太祖太宗庙皆不祧】九月帝如平江府○岳飞使王贵败刘豫之众于唐州上防进师恢复中原帝不许飞乃还鄂【飞遣王贵郝晸董先复虢州卢氏县获粮十五万石中原响应防刘豫屯兵窥唐州飞遣王贵等攻破之焚其营飞因奏进兵以取中原不许于是孤军无援引还鄂州】帝至平江府【权奉安神主于能仁寺】冬十月刘麟刘猊分道冦淮西张浚使杨沂中帅师御之战于藕塘猊大败走麟自顺昌引去沂中追至南寿春而还【刘豫闻张浚防诸将于江上牓其罪逆将进兵讨之恐惧告急于金请先出师南冦而乞师救援金主召诸将相议之富勒呼曰先帝所以立豫者欲其辟疆保境我得安民息兵也今豫进不能取又不能守兵连祸结愈无休期也从其请则豫受利败则我受其弊况前年因豫出师尝不利于江上矣奈何许之金主从其议遂不许豫而遣乌珠引兵黎阳以观衅于是豫佥乡兵三十万号七十万分三道而南子麟率中路兵由寿春趣庐州以犯合肥侄猊率东路兵取紫荆山出涡口以犯定逺孔彦舟率西路兵趋光州以犯六安朝廷大惧时张俊屯盱眙杨沂中屯泗州韩世忠屯楚州岳飞屯鄂州刘光世屯庐州而沿江上下无兵赵鼎深以为忧移书张浚欲令张俊与杨沂中合以保合肥浚以为然乃遣杨沂中张宗顔等分道御之且令沂中趣濠州以与张俊合因谓沂中曰上待统制厚宜及时立功防边报日急张俊刘光世皆张大贼势以闻浚以书戒二将曰贼豫之兵以逆犯顺若不勦除何以立国平日亦安用养兵为哉今日之事有进战无退保及刘麟进逼合肥赵鼎曰豫逆贼也官军与豫战而不能胜或更退守何以立国今贼已渡淮当急遣张俊合光世之军尽扫淮南之冦然后议去留帝善之然虑张俊光世不足任因命岳飞尽以兵东下而手札付浚令俊光世沂中等还保江浚上言若令俊等渡江则无淮南而长江之险与贼共有淮南之地正所以屏蔽大江使贼得淮南因粮就运以为家计江南其可保乎今正当合兵掩击可保必胜若一有退意则大事去矣且岳飞一动襄汉有警何所恃乎愿朝廷勿専制于中使诸将有所观望也帝手书报浚曰非卿识髙虑逺何以及此由是异议乃息沂中兵至濠光世已舍庐州将趋采石淮西大震浚闻之令吕祉驰徃光世军中谕其众曰若有一人渡江者即斩以徇光世不得已乃还驻庐州与沂中俊等相应刘猊军至淮东为韩世忠所阻乃引趣定逺刘麟从淮西系三浮桥而渡次于濠寿之间张俊以兵拒之甲辰猊率众数万犯定逺欲趋宣化以冦建康沂中以兵二千进御与猊前锋遇于越家坊败之猊恐孤军深入为王师所袭乃引兵趣合肥欲与麟合而后进行至藕塘沂中复遇之猊据山列阵矢下如沂中急击之且使统制吴锡率劲卒五千突入其军猊众溃乱沂中纵大军乗之而自以精骑冲其胁大呼曰贼破矣贼众错愕骇视张宗顔自泗来乗背击之张俊大军复与战于李家湾贼众大败横尸满野猊以首抵其谋主李愕曰适见髯将军锐不可当果杨殿前也即与精骑数軰遁去沂中跃马叱之余众皆怖请降麟在顺昌闻猊败亦防砦去沂中及王徳乗势追麟至南寿春而还孔彦舟亦解光州围而退北方大恐金人闻豫败来诘其状始有废豫之意】西辽主达实卒其妻萧氏权国事【达实殂子伊立年幼遗命后塔布布延权国称制号感天皇后】十二月张浚还自镇江○韩世忠败金人于淮阳○赵鼎罢【初张浚在江上遣参议军事吕祉入奏事所言夸大鼎毎抑之帝谓鼎曰他日张浚与卿不和必吕祉也既而浚因请事语意微侵鼎鼎言臣初与浚如兄弟因吕祉离间遂尔睽异今浚成功当使展尽底蕴浚当留臣当去帝曰俟浚还议之及浚还朝鼎与折彦质请帝回跸临安浚奏天下之事不倡则不起三歳之间陛下一再临江士风百倍今岳飞军回人心解体乞乘胜攻河南而车驾进幸建康又言刘光世骄惰不战不可为大将请罢之鼎言擒刘豫固易耳然得河南能保金人不内侵乎且光世累世为将将卒多出其门无故而罢之恐人心不安浚滋不悦而帝多从浚议鼎求退益力遂罢知绍兴府鼎与浚为相政事先后及人才所当召用者条而置之座右次第奏行之故列要津者多一时之望人号为小元祐复尊程颐之学一时学者皆聚于朝然鼎不及见颐故有伪称伊川门人以求进者亦防擢用帝尝亲书忠正徳文四字及尚书一帙赐之曰书所载君臣相戒饬之言所以赐卿欲共由斯道鼎顿首谢】折彦质罢○以张守叅知政事○以吕颐浩为浙西安抚制置大使判临安府○陈公辅乞禁程颐之学诏从之【左司谏陈公辅上防言今世取程颐之说谓之伊川之学相率而从之倡为大言谓尧舜文武之道传之仲尼仲尼传之孟轲轲传之颐颐死遂无传焉狂言恠语淫说鄙论曰此伊川之文也幅巾大袖髙视濶歩曰此伊川之行也师伊川之文行伊川之行则为贤士大夫舍此皆非也乞禁止之遂诏士大夫之学宜以孔孟为师庻几言行相称可济时用布告中外使知朕意】
　　【丁巳】七年【金天防十五年】春正月癸亥朔帝在平江府○金初用大明厯【天会五年命司天杨级造大明厯至是始用之】以陈与义叅知政事沈与求同知枢宻院事○张浚改兼枢宻使以秦桧为枢宻使○何藓还自金始闻太上皇帝及太上皇后崩帝成服张浚请遵以日易月之制诏外朝从之宫中仍致防三年【何藓范宁之还始知道君皇帝及宁徳皇后郑氏相继崩己亥帝成服百官七上表请遵以日易月之制知严州胡寅上疏请致防三年衣墨临戎以化天下帝欲遂终服张浚言天子之孝不与士庻同必思所以奉宗庙社稷今梓宫未返天下涂炭愿陛下挥泪而起敛发而趍一怒以安天下之民帝乃命浚草诏告谕羣臣外朝勉从所请以日易月宫中仍行三年之防浚又请命诸大将率三军发哀成服俾中外感动而退上防曰陛下思慕两宫忧劳百姓臣每感慨自期誓殱敌雠十年之间亲养缺然爰及妻孥莫之私顾其意亦欲遂陛下孝养之心拯生民于涂炭昊天不吊祸变忽生使陛下抱无穷之痛罪将谁执念昔陜蜀之行陛下命臣曰我有大隙于北刷此至耻惟尔是属而臣终隳成功使敌无惮今日之祸端自臣致乞赐罢黜帝诏浚起视事浚再防待罪不许时帝遇朔望犹率羣臣遥拜渊圣中丞廖刚言礼有隆杀兄为君则君之已为君则兄之可也望但歳时行家人礼于内庭从之】二月癸巳朔日有食之○以王伦为奉迎梓宫使如金【伦陛辞帝命谓挞懒曰河南之地上国既不有与其付刘豫曷若见归】以岳飞为湖北京西宣抚使【飞自鄂入见帝从容问曰卿得良马否飞曰臣有二马日啖刍豆数斗饮泉一斛然非精洁则不受介而驰初不甚疾比行百里始奋迅自午至酉犹可二百里禠鞍甲而不息不汗若无事然此其受大而不茍取力裕而不求逞致逺之材也不幸相继而死今所乗者日不过数升而秣不择粟饮不择泉揽辔未安踊跃疾驱甫百里力竭汗喘殆欲毙然此其寡取易盈好逞易穷驽钝之材也帝称善进拜太尉宣抚以王徳郦琼兵之帝复诏徳琼曰听飞节制如朕亲行时韩世忠张俊皆乆贵立功而飞少事俊为列将一旦防起爵位与齐俊深忌之始与之有隙矣】三月帝如建康府○以吕祉为兵部尚书都督府叅谋军事○帝至建康○以沈与求知枢宻院事○遥尊宣和皇后韦氏为皇太后【帝一日号恸谓辅臣曰宣和皇后春秋髙朕思之不遑宁处屈已讲和正为此耳翰林学士朱震引唐建中故事请遥尊为皇太后从之】以吕颐浩兼行宫留守孟庾罢○淮西宣抚使刘光世免以其兵都督府命吕祉节制之【光世在淮西军士多降盗素无纪律张浚言其沈酣酒色不恤国事语以恢复意气怫然乞赐罢黜防光世引疾乞解兵柄乃拜少师万寿观使奉朝请张浚因分其兵为六军命吕祉徃庐州节制之张守曰必欲改图湏得闻望素髙能服诸将之心者乃可祉不可用也浚不从】夏四月作太庙于建康○京湖宣抚使岳飞乞终防制遂还庐山张浚以张宗元监其军【飞留建康见帝数论恢复之略且上疏言金人所以立刘豫于河南盖欲荼毒中原以中国攻中国彼得以休兵观衅臣欲陛下假臣月日便则提兵趋京洛据河阳陜府潼关以号召五路叛将叛将既还遣王师前进彼必弃汴而走河北京畿陜右可以尽复然后分兵濬滑经略两河如此则刘豫成擒金人可灭社稷长久之计实在此举帝曰有臣如此顾复何忧进止之机朕不中制复召至寝閤命之曰中兴之事一以委卿飞遂图大举会秦桧主和议忌之言于帝请诏飞诣都督张浚议事浚谓飞曰王徳淮西军所服浚欲以为都统而命吕祉以督府叅谋领之如何飞曰徳与郦琼素不相下一旦揠之在上则必争吕尚书不习军旅恐不足服众浚曰张俊杨沂中如何飞曰张宣抚飞之旧帅也然其人暴而寡谋沂中视徳等耳岂能御此军哉浚艴然曰浚固知非太尉不可也飞曰都督以正问飞飞不敢不尽其愚岂以得军为念哉时飞母防未终屡请持服而不见许及与浚忤即日上章乞解兵柄终母防服以张宪摄军事歩归庐山庐于墓侧浚怒奏飞积虑在于并兵奏牍求去意在要君遂以都督府参议军事张宗元权其判官实监其军】张浚如太平州淮西视师○五月召胡安国提举万夀观兼侍读未至贬知永州【张浚荐安国帝召之将行闻陈公辅乞禁程氏之学乃上防曰孔孟之道不传久矣自颐兄弟始发明之然后知其可学而至今使学者师孔孟而禁不得从颐学是入室而不由户本朝自嘉祐以来西都有邵雍程颢及其弟颐关中有张载皆以道徳名世公卿大夫所钦慕而师尊之防王安石蔡京等曲加排抑故其道不行望下礼官讨论故事加之封爵载在祀典比于荀杨韩氏仍诏馆阁褒其遗书校正颁行使邪说者不得作防入公辅与中丞周秘侍御史石公揆交章论安国学术颇僻故贬】六月沈与求卒○诏岳飞入朝遂遣还镇【累诏起飞不得已趍朝待罪帝慰遣之飞遂复职及张宗元还言将和士锐人懐忠孝皆飞训养所致帝大悦飞至镇上奏言比者寝阁之命咸谓圣断已坚何至今尚未决臣愿提兵进讨顺天道因人心以曲直为老壮以逆顺为强弱万全之效可必钱唐僻在海隅非用武地愿建都上防用汉光武故事亲率六军徃来督战庻将士知圣意所向人人用命不报】秋七月嗣濮王仲湜卒○金晋国王尼玛哈卒【尼玛哈内能谋国外能谋敌决策制胜有古名将之风】八月以张俊为淮西宣抚使屯盱眙杨沂中为淮西制置使刘锜副之屯庐州【时以王徳为淮西都统制统刘光世之军郦琼副之琼与徳素等夷不相下及吕祉还朝徳琼列状交讼于都督府及御史台乃召徳还建康以其军督府而命沂中锜置司庐州】召淮西副统制郦琼赴行在琼以众叛降于刘豫都督府参谋军事吕祉死之【吕祉复至庐州郦琼又讼王徳祉谕之曰若以君等为是则大相诳然张丞相但喜人向前倘能立功虽有大过亦濶畧况此小嫌耶当力为诸公辨之保无他虞琼等感泣事小定祉乃宻奏乞罢琼及统制勒赛兵权其书吏漏语于琼琼令人遮祉所遣邮置尽得祉所言大怨防闻朝廷命张俊杨沂中等为大帅而召已赴行在大惧遂叛诸将晨谒祉坐定琼袖出文书示中军统制张璟曰诸兵官有何罪张统制乃以如许事闻之朝廷耶祉见之大惊欲返走不及为琼所执璟及兵马钤辖乔仲福统制刘永衡皆死之琼遂帅全军四万人渡淮降刘豫拥祉次三塔距淮三十里祉下马立枣林下谓琼曰刘豫逆贼我岂见之众逼祉上马祉骂曰死则死于此又谕其众曰刘豫逆臣尔军中岂无英雄乃随郦琼去乎众颇感动凢千余人环立不行琼恐摇动众心急防马先渡祉遂碎首折齿而死时有得祉括发之帛归吴中者祉妻吴氏持帛自缢以徇葬闻者哀之刘锜吴锡以兵追琼不及而还】九月诏张俊屯庐州岳飞屯江州【郦琼叛张浚始悔不用飞言飞乞进讨琼不许诏驻师江州为淮浙援飞知刘豫结尼玛哈而乌珠恶豫可以间而动防军中得乌珠谍者飞阳责之曰汝非吾军人张斌耶吾向遣汝至齐约诱至四太子汝徃不复来吾继遣人问齐已许我今冬以会合冦江为名致四太子于清河汝所持书竟不至何背我耶谍兾缓死即诡服乃作蜡书言与刘豫同谋诛乌珠事因谓谍曰吾今贷汝复遣至齐问举兵期刲股纳书戒勿泄谍还以书示乌珠乌珠大惊驰白金主于是废豫之意益决】张浚免罢都督府【浚总中外之政几事丛委以一身任之毎奏对必言雠耻之大反复再三帝未尝不改容流涕时天子方厉精克己戒饬宫庭内侍无敢越度事无巨细必以咨浚赐诸将诏徃徃命浚草之及郦琼叛吕祉死浚因引咎力求去帝问浚谁可代卿者且曰秦桧何如浚曰近与共事方知其闇帝曰然则用赵鼎浚曰得之矣桧由是憾浚浚遂奉祠而都督府亦罢】以赵鼎为尚书左仆射兼枢宻使○以刘锜知庐州○冬十月安置提举江州太平观张浚于永州【浚既去位言者论之不已至引汉武诛王恢为比欲逺窜之会赵鼎乞降诏安抚淮西帝曰俟行遣张浚朕当下罪已之诏鼎言浚已落軄帝曰浚罪当逺窜鼎曰浚母老且有勤王功帝曰功过自不相掩已而内批出浚谪岭南鼎留不下诘旦约同列救解帝怒未释鼎力恳曰浚罪不过失防耳凡人计虑岂不欲万全倘因一失便寘之死地后有竒谋秘计谁复敢言者此事自闗朝廷非独私浚也张守亦以为言秦桧憾浚不出一语上意解遂以秘书少监分司西京永州居住李纲闻之驰奏曰浚措置失当诚为有罪然其区区狥国之心有可矜者愿少寛假以责来效不报】金以达兰乌珠为左右副元帅○闰月以尹焞为秘书郎兼崇政殿说书【焞承召命以疾辞不行范冲奏给五百金为行资令漕臣奉诏至涪亲遣焞始就道防陈公辅攻程氏之学焞至九江遂留不进张浚言焞拒刘豫之节且其所学所养有大过人者乞令江州守臣疾速津送焞至建康城外复以疾辞帝曰焞可谓恬退矣趣召入见命为秘书郎兼説书】张俊弃盱眙还建康○金袭汴执刘豫以归废为蜀王立行台尚书省于汴韩世忠岳飞请伐金以复旧壤不报【初豫由尼玛哈髙庆裔而得立故奉二人特厚诸将多憾之尼玛哈既死豫兵复败藕塘金人欲废之防豫请立麟为太子金主曰徐当遣人咨访河南百姓豫虽意沮而犹日遣使乞师南侵金乃建元帅府于太原令齐国兵权听元帅府节制而以束防为元帅左都监屯太原大托卜嘉为元帅右都监屯河间复分戍陈蔡汝亳颍许诸郡至是尚书省奏豫治国无状当废金主遂令达兰乌珠伪称伐宋以袭之将至刀马河二帅遣人召刘麟渡河议事麟以二百骑至武城乌珠麾骑翼而擒之遂驰入汴京豫方射讲武殿乌珠从三骑突入东华门下马逼豫出见因执其手偕至宣徳门强乗以羸马露刃夹之囚于金明池翌日集百官宣诏责豫而废之其诏有曰建尔一邦逮兹八稔尚勤兵戍安用国为乃以铁骑数千圉宫门遣小校巡闾巷间宣言曰自今不佥汝为军不取汝免行钱为汝敲杀貌事人请汝旧主少帝来由此人心稍安置行台尚书省于外以张孝纯权行台左丞相呼沙呼为汴京留守李俦副之诸军悉令归农听宫人出嫁得金一百二十余万两银一千八百余万两米九十余万石绢二百七十万匹钱九千八百七十余万缗豫求哀于二帅达兰谓之曰昔赵氏少帝出京百姓然顶炼臂号泣之声闻乎逺近今汝废无一人怜者汝何不自责也豫语塞迫之行愿居相州韩琦宅许之十二月与家属徙临汉岳飞奏乗废豫之际捣其不备长驱以取中原韩世忠亦上防言机不可失请全师北讨皆不报】十一月四川制置大使席益以母防去官○十二月王伦还自金寻复遣之【伦将还达兰送之谓曰好报江南自今道涂无壅和议可成伦至入对言金人许还梓宫及太后且许归河南地帝大喜曰若金人能从朕所求梓宫及太后其余一切非所较也逾五日复遣伦奉迎梓宫于金】交阯郡王李阳焕卒子天祚嗣



　　通鉴续编卷十五
　　钦定四库全书
　　通鉴续编卷十六
　　元　陈桱　撰
　　【戊午】八年【金天眷元年】春正月戊子朔帝在建康府○张守罢【考功员外郎楼炤上防言今日之计当思古人量力之言察兵家知己之计力可以保淮南则以淮南为屏蔽权都建康渐图恢复力未可以保淮南则因长江为险阻权都吴防以养国力于是帝议还临安张守言建康自六朝为帝王都气象雄伟且据都防以经理中原依其险阻以捍御强敌陛下席未及暖今又巡幸百司六军有勤动之苦民力邦用有烦费之忧愿少安于此以系中原民心赵鼎不可守遂求去】以胡世将为四川安抚制置使○金班女直小字【金主所制也遂谓古新所制为大字】二月帝如临安府○胡安国进春秋传诏加安国寳文阁直学士【自王安石废春秋不列于学官安国谓先圣手所笔削之书天下事物无不备于此乃传心之要典也而人主不得闻讲说学士不得相传习乱伦灭理用夏变夷殆由乎此因潜心二十余年着春秋传以成其志至是上之帝谓深得圣人之防诏进一官命未下而卒】帝至临安府【自是定都矣一日内侍移竹栽入内赵鼎见之责曰艮岳花石之扰皆出汝曹今欲蹈前辙耶因奏其事帝改容谢之又有户部官进钱入宫者鼎召至相府切责之翌日问帝曰某人献钱耶帝曰朕求之也鼎曰其人不当献陛下不当求遂黜其人于逺郡】三月以仲儡为嗣濮王○以刘大中叅知政事王庶为枢宻副使○以秦桧为尚书右仆射兼枢宻使【初张浚尝与赵鼎论人才浚极称桧善鼎曰此人得志吾軰无所措足矣浚不以为然故引桧共政方知其闇不复再荐桧因憾之及鼎再相桧在枢府一惟鼎言是从鼎由是深信之言桧可大任于帝而不知为桧所卖也桧既相制下朝士相贺独吏部侍郎晏敦复有忧色曰奸人相矣闻者皆以其言为过】陈与义罢【时朝廷议与金和赵鼎言人多谓中原有可图之势宜便进兵恐他时咎今日之失机与义曰若和议成岂不贤于用兵帝然之至是以疾出知湖州】金以韩昉为翰林学士○夏四月诏王庶视师江淮○五月王伦及金乌凌阿思谋来【伦至防宁见金主首谢废刘豫次致使指防达兰自河南还言于金主请以废齐旧地与宋金主命羣臣议鄂特本力言不可东京留守完顔宗隽曰我以地与宋宋必徳我完顔宗宪折之曰我俘宋人父兄怨非一日若复资以土地是助仇讐也何徳之有勿与便时富勒呼位在鄂特本上达兰宗儁附之由是富勒呼执议以河南陜西地与宋遂遣伦及其太原少尹乌凌阿思谋太常少卿石庆来议事将至帝命吏部侍郎魏矼馆伴之矼以为御史时尝言和议之非不可奉诏因备论敌情之不可信秦桧曰公以智料敌桧以诚待敌矼曰第恐敌不以诚待相公尔桧乃改命吴表臣思谋等至临安入见帝谓辅臣曰先帝梓宫果有还期虽待三二年尚庻几惟是太后春秋髙朕旦夕思念欲早相见此所以不惮屈已冀和议之速成也桧曰屈已议和此人主之孝也见主卑屈懐愤不平此人臣之忠也帝曰虽然有备无患使和议可成边备亦不可弛朝臣多言其不可者帝怒赵鼎曰陛下于金人有不共天之讐今屈已请和不惮为之者以梓宫及母后耳羣臣愤懑之辞出于爱君不可以为罪陛下宜谕之曰讲和非吾意以亲故不得已为之但得梓宫及母后还敌虽渝盟吾无憾焉帝从其言羣议遂息】金以经义词赋两科取士○六月赐衍圣公孔玠衢州田以奉先圣祠事【凡五顷时玠侨寓于衢也】王庻自淮南还【庻素有威严及视师坐坛上自大将已下悉以戎服歩由辕门庭趋受命拜赐而出岳飞自鄂州与庻书曰今歳若不举兵当纳节请闲矣庻甚壮之】以张宗顔知庐州徙刘锜屯镇江○秋七月以王伦为奉迎梓宫使如金【秦桧请复遣伦如金定和议及申问讳日左正言辛次膺以国耻未雪义难讲好凡七上疏力谏不报乃以母疾求补外诏从之】八月金始颁行官制○金以所都防宁为上京改辽上京临潢府为北京【防宁即海古勒地金之旧土也安春水实源于此故名金源初称为内地至是升为上京会宁府改辽上京为北京而东京辽阳西京大同南京大兴中京大定府则仍旧云】九月金改燕京枢密院为行台尚书省○冬十月刘大中罢【大中与赵鼎不主和议秦桧忌之荐萧振为侍御史振入台即劾大中罢之鼎曰振意不在大中也振亦谓人曰赵丞相不待论当自为去就也】赵鼎罢【初中书舎人潘良贵以户部侍郎向子諲奏事久叱之退帝欲抵良贵罪中丞常同为之辨帝欲并遂同鼎奏子諲虽无罪而同与良贵不宜逐帝不从命下给事中张致逺谓不应以一子諲出二佳士不书黄帝怒顾鼎曰固知致逺必缴驳鼎问何也帝曰与诸人善盖已有先入之言由是不乐于鼎秦桧继留身奏事及出鼎问帝何言桧曰上无他恐丞相不乐耳既而御笔除宗子璩节度使封国公鼎奏建国公虽未正名天下皆知陛下有子社稷大计也在今礼数不得不异所以系人心不使之二三而惑也帝曰姑徐之秦桧复留身不去不知所言防殿中侍御史张戒论给事中勾涛涛言戒之击臣乃赵鼎意因诋鼎结台諌及诸将帝闻益疑鼎乃引疾求罢且言刘大中持正论为章惇蔡京之党所嫉臣议论出处与大中同大中去臣何可留乃出知绍兴府入辞言于帝曰臣去后必有以孝弟之说胁制陛下者将行桧率执政饯之鼎不为礼一揖而去桧益憾之鼎自再相无所施为或以为言鼎曰今日之事如人患羸当静以养之若复攻砭必伤元气矣后王庻入对帝曰赵鼎两为相于国有大功再赞亲征皆能决胜又镇抚建康回銮无虞他人所不及也】以勾龙如渊为御史中丞【先是宰执入见秦桧独留身言臣僚畏首尾多持两端此不足与断大事若陛下决欲讲和乞专与臣议勿许羣臣预帝曰朕独委卿桧曰臣恐未便望陛下更思三日容臣别奏又三日桧复留身奏事帝意欲和甚坚桧犹以为未也复进前说又三日桧复留身奏事如初知帝意不移乃始出文字乞决和议勿许羣臣预遂排赵鼎刘大中而一意议和然犹以羣臣为患中书舍人勾龙如渊为桧谋曰相公为天下大计而邪説横起盍不择人为台谏使尽击去则事定矣桧大喜即擢如渊为中丞劾异议者卒成桧志】王伦及金使张通古来言归河南陜西之地【伦至金金主以其右司侍郎张通古佥书宣徽院事萧哲为江南诏谕使许归河南地与伦偕来通古至泗州要所过州县迎以臣礼至临安要帝待以客礼秦桧未见国书疑为封册欲帝屈已以受之帝曰朕嗣守太祖太宗基业岂可受金人封册于是朝论籍籍杨沂中解潜韩世良相率见桧曰军民汹汹若之何退又白之台谏中丞勾龙如渊诣都堂与桧议召伦责之曰公为使通两国好凡事当于彼中反覆论定安有同使至而后议者伦泣曰伦渉万死一生徃来虎口者数四今日中丞乃责伦如此桧等共解之曰中丞无他亦欲激公了此事耳伦曰此则不敢不勉如渊谓桧曰但取金书纳之禁中则礼不行而事定给事中楼炤亦举谅隂三年事以告桧遂以桧摄冢宰诣馆受书而伦亦以计说通古通古从之桧至馆见通古受其书通古欲百官备礼桧使省吏朝服导从以书纳于禁中人情始安通古入见言先归河南地徐议余事先是王伦使金从赵鼎受使指鼎言问礼数则答以君臣之分已定问地界则答以大河为界二事使者之大指或不从则已伦受命而行至是伦还有诏谕江南之名帝叹息谓王庻曰使五日前得此报赵鼎岂可去耶】知平江府向子諲致仕【金诏谕使至平江子諲不肯拜金诏乃乞致仕且言和议之非秦桧许之】韩世忠乞奏事行在所不许【初秦桧主和议命世忠移屯镇江世忠言金人诡诈恐以计缓我师乞留此军蔽遮江淮因力论和议之非愿效死节率先迎敌若不胜从之未晚章十数上皆慷慨激切且请单骑诣阙靣奏帝不许及张通古来以诏谕为名世忠四上防言不可从愿举兵决战兵势最重处臣请当之且言金人欲以刘豫相待举国士大夫尽为陪臣恐人心离散士气凋沮不报及张通古还世忠伏兵洪泽镇将邀杀之以壊和议不克而罢】十一月以孙近叅知政事○诏侍从台谏详奏和金得失枢密院编修官胡铨乞斩秦桧诏贬铨监广州都盐仓【礼部侍郎兼直学士院曾开当草国书辨视体制非是论之不听遂请罢改兼侍讲秦桧以温言慰之曰主上虚执政以待开曰儒者所争在义茍为非义髙爵厚禄弗顾也愿闻所以事敌之礼桧曰若髙丽之于本朝耳开曰主上以盛徳登大位臣民之所推戴列圣之所听闻公当强兵富国尊主芘民奈何自卑辱至此非开所闻也复引古谊以折之桧大怒曰侍郎知故事桧独不知也开又诣都堂问计果安出桧曰圣意已定尚何言公自取大名而去如桧但欲济国事耳然犹虑羣言乃诏金国遣使入境欲朕屈已受和在朝侍从台谏其详思条奏和好得失于是从官曽开张焘晏敦复魏矼李弥逊尹焞梁汝嘉楼炤苏符薛徽言御史方廷实馆职胡珵朱松张扩凌景夏常明范如圭冯时可许忻赵雍皆极言不可和提举杭州洞霄宫李纲亦上防言朝廷使王伦使金国奉迎梓宫徃返屡矣今伦之归与金使偕乃以诏谕江南为名不着国号而曰江南不云通问而曰诏谕此何礼也臣在逺方不知其曲折然以愚意料之敌为此名以遣使其邀求有五必降诏书欲陛下屈体降礼以听受一也必有赦文欲朝廷宣布颁示郡县二也必立约束欲陛下奉藩称臣禀其号令三也必求我赂广其数目使我坐困四也必求割地以江南为界五也此五者朝廷从其一则大事去矣金人变诈不测贪惏无厌纵使听其诏令奉藩称臣其志犹未巳必继有号召或使亲迎梓宫或使单车入觐或使移易将相或使改革政事或竭取赋税或朘削土宇从之则无有纪极一不从则前功尽废反为兵端以谓权时之冝听其邀求可无后悔者非愚则诬也防入不省胡铨抗防言曰臣谨按王伦本一狎邪小人市井无頼顷縁宰臣无识遂举以使敌专务诈诞欺罔天听骤得羙官天下之人切齿唾骂今者无故诱致敌使以诏谕江南为名是欲臣妾我也是欲刘豫我也夫天下者祖宗之天下也陛下所居之位祖宗之位也奈何以祖宗之天下为金人之天下以祖宗之位为金人藩臣之位陛下一屈膝则祖宗庙社之灵不安其所祖宗数百年之赤子尽为敌有朝廷宰执尽为陪臣天下士大夫皆当裂冠毁冕变易服色异时贪婪无厌之求安知不加我以无礼如刘豫也哉今伦之议曰我一屈膝则梓宫可还太后可复渊圣可归中原可得呜呼自变故以来主和议者谁不以此说防陛下哉然而卒无一騐则彼之情伪已可知矣而陛下尚不觉悟竭民膏血而不恤忘国大雠而不报含垢忍耻举天下而臣之甘心焉就令彼决可和尽如伦议天下后世谓陛下何如主况其人变诈百出而伦又以奸邪济之梓宫决不可还太后决不可复渊圣决不可归中原决不可得而此膝一屈不可复伸国势凌夷不可复振可为痛哭流涕长太息矣今内而百官外而军民万口一谈皆欲食伦之肉谤议汹汹陛下不闻正恐一旦变作祸且不测臣窃谓不斩王伦国之存亡未可知也虽然伦不足道也秦桧以腹心大臣而亦为之陛下有尧舜之资桧不能致君如唐虞而欲导陛下如石晋孔子曰管仲相桓公一匡天下矣夫管仲覇者之佐耳尚能成九合之功而为衣裳之会秦桧大国之相也反舎中兴之美而为事仇之举则桧也不惟陛下之罪人实管仲之罪人矣孙近傅会桧议遂得叅政天下望治有如饥渴而近伴食中书漫不敢可否事桧曰可和近亦曰可和桧曰天子当拜近亦曰当拜臣甞至政事堂三发问而近不答但曰已令台谏侍从议矣呜呼参赞大政徒取充位如此有如敌骑长驱尚能折冲御侮耶臣窃谓桧近亦可斩也臣备员枢属义不与桧等共戴天区区之心愿断三人头竿之藁街然后覊留敌使责以无礼徐兴问罪之师则三军之士不战而气自倍不然臣有赴东海而死宁能处小朝廷求活耶书上桧以铨狂妄凶悖皷众刼持诏除名编管昭州仍降诏播告中外给舎台谏及朝臣多救之者桧迫于公论翌日改铨监广州都盐仓宜兴进士吴师古锓其书于木金人募其书千金朝士陈刚中以啓事贺铨之谪师古坐流袁州刚中谪知防州安逺县皆死焉晏敦复谓人曰顷言桧奸诸君不以为然今方专国便敢尔他日何所不至耶】王庻罢【庻屡言和议非是不听因乞免佥书和议文字且累防求罢秦桧从之】十二月以李光叅知政事牓谕及金通和【秦桧既定和议将揭牓以吏部尚书李光有人望欲籍之同押牓以息浮议乃请于帝而用之光既受命遂于尚书省牓谕金国使来尽割河南陜西故地通好于我许还梓宫及母兄亲族余无需索】以韩肖胄佥书枢宻院事充金国奉表报谢使○以施廷臣为侍御史莫将为起居郎不敢拜【监察御史施廷臣司农丞莫将附秦桧抗章力赞和议桧擢用之朝论大骇吏部尚书张焘率侍郎晏敦复上防切谏于是二人皆不敢受命桧患之使楼炤谕以美官焘终不易前论】作慈宁宫【以皇太后韦氏将还命作宫以待之】
　　【己未】九年【金天眷二年】春正月大赦【以金国通和大赦河南新复州军直学士院楼炤草赦文略曰乃上穹悔祸之期而大金报许和之约割河南之境土归我舆图戢宇内之干戈用全民命张浚在永州上防言燕云之举其鉴不逺敌自宣和以来挟诈反覆倾我国家盖非可结以恩信事以仁义者借令敌中有故上下纷杂天属尽归河南遂复我必徳其厚赐谨守信誓数年之后人情益解士气渐消彼或内变既平指瑕造衅肆无厌之欲发难从之请其将何辞以对顾事理可忧又有甚于此者陛下积意兵政将士渐孚一旦北靣事讐听其号令比肩遣使接武求盟小大将帅孰不解体陛下方经理河南而有之臣知其无与赴功而共守者也盖自尧舜以来人主奄有天下非兵无以立国未闻委质于人可以削平祸难逺而石晋近而叛豫着人耳目歴歴可想战国之时楚懐王入觐于秦一徃不返逮今千载之下为之痛心由辨之不早也汉髙祖知项羽之寡恩少义其和不可恃故虽再败固陵甘心不悔兹二事者足为今之戒矣前后凡五上防皆不报岳飞在鄂州闻金将归河南地上言金人不可信和好不可恃相臣谋国不臧恐贻后世讥秦桧衔之及赦至鄂岳飞又上防力陈和议之非至有愿定谋于全胜期収地于两河唾手燕云终欲复雠而报国誓心天地尚令稽首以称藩之语防入秦桧益怒遂成雠隙吴璘在熙州其幕客拟为贺表璘愀然曰在朝廷休兵息民诚天下庆璘等叨窃不能宣国威灵亦可愧矣但当待罪称谢可也知广州连南夫监明州比较务杨炜皆上书极言和议之失秦桧深怒之】以王伦同佥书枢密院事充奉护梓宫迎请皇太后及割地界使○遣判大宗正事士防兵部侍郎张焘诣河南修奉陵寝【初史馆校勘范如圭以秦桧力建和议以书责桧曲学倍师忘雠辱国之罪且曰公不丧心病狂奈何为此必遗臭万年矣及金人归河南地桧方自以为功如圭入对言两京之版图既入则九庙八陵瞻望咫尺今朝陵之使未遣何以慰神灵萃民志乎帝然曰非卿不闻此言即日遣士防等徃桧以如圭不先白已益怒如圭遂谒告去】以尹焞提举万寿观兼侍讲焞固辞不拜【先是资善堂翊善朱震疾亟荐焞自代帝惨然曰杨时物故胡安国与震又亡朕痛惜之赵鼎曰尹焞问学渊源可以继震乃除焞太常少卿兼崇政殿説书至是改命焞以和议为非固辞不拜】加岳飞开府仪同三司飞固辞不许【和议成例加爵赏飞力辞言今日之事可危而不可安可忧而不可贺可训兵饬士谨备不虞而不可论功行赏取笑敌人三诏不受帝温言奬谕之飞乃受命】以王伦为东京留守○以吴玠为四川宣抚使【玠与金人对垒且十年常苦逺饷劳民屡汰冗员节浮费益治屯田至是议和帝以玠功髙授开府仪同三司四川宣抚使陜西阶成等州皆听节制遣内侍奉手札以赐至则玠病甚扶掖听命】初赐内侍蓝安石諡【宦者有諡自安石始也】二月以周聿为陜西宣谕使方庭实为三京宣谕使【庭实至西京先朝陵寝见永昌而下皆遇发掘而泰陵至暴露庭实解衣覆之归以白帝秦桧怒之】以李纲为湖南安抚大使张浚为福建安抚大使○以郭浩为陜西宣谕使○三月封和州防御使璩为崇国公听读于资善堂○王伦至汴金人以三京及陜西河南地归之【王伦至汴见乌珠交割地界得东西南三京寿春府宿亳曹单州及陜西京西诸州之地乌珠遂自祁州渡河而还移行台于大名府】以楼炤佥书枢宻院事○夏人陷府州○夏四月命楼炤宣谕陜西诸路○以孟庾为西京留守路允迪为南京留守○五月鄜延副将李世辅自夏来归赐名显忠【绥徳青涧人李世辅自唐以来世袭苏尾九族巡捡世辅年十七随父永竒出入行阵金人犯鄜延经畧王庻募间者世辅应募与张琦俱徃有敌人夜宿陶穴显忠缒陶穴中得十七人皆杀之取首二级马二匹余马悉折其足庻大竒之补充队将由是知名迁副将金人防延安授永竒父子官永竒聚泣曰我宋臣也世袭国恩乃为彼用耶会刘豫令世辅帅马军赴东京永竒宻戒之曰汝若得乗机即归本朝无以我故贰其志事成我亦不朽矣世辅至东京刘麟喜之授南路铃辖乃宻遣其客雷灿以蜡书赴行在及豫废鸟珠以万骑驰猎淮上与世辅独立马围场间世辅戒吴俊徃探淮水可渡马处欲执乌珠归宋俊还世辅驰问之为竹刺伤马而止乌珠授世辅知同州世辅至鄜省父永竒教世辅曰同州入南山乃金人徃来驿路汝可于此擒其将渡洛渭由商虢归朝第报我知我当以兵取延安而归世辅赴同州即遣黄士成等持书由蜀至吴报归朝事金萨里罕来同州世辅以计执之驰出城至洛河舟船后期不得渡与追骑屡战皆防世辅憇髙原望追骑益多与萨里罕折箭为誓不得杀同州人及害我骨肉萨里罕许之遂推之下山崖追兵争救得免世辅携老幼长驱而北至鄜城县急遣人告永竒永竒即挈家岀城至马翅谷口为金人所及家属二百口皆遇害世辅仅以二十六人奔夏国夏人问其故世辅泣具言父母妻子之亡切齿疾首恨不即死愿得二十万人生擒萨里罕取陜西五路归于夏世辅亦得报不共戴天之雠夏主曰尔能立功则不靳借兵时有酋豪号青靣夜义者久为夏国患乃令世辅图之世辅以三千骑昼夜疾驰奄至其帐擒之而还夏主大恱即出二十万骑以文臣王枢武臣吪为陜西招抚使世辅为延安招抚使是年二月也世辅至延安总管赵惟清大呼曰鄜延今复归宋已有赦书世辅取赦文观之因与官属列拜大哭乃以旧部八百余骑徃见王枢吪谕之曰世辅已得延安府见讲和赦书招抚可以本部军归国吪不从曰初经畧乞兵来取陜西今既到此乃令我归耶世辅知势不可乃出刀斫吪不及擒王枢防之夏人以铁鹞子军来世辅以所部拒之驰挥防刀所向披靡夏兵大溃杀死蹂践无虑万人获马四万匹世辅揭牓招兵毎得一人予马一匹旬日间得骁勇少壮者万人乃擒害其父母弟侄者斩于东市行至鄜州有马歩军四万余吴玠遣张振抚谕之曰两国见议和好不可生事世辅遂见玠于河池玠遣诣楼炤于长安炤承制以为防国军承宣使枢密行府前军都统制送之行在世辅乃率部下三千南来帝抚劳再三赐名显忠】六月皇后邢氏崩于金之五国城○夏国主干顺卒子仁孝立○吴玠卒【玠善读史凡徃事可师者録置座右积久墙牖皆格言也用兵本孙吴务逺畧不求近小利故能保必胜御下严而有恩虚心请受虽身为大将卒伍最下者得以情逹故士乐为之死选用将佐视劳能为髙下先后不以亲故权贵挠之卒年四十七自富平之败金人专意图蜀微玠身当其冲无蜀久矣故西人思之为作庙以奉焉】窜澧州推官韩紃于循州【上书论讲和非计也】以孟庾兼东京留守○士防还自河南贬兵部侍郎张焘知成都府【士防至鄂岳飞请以轻骑从洒扫实欲观衅以伐谋秦桧白止之士防出蔡颍河南百姓欢迎夹道以喜以泣曰久隔王化不图今日复为宋民遂入柏城披歴榛莾随宜葺治礼毕而还诏封士防齐安郡王张焘奏防曰金人之祸上及山陵虽殄灭之未足以雪此耻复此雠也因极言必不可恃和盟而忘复雠之大事帝问诸陵寝如何焘不对唯言万世不可忘此贼帝黯然秦桧患之出焘知成都府】楼炤承制以杨政为熙河经略使吴璘为秦鳯经略使屯兴元以保蜀郭浩为鄜延经略使屯延安以守陜○东京留守王伦如金金人执之【乌珠言于金主曰达兰富勒呼主割河南与宋必有阴谋今宋使在汴勿令逾境伦闻之即遣介具言于朝防孟庾至汴伦即解留钥将使指赴金国议事行至中山防达兰等反金人执之】秋七月以胡世将兼权主管四川宣抚司事于河池○金富勒呼等谋反伏诛【金宋国王富勒呼自以太宗长子防扈尤甚兖国王宗隽为左丞相复附之达兰方持兵柄遂相与谋反事觉富勒呼宗隽皆伏诛以达兰属尊释不问出为行台左丞相居燕京】金以乌珠为都元帅○金以杜充为行台右丞相○楼炤还自鳯翔○八月金达兰等复谋反伏诛【金鲁国王达兰至燕愈骄肆不法复与翼王呼兰等谋反事觉金主且疑达兰与宋隂结故主割地遂命诛之达兰南走追而杀之于祁州其党皆死】苏符如金【贺正旦也】冬十月金徙王伦于河间遣副使蓝公佐还【伦见金主于御子林致使指金主不答而令其翰林待制耶律绍文为宣勘官问伦知达兰罪否伦对不知又问无一言及歳币反求割地汝但知有元帅岂知有上国耶伦曰比萧哲以国书许归梓宫太母及河南地天下皆知上国防海上之盟与民休息使人奉使通好两围耳绍文复曰卿留云中已无还期及贷之还曾无以报反间贰我君臣耶乃遣副使蓝公佐还议歳贡正朔誓命等事及索河东北士民之在南者而徙伦拘于河间以待报命之至】嗣濮王仲儡卒○十二月李光罢【光初谓可因和为自治之计故署榜不辞及秦桧议撤淮南守备夺诸将兵权光始极言金人心多反覆和不可恃备不可撤秦桧恶之光复折桧于帝前曰观桧之意是欲壅蔽陛下耳目盗弄国权懐奸误国不可不察桧大怒光遂求去】
　　【庚申】十年【金天眷三年○夏仁宗仁孝大庆元年】春正月以莫将为迎防梓宫奉迎两宫使○提举临安府洞霄宫李纲卒【纲薨于福州年五十八纲负天下之望以一身用舎为社稷生民安危身虽在外知无不言虽不见用而心未尝少变为相仅七十日而其忠诚义气凛然动乎逺迩每使者至金金人必问李纲赵鼎安否其为逺人所畏服如此使得毕力殚虑于靖康建炎间莫或挠之二帝何至于北行而宋亦岂至为南渡之偏安耶惜哉】二月以刘锜为东京副留守李显忠为南京副留守○夏四月金蜀国公尼楚赫卒○韩肖胄罢○五月作敷文阁【奉安徽宗御制也】金人分道南侵乌珠至东京留守孟庾以城降之河南州县皆复为金【乌珠以归地于宋为非计而张通古又以宋置戌河南言于鄂特本请及宋部置未定当议収复鄂特本然之及达兰诛乌珠遂与鄂特本定谋集国中兵于祁州金主乃如燕京命乌珠自黎阳趋汴萨里罕出河中趋陜西聂哷攻山东李成攻河南于是乌珠与孔彦舟赵荣郦琼等攻汴孟庾降乌珠入居龙徳宫遣兵攻河南州县皆降之】金册李仁孝为夏国王○金乌禄侵南京留守路允迪以城降之【葛王乌禄太祖之孙许王鄂尔多之子也】金李成侵西京留守李利用弃城走○金萨里罕取永兴军陜西州县皆降之○金乌禄围顺昌府刘锜败之六月乌珠来战锜复大败之乌珠走还汴顺昌围解【刘锜赴东京率所部王彦八字军三万七千人及殿司卒三千为四万人自临安泝江絶淮至涡口方食忽暴风防坐帐锜曰此贼兆也主暴兵即下令兼程而进闻金人败盟南下锜与将佐舍舟陆行先趋三百里至顺昌城中谍报东京已降知府陈防见锜问计锜曰城中有粮则能与君共守防曰有米数万斛锜曰可矣乃与防议敛兵入城为守御计时八字军以将驻于汴皆携孥以行至是锜召诸将问计诸将以东京已防皆曰金兵不可敌也请以精锐遮老穉顺流还江南锜曰吾本赴官留司今东京为金所防幸吾全军至此有城可守奈何弃之吾意决矣敢言去者斩惟部将许清奋曰太尉奉命副守汴京军士扶携老幼而来今避而走易耳然欲弃父母妻子则不忍欲与偕行则敌翼而攻何所逃之不如相与努力一战于死中求生也议与锜合锜喜乃凿舟沉之示无去意寘家寺中积薪于门戒守者曰脱有不利即焚吾家母辱敌手也分命诸将守诸门明斥候募土人为间探于是军士皆奋男子备战守妇人砺刀劒争呼跃曰平时人欺我八字军今日当与国家破贼立功时守备一无可恃锜于城上躬自督厉取刘豫时所造痴车以轮辕埋城上又撤民户扉周匝蔽之城外有民居数千家悉焚之凡六日粗毕而金游兵已渉颍河至城下五月壬寅金人围城锜预于城下设伏擒敌将阿哈等二人诘之云韩将军营白沙窝距城三十里锜夜遣千余人击之连战杀敌颇众既而金三路都统葛王乌禄以兵三万与龙虎大王合而薄城锜令开诸门金人疑不敢近初锜傅城筑羊马垣穴垣为门至是与许清軰蔽垣为阵金人纵矢皆自垣端轶着于城或止中垣上锜用破敌弓翼以神臂强弩自城上或垣门射敌无不中者敌稍却复以歩兵邀击溺河死者不可胜计破其铁骑数千时顺昌围已四日金兵益盛乃移砦于李村锜遣阎充募壮士五百夜斫其营是夕天欲雨电光四起见辫发者輙殱之金兵退十五里锜复募百人徃或请防枚锜笑曰无以枚也命折竹为噐如市井儿以为戱者人持一以为号直犯金营电所烛则皆奋击电止则匿不动敌众大乱百人者闻吹噐声即聚金人益不能测于是终夜自战积尸盈野退军老婆湾乌珠在汴闻之即索靴上马与孔彦舟郦琼赵荣等帅十万众来援过淮宁留一宿治战具备糗粮不七日至顺冒锜防诸将问计或言今已屡防冝乗此势具舟全军而归陈防曰朝廷养兵十五年正为缓急之用况已挫敌锋军声稍振虽众寡不敌然有进无退锜曰府公文人犹誓死守况汝曹耶且敌营甚迩而乌珠又来吾军一动彼蹑其后则前功俱废使敌侵轶两淮震惊江浙则平生报国之志反成误国之罪众皆感动思奋曰惟太尉命锜募得曹成二人谕之曰遣汝作间事防重赏第如我言敌必不杀汝今置汝绰路骑中汝遇敌则佯坠马为敌所得敌帅问我何如人则曰太平边帅子喜声伎朝廷以两国讲好使守东京图逸乐耳已而二人果遇敌被执乌珠问之对如前乌珠喜曰此城易破耳即置鹅车炮具不用而械成等还锜壬子乌珠至城下责诸将防师众皆曰南朝用兵非昔之比元帅临城自见锜遣耿训以书约战乌珠怒曰刘锜何敢与我战以吾力破汝城直用靴尖趯倒耳耿训曰太尉非但请与太子战且谓太子必不敢济河愿献浮桥五所济而大战乌珠曰诺乃下令明日府治防食迟明锜果为五浮桥于颍河上敌由之以济锜遣人毒颍上流及草中戒军士虽渴死毋得饮于河饮者夷其族敌用长胜军严阵以待诸将各居一部时大暑敌逺来疲弊锜士气闲暇敌昼夜不解甲锜军皆畨休敌人马饥渴食水草者輙病徃徃困乏方晨气清凉锜按兵不动逮未申时敌力疲气索忽遣数百人出西门接战俄遣数千人出南门戒令勿喊但以锐斧犯之统制官赵樽韩直身中数矢战不肯已士殊死战入其阵刃斧乱下敌大败是夕大平地水深尺余乙卯乌珠拔营去锜遣追之死者数万方大战时乌珠被白袍乘甲马以牙兵三千督战兵皆重铠甲号鐡浮图戴铁兠牟周匝缀长檐三人为伍贯以韦索毎进一歩即用拒马拥之进一歩拒马亦进退不可却官军以抢标去兠牟大斧断其臂碎其首敌又以鐡骑分左右翼号柺子马皆女直为之号长胜军专以攻坚战酣然后用之自用兵以来所向无前至是亦为锜军所杀自辰至申敌败遽以拒马木障之少休城上皷声不絶乃出饭坐饷战士如平时敌披靡不敢近食已撤拒马木深入斫敌又大破之弃尸毙马血肉枕藉车旗噐甲积如山阜乌珠平日所恃以为强者十损七八至陈州数诸将之罪韩常以下皆鞭之遂拥众还汴是役也锜虽以寡御众而能以逸待劳故能成功既而洪皓自金宻奏顺昌之防金人震恐防魄燕之重寳珍噐悉徙而北意欲捐燕以南弃之故议者谓是时诸将恊心分路追讨则乌珠可擒汴京可复而王师亟还自失机会良可惜也】吴璘使李师顔败金人于扶风拔之【萨里罕自长安趋鳯翔陜右诸军隔在敌后逺近震恐时扬政在巩郭浩在鄜延惟吴璘随胡世将在河池世将急召诸将议惟泾原帅田晟与杨政同至参谋官孙渥言河池不可守欲退保仙人关璘厉声折之曰懦语沮军可斩也璘请以百口保破敌世将壮之指所居帐曰世将誓死于此乃命田晟以三千人迎敌璘亦遣姚仲拒敌于石壁败之金呼雅以三千骑冲璘军璘使统制李师顔以骁骑击走之遂防扶风获三将及女直百十七人萨里罕怒甚自战百通坊姚仲力战破之】岳飞将牛臯败金人于京西○郭浩使郑建充败金人于醴州拔之○楼炤以父防去位○王彦败金萨里罕于青谿岭萨里罕走还鳯翔○诏齐安郡王士防主奉濮王祠事○使李若虚谕岳飞班师【飞遣将分布经畧而自率军长驱以阚中原将发宻奏曰今欲恢复必先正国本以安人心然复不常厥居以示无忘复雠之志因遣兵东援刘锜西援郭浩而秦桧力主和议奏遣司农少卿李若虚诣飞军谕指班师飞奏金人锐气沮防而我豪杰向风士卒用命时不再来机难轻失不可】韩世忠使王胜成闵大败金人于淮阳军○岳飞及金人战于蔡州败之复其城○闰月张俊使宋超败金人于朱家村○胡世将使田晟大败金人于泾州○岳飞使张宪败金韩常于颍昌复颍昌及淮宁府○岳飞使郝晸败金人于郑州复其城○知河南府李兴复汝州遂败金人于河清复伊阳等八县李成遁去○韩世忠使王胜复海州金人来救胜大败之○王徳复宿州遂会张俊于城父金乌禄及郦琼弃亳州遁去俊入亳留二日而还次于寿春【俊遣王徳援颍昌兵还就檄徳复宿州徳倍道自寿春驰至蕲县与金游骑遇遂入城偃旗卧皷游骑引去徳因潜师趋宿州夜半薄金营金人阻汴水邀战徳防马先济歩骑从之遥谓金人曰吾与尔大小百战虽名王贵帅莫不靡碎尔何为者金将遂投兵降守将马秦犹闭门固守徳叱其子顺先登秦遂降宿州平徳乗胜趋亳州与俊防于城父时郦琼与葛王乌禄在亳闻徳至曰夜叉未易当也即引众去徳入亳州请于俊曰今兵威已振请乗势进取俊不从而还初徳以十六骑径入隆徳府金守臣姚太师以献于朝钦宗问状姚对曰臣就时止见一夜叉耳由是人呼为王夜叉】安置秘书少监赵鼎于潮州【秦桧机穽深险外和而中异恶鼎居越偪已讽中丞王次翁司諌谢祖信等论鼎尝受张邦昌伪命遂徙鼎泉州鼎自泉还复上书言时政桧忌其复用又讽次翁等论其干没都督府钱十七万缗诏降官为秘书少监分司西京兴化军居住次翁及右諌议大夫何铸论之不已乃贬清逺军节度副使潮州安置】秋七月岳飞使张应防李兴复永兴军○以王次翁参知政事【秦桧荐次翁为中丞故凡可以为桧地者无不力为之及金人败盟帝下诏罪状乌珠次翁惧桧得罪因奏曰前日国是初无主议事有小变则更用他相后来者未必贤而排黜异党纷纷累月不能定愿陛下以为至戒帝深然之桧由是益安据其位公论不能撼摇矣桧徳其言遂引同列】岳飞大败金乌珠于郾城【飞留大军于颍昌命诸将分道出战自以轻骑驻郾城兵势甚锐乌珠大惧防诸帅欲并力一战飞闻之曰金人伎穷矣乃日出挑战且骂之乌珠怒合龙虎大王盖天大王及韩常之兵逼郾城飞遣子云领骑兵直贯其阵戒之曰不胜先斩汝云与金人战凡数十合金尸布野乌珠以拐子马万五千来飞戒歩卒以麻札刀入阵勿仰视第斫马足柺子马相连一马仆二马不能行飞军奋击遂大破之乌珠大恸曰自海上起兵皆以此胜今已矣因复益兵而前飞自以四十骑突战败之】以杨沂中为淮北宣抚副使刘锜为判官○金乌珠侵颍昌岳飞使王贵败之【乌珠既败于郾城愤甚合师十二万次于临颍杨再兴以三百骑遇之于小商桥骤与之战杀二千余人及万户萨巴千户百人再兴死之获其尸焚焉得箭镞二升飞痛惜之张宪继至复战乌珠夜遁追奔十五里中原大振飞谓子云曰贼屡败必还攻颍昌汝宜速援王贵既而乌珠果至贵将游奕云将背嵬战于城西云以骑兵八百挺前决战歩卒张左右翼继之杀乌珠壻夏金吾乌珠引兵还汴】岳飞使梁兴渡河防太行忠义两河豪杰败金人于垣曲又败之于沁水遂复懐卫州太行道絶【断金人山东河北之道金人大恐】岳飞大败金乌珠于朱仙镇乌珠走还汴飞遣使脩治诸陵【飞进军朱仙距汴京四十五里与乌珠对垒而阵遣背嵬骑五百奋击大破之乌珠还汴飞檄陵台令行视诸陵葺治之而还】岳飞奉诏班师遂自郾城还鄂州金复取颍昌淮宁府蔡郑州飞固辞职不许【梁兴防太行忠义社及两河豪杰等帅众归岳飞由是金人动息山川险要飞皆得其实中原尽磁相泽潞晋汾隰卫之境皆期日兴兵与官军防其所揭旗以岳为号父老百姓争挽车牵牛载糗粮以馈义军顶盆焚香迎候者充满道路自燕以南金人号令不行乌珠欲佥军以抗飞河北无一人应者乃叹曰自我起北方以来未有如今日之挫衂金乌凌阿思谋素骁勇桀黠亦不能制其下但谕之曰毋轻动俟岳家军来即降金将王镇崔庆李觊崔虎华旺等皆率所部降飞金龙虎大王之将竒彻等亦宻受飞旗榜自其国来降金韩常亦欲以众五万内附飞大喜语其下曰直抵黄龙府与诸君痛饮尔因上奏兴等过河人心愿归朝廷金兵累败乌珠等皆令老少北去正中兴之机而秦桧方欲画淮以北与金为和讽台臣请诸将班师且知飞志锐不可回上言飞孤军不可久留乞速召还于是飞一日奉十二金字牌飞愤惋泣下东靣再拜曰十年之力废于一旦乃自郾城引兵还民遮马恸哭诉曰我等戴香盆运粮草以迎官军金人皆知之相公去我軰无噍类矣飞亦悲泣取诏示之曰吾不得擅留哭声震野飞留五日以待民徙从而南者如市飞亟奏以汉上六郡闲田处之初乌珠败于朱仙欲弃汴而去有书生叩马曰太子毋走岳少保且退矣乌珠曰岳少保以五百骑破吾十万京城日夜望其来何谓可守生曰自古未有权臣在内而大将能立功于外者岳少保且不免况欲成功乎乌珠悟遂留不去及飞还乌珠遣兵追之不及而河南新复府州皆复为金有飞至鄂力请解兵柄不许已而入觐帝问之飞拜谢而已】八月以张九成喻樗陈刚中凌景夏樊光逺毛叔度元盥七人谤讪和议贬官有差【秦桧之谋也九成从杨时学绍兴初举进士对防直言无隠且曰祸乱之作天所以开圣人也愿陛下以刚大为心无以惊忧自沮前世中兴之主大抵以刚徳为尚去防节欲逺佞防奸皆中兴之本也今闾巷之人皆知有父兄妻子之乐陛下贵为天子冬不得温夏不得凊昏无所定晨无所省感时遇物凄惋于心可不思所以还二圣之车乎擢寘首选及为刑部侍郎防金人议和九成言于赵鼎曰金实厌兵而张虚声以撼中国耳因陈十事云彼诚能从吾所言则与之和使权在朝廷鼎罢相桧诱之曰且成桧此事九成曰九成胡为异议特不可轻易以茍安耳桧曰立朝湏优游委曲九成曰未有枉已而能直人者帝问以和议九成对曰敌情多诈不可不察桧尤恶之】杨沂中之师溃于宿州遂自寿春渡淮而还金人屠宿州○九月使李易谕韩世忠罢兵还镇○金人复入西京知府李兴出走○以郭浩知金州节制陜西河东军马○冬十月金萨里罕取庆阳府河东经略使王忠植死之【忠植本河东歩佛山忠义人以复石代等十一州功授河东路经略安抚使及萨里罕犯庆阳知府宋万年以城降胡世将檄忠植以所部赴陜西防合行次延安叛将赵惟清执忠植送于萨里罕萨里罕使谕城降忠植至庆阳城下大呼曰我太行忠义也为金人所执使来招降愿将士勿负朝廷坚守城壁萨里罕怒诘之忠植披襟曰当速杀我遂遇害】十一月金封孔子后璠为衍圣公【时金主方兴礼乐立孔子庙于上京求孔子后得四十九代孙承奉郎璠遂封之】十二月金以阿里布萨里罕为左右副元帅○金始置屯田军于中原【金旣复取河南犹虑中原士民懐贰始创屯田军凡女直奚契丹之人皆自本部徙居中州与百姓杂处计其户口授以官田使自播种春秋量给其衣若遇出师始给钱米凡屯田之所自燕南至淮陇之北俱有之皆筑垒于村落间】
　　【辛酉】十一年【金皇统元年】春正月金乌珠入寿春府遂渡淮入庐州【乌珠自败后留屯京亳出入许郑之间签两河军与旧部凡十余万以谋再举及闻秦桧召诸军还乃攻防夀春遂渡淮入庐州而进】诏杨沂中帅师赴淮西岳飞进师江州○金主初服衮冕○二月王徳复和州金乌珠退师昭关德又败之遂复昭关【乌珠自合肥趋歴阳游骑至江张俊议分军守南岸王徳曰淮者江之蔽也弃淮不守是谓唇亡齿寒也敌数千里逺来饷道决不继及其未济急击之可以夺气若迟之使少安则淮非吾有矣固请而行即渡采石俊督军继之宿于江中徳白明旦当防食歴阳已而夜拔和州晨迎俊入乌珠退保昭关防复来争和州俊击败之既而徳又败韩常于含山县东又败乌珠于昭关复含山及昭关金人来争徳复败之】诏韩世忠帅师援淮西○杨沂中刘锜及金乌珠战于柘臯大败之遂复庐州【初乌珠攻庐州诏刘锜自太平州援之锜渡江与张俊杨沂中防而庐已防锜乃与关师古据东关之险以遏敌冲引兵出青溪两战皆防乌珠以柘臯地坦平利于用骑因驻师锜进兵与乌珠夹石梁河而阵河通巢湖广二丈锜命曵薪叠桥湏臾而成遣甲士数队逾桥卧枪而坐防夜大雨锜遣人防合张俊杨沂中之师翌日沂中王徳田师中张子葢之军俱至惟俊后期锜与诸将分军为三并进渡河以击之师中欲俟俊至徳曰事当机防何待宣抚也即与锜上马先迎敌沂中继之乌珠以鐡骑十万分为两隅夹道而阵徳曰敌右阵坚我当先击之挥军渡河首犯其锋一将被甲跃马而出徳引弓一发而毙乗胜大呼驰击诸军皷噪从之金人以拐子马两翼而进徳率众鏖战沂中曰敌恃弓矢吾有以屈之使万人持长斧如墙而进敌遂大败徳与锜等追之又败于东山敌望见惊曰此顺昌旗帜也即退走保于紫金山是役也失将士九百人金人死者以万计既而乌珠复亲帅兵逆战于店歩沂中等又败之乗胜逐北遂复庐州】金命致仕官至三品者给半俸○金改封道君皇帝为天水郡王渊圣皇帝为天水郡公故辽主延禧为豫王○金主亲祀孔子【戊午金主亲祭孔子庙北靣再拜退谓侍臣曰朕幼年游佚不知志学歳月逾迈深以为悔孔子虽无位其道可尊使万世景仰大凡为善不可不勉自是颇读尚书论语及五代辽史诸书或以夜继焉一日宴羣臣于瑶池殿适乌珠遣使奏防侍臣多进诗贺金主览之曰太平之世当尚文物自古致治皆由是也又尝谓侍臣曰朕观贞观政要见其君臣议论大可防法韩昉对曰皆由太宗温顔访问房杜軰竭忠尽诚其书虽简足以为法金主又曰周成王何如主昉对曰古之贤君金主曰成王虽贤亦周公辅佐之力后世疑周公杀其兄以朕观之为社稷大计亦不当非也】张俊杨沂中刘锜奉诏班师三月金人取濠州俊使沂中救之败绩遂皆帅师还镇【张俊杨沂中刘锜奉诏班师乃弃淮西而归防金人围濠濠守王进告急俊乃复邀沂中锜防于黄连埠同徃援之距濠六十里而濠南城已防俊召诸将谋之锜谓沂中曰何以处此沂中曰战尔锜曰本来救濠今濠已失进无所依人懐归心胜气已索此危道也不若退师据险俟其去为后图诸将皆曰善三帅鼎足而营或言敌兵已去锜谓俊曰敌得城而遽退必有谋也宜严兵备之俊不听且欲自以为功命锜无徃而令沂中与王徳将神勇歩骑六万直趋濠州列阵未定烟起城中金人伏骑万余分两翼出沂中顾徳曰何如徳曰徳小将安敢预事沂中以防麾军曰那回诸军以为令其走也遂溃而南无复纪律金人追之死者甚众韩世忠帅师至城下亦不利而退沂中遂入滁州俊军自宣化渡江锜时军藕塘方食俊遽至曰敌兵已近柰何锜曰杨宣抚兵安在俊曰已失利还矣锜谓俊毋恐锜请以歩卒御之宣抚试观焉锜麾下皆曰两大帅军已渡我军何苦独战锜曰顺昌孤城旁无赤子之助吾提兵不满二万犹足取胜况今得地利又有锐兵耶遂设三覆以待俄而俊至曰谍者妄也乃戚方殿后之军耳乃还】岳飞帅师救庐州不及遂还舒州【飞奏金人举国南来巢穴必虚若长驱京洛以捣之彼必奔命可坐而弊帝不从飞复恐帝怠于退敌乃奏臣如捣虚势必得利若以敌方在迩未暇逺图欲乞亲至蕲黄以议攻郤帝乃诏飞防师蕲黄飞至庐而城已防遂还兵舒州以俟命】金乌珠自涡口渡淮北去○张俊还师建康○刘锜还师太平○杨沂中还师临安○夏四月孙近罢○以韩世忠张俊为枢宻使岳飞为副使【秦桧力主和议恐诸将难制欲尽收其兵权给事中范同献计于桧请除韩世忠张俊岳飞枢府则兵柄自解桧喜乃宻奏柘臯之防召三将赴行在论功行赏于是世忠俊皆入朝飞至独后桧用王次翁计俟之七日既至遂拜世忠俊枢宻使飞为副使并宣押赴枢府治事而进范同为翰林学士世忠在楚州十余年兵仅三万金人不敢犯桧至是以其军储钱米百万缗石归于国】罢三宣抚司以其兵御前【张俊知秦桧欲罢兵首请以所部御前且力賛和议秦桧深喜之遂罢三宣抚司以其兵御前遇出师临时取旨】五月置两淮江东西湖广京西四道总领军马钱粮官【自张俊以赵开总领四川财赋掌措置移运应办诸军钱粮至是三大将兵权以其兵分屯诸处乃置三总领所以朝臣为之仍専一报发御前军马文字遂预闻军政其后镇江诸军钱粮淮东掌之鄂州荆南江州诸军钱粮湖广掌之建康池州诸军钱粮淮西掌之与四川总领凡四所而江东西京西二道则废】诏张俊岳飞如楚州巡视边防【俊至楚州以海州城不可守毁之迁其民统韩世忠军还镇江惟背嵬一军赴行在】金太师领三省事鄂特本卒【鄂特本天防初即当国事议礼制度兴学选士治厯明时皆鄂特本啓之】六月以秦桧为尚书左仆射兼枢宻使○罢刘光世兵以为万寿观使【光世防卒光世在诸将中最先进律身不严驭军无法不肯为国任事尝入对言愿竭力以报国他日史官书臣功第一帝曰卿不可徒为空言当见之行事方之韩世忠岳飞不逮逺矣】张俊岳飞还自楚州○秋七月以范同参知政事○罢淮北宣抚判官刘锜【锜自顺昌之防骤贵张俊杨沂中嫉之至是二人言于朝曰淮西之役岳飞不赴援刘锜战不力秦桧信之遂罢锜兵命知荆南府】张俊如镇江措置军务○八月立祚徳庙于临安【祀晋赵武及程婴公孙杵臼韩厥也】罢知温州王居正【居正立朝累与秦桧忤且力辨王安石父子学行之非自兵部侍郎出知温州居正知不为桧所容以目疾请祠杜门言不及时事客至谈论经史而已桧犹忌之讽中丞何铸劾居正为赵鼎汲引欺世盗名夺职奉祠居正之学根据六经杨时噐之出所着三经义解示居正曰吾举其端子成吾志居正感厉首尾十载为诗书周礼辨学三十九卷与时书同进二书行天下遂不复言王氏学】岳飞罢【初飞在诸将中年最少以列校拔起累立显功张俊不能平飞屈已下之幕中轻锐教飞勿苦降意飞不听及同如楚州俊以韩世忠屡抗论和议忤秦桧意欲与飞分背嵬军飞义不肯俊弗悦俊又欲修楚州城为备飞曰当戮力以图恢复岂可为退保计俊变色防世忠军吏景着与总领胡纺言二枢宻若分世忠军恐至生事纺上之朝桧捕着下大理将以扇摇诬世忠飞驰书告以桧意世忠见帝自明俊于是大憾飞遂倡言飞议弃山阳且宻以飞报世忠事告桧桧大怒先是飞以恢复为己任不肯附和议尝读桧奏至徳无常师主善为师之语恚曰君臣大伦根于天性大臣而忍面欺其主耶乌珠遗桧书曰汝朝夕以和请而岳飞方为河北图必杀飞始可和桧亦以飞不死终梗和议已必及祸故力谋杀之遂讽中丞何铸侍御史罗汝楫谏议大夫万俟卨等交章论飞奉防援淮西至舒蕲而不进及与张俊按兵淮上又欲弃山阳而不守遂罢为万寿观使奉朝请】九月吴璘复秦州杨政复陇州郭浩复华陜州诏班师遂皆还镇【吴璘拔秦州闻金统军罕扎与苏卜实合兵五万屯刘家圏请于胡世将而击之世将问防安出璘曰有新立叠阵法毎战以长鎗居前坐不得起次最强弓次强弩跪膝以俟次神臂弓约贼相搏至百歩内则神臂先发七十歩强弓并发次阵如之见阵以拒马为限鐡钩相连俟其伤则更代之遇更代则以皷为节骑两翼以蔽于前阵成而骑退谓之叠阵诸将始犹窃议曰吾军其殱于此乎璘曰此古束伍令也军法有之诸君不识耳得车战余意无出于此战士心定则能持满敌虽锐不能当也时罕扎苏卜实据险自固前临峻岭后控腊家城谓璘必不敢轻犯先一日璘防诸将问所以攻姚仲曰战于山上则胜璘然之及请战敌皆笑夜半璘遣姚仲王彦衔枚截坡约二将上岭而后发火二将至岭寂无人声军已毕列万炬齐发敌骇愕曰吾事败矣苏卜实善谋罕扎善战二将异议璘先以兵挑之罕扎果出鏖战璘以叠阵法更休迭战轻裘肥马亟麾之士殊死鬭金人大败降者万人罕扎走保腊家城璘围而攻之城垂破朝廷方主和议以驿书诏班师时璘防秦州其势方张陜西河东首领争来附之而杨政拔陇州及破岐下诸屯郭浩复华州入陜州矣诏至璘即自腊家城引兵还河池浩还延安政还巩胡世将惟浩叹而已】莫将还自金诏以刘光逺为金国通问使【乌珠欲议和纵莫将南还以道意秦桧请遣光逺徃】冬十月金人入楚泗州○刘光逺还自金诏以魏良臣为金国禀议使【乌珠遣光逺还要重使防议秦桧奏遣良臣徃】下万寿观使岳飞于大理狱【秦桧必欲杀飞乃与张俊谋宻诱飞部曲能告飞事者优以重赏卒无应者俊闻飞甞欲斩统制王贵又尝杖之乃诱贵告飞贵不肯曰为大将宁免以赏罚用人茍以为怨将不胜其怨俊因劫以私事贵惧而从之桧又闻飞统制王俊善告讦号雕儿以奸贪屡为张宪所抑使人谕之王俊即许诺于是桧俊谋以张宪王贵王俊皆飞部将使其徒自相攻发因以及飞父子庶帝不疑俊时在镇江乃自为状付王俊妄言副都统制张宪谋据襄阳还飞兵柄令告王贵使贵执宪赴鎭江行枢宻府鞫之宪未至俊预为狱以待之属吏王应求白俊以为枢院无推勘法俊不听亲行鞫链使宪自诬谓得飞子云手书命宪营还兵计宪被掠无完肤竟不伏俊手自具狱成告桧械宪至行在下大理寺狱桧奏召飞父子证宪事帝曰刑所以止乱勿妄追证动摇人心桧矫诏遣使召飞父子使者至飞第飞笑曰皇天后土可表此心遂与云就大理狱桧命中丞何铸大理卿周三畏鞫之铸引飞至庭诘其反状飞裂裳以背示铸有旧湼尽忠报国四大字深入肤理既而阅实俱无验铸察其寃白之桧桧曰此上意也铸曰铸岂区区为一岳飞者彊敌未灭无故戮一大将失士卒心非社稷之长计桧语塞乃改命諌议大夫万俟卨卨素与飞有怨遂诬飞令于鹏孙革致书张宪王贵令虚申探报以动朝廷云与宪书令措置使飞还军且云其书已焚飞坐系两月无可证者或教卨以台章所指淮西逗遛事为言卨喜白桧簿録飞家取所赐御札与徃来道涂日月皆可考乃収其御札送官藏之以灭迹卨又使于鹏孙革等证飞受诏逗遛命评事元年取行军时日杂定之傅防其狱大理卿薛仁辅寺丞李若朴何彦猷皆言飞无辜判宗正寺士防请以百口保飞无它且曰中原未靖祸及忠义是忘二圣不欲复中原也皆不听韩世忠心不平诣桧诘其实桧曰飞子云与张宪书虽不明其事体莫须有世忠曰莫须有三字何以服天下】韩世忠罢【世忠深以和议为不然及魏良臣使金世忠諌曰中原士民沦于死亡其间豪杰莫不延颈以俟吊民伐罪之师自此与和日月侵防人情销弱国势委靡谁复振之北使之来乞与面议复抗防言秦桧误国之罪桧讽言官论之帝不听而世忠连防乞罢遂罢为醴泉观使封福国公寻进封咸安郡王世忠自是杜门谢客絶口不言兵时跨驴擕酒从一二奚童纵游西湖以自乐澹然自如若未尝有权位者平时将佐罕得见其靣十余年而卒世忠性戆直勇敢忠义事关庙社必流涕极言与秦桧同在政府一揖之外未尝与谈嗜义轻财持军严整与士卒同甘苦器仗防画莫不精絶】金人取濠州○邵隆复商虢陜州○十一月范同罢【秦桧恶之也】安置提举洞霄宫李光于藤州【秦桧忌光讽中丞万俟卨论光隂懐怨望与孙近朋比也】魏良臣及金萧毅来【乌珠以萧毅邢具瞻为审议使与良臣偕来议以淮水为界求割唐邓二州歳币银绢各二十五万】及金平画淮水中流为疆以唐邓二州畀之【萧毅入见帝悉从其所请命宰执及议誓撰文官告祭天地宗庙社稷立盟书约以淮水中流为疆割唐邓二州畀之休兵息民各守境土诏川陜宣抚司毋出兵生事招纳叛亡】以何铸佥书枢宻院事充金国报谢进誓表使【表略曰臣构言今来画疆合以淮水中流为界西有唐邓州割属上国自邓州西四十里并南四十里为界属邓州其四十里外并西南尽属光化军为弊邑沿边州城既恩造许备藩方世世子孙谨守臣节每年皇帝生辰并正旦遣使称贺不絶歳贡银绢二十五万两匹自壬戍年为首每春季差人般送至泗州交纳有渝此盟明神是殛坠命亡氏踣其国家臣今既进誓表伏望上国早降誓诏庻使弊邑永有慿焉铸至汴见乌珠遂如防宁】诏周聿莫将郑刚中分画京西唐邓陜西地界以畀金人【金既与宋画界其壤地东极济喇敏呼尔哈诸野人之境北自扶余路之北三千余里和啰和屯穆昆地为边右旋入秦州富勒呼所浚界壕而西经临潢金山跨庆桓抚昌净州之北出天山外包东胜接西夏逾黄河复西歴葭州及米脂寨出临洮府防州积石之外与生相错复自积石诸山之南左折而东逾洮州越盐州堡循渭至大散关北并山入京兆络商州南以唐邓州西南四十里取淮之中流与宋为界凡十九路散府九节镇三十六防御郡二十二刺史郡七十三军十有六县六百三十二建五京置十四总管府亦云盛矣宋既失中原陜右于金东画长淮西割商秦之半以大散关为界其所存者两浙两淮江东西湖南北四蜀福建广东西十五路而京西南路止有襄阳一府陜西路止有阶成和鳯四州凡有府州军监一百八十五县七百三其羁縻之州不预焉】秦桧杀万寿观使岳飞于大理寺狱【歳已暮而飞狱不成一日秦桧手书小纸付狱即报飞死矣年三十九云与张宪皆弃于市于鹏等从坐者六人籍飞家赀徙之岭南于是薛仁辅李若朴何彦猷皆被黜布衣刘元升上书讼飞寃下大理狱死凡傅成其狱者皆进秩洪皓在金以蜡书奏言金人所畏服者惟飞至以父呼之及闻其死诸将酌酒相贺云飞事亲孝家无姬侍吴玠素服飞愿与交驩乃饰名姝遗之飞曰主上宵旰岂大将安乐时耶却不受玠益敬服帝欲为飞营第飞辞曰金人未灭何以家为或问天下何时太平飞曰文臣不爱钱武臣不惜死天下太平矣卒有取民麻一缕以束刍者立斩以徇卒夜宿民开门愿纳无敢入者军号冻死不折屋饿死不卤掠卒有疾飞躬为调药诸将逺戍飞遣妻问劳其家死事者哭之而育其孤或以子婚其女凡有颁犒均给军吏秋毫不私善以少击众欲有所举尽召诸统制与谋谋定而后战故有胜无败猝遇敌不动故敌为之语曰撼山易撼岳家军难张俊尝问用兵之术飞曰仁信智勇严阙一不可飞好贤礼士覧经史雅歌投壶恂恂如书生毎辞官必曰将士効力飞何功之有然忠愤激烈议论持正不挫于人卒以此得祸葢飞与桧势不并存者也】
　　【壬戍】十二年【金皇统二年○西辽仁宗夷列绍兴元年】春正月张俊还自镇江○金衍圣公孔璠卒子拯嗣○二月进封建国公瑗为普安郡王○何铸还自金【初萧毅至行在帝曰朕有天下而养不及亲徽宗无及矣今立信誓明言归我太后朕不耻和不然朕不惮用兵及何铸徃使帝召至内殿谕之曰朕北望庭闱无泪可挥卿见金主当曰慈亲之在上国一老人耳在本国则所系甚重以至诚说之庻彼有感铸至金首以太后为请金主曰先朝业已如此岂可輙改曹勋再三恳请金主乃许之遂遣铸还许归徽宗之防及帝母韦氏】金改封刘豫为曹王○三月放判大宗正寺齐安郡王士防于建州【以其救岳飞秦桧恶之也】四川宣抚副使胡世将卒○夏四月防进士于射殿赐陈诚之秦熺等及第【秦桧无子取妻兄王焕孽子熺养之至是进士南省擢为第一桧以为嫌故以诚之为首而熺次之诚之之防专主和议云】以孟忠厚为迎防梓宫礼仪使王次翁为奉迎两宫礼仪使○金使刘筈来【金遣左宣徽使刘筈以衮冕圭册册帝为大宋皇帝且许归徽宗及郑后邢后之防与帝母韦氏】金主立其子济安为太子【金自太宗及金主皆自安班贝勒即帝位至是始正名位定制度焉】脩临安府学为太学○五月以郑刚中为川陜宣抚副使【置司利州】沈昭逺如金【贺金主生辰也】初置场于盱眙【其后又置于光州枣阳安丰军金亦置场于沿边州郡】金主燕羣臣于五云楼【金主自去年荒于酒諌者輙饮以酒曰知卿等意明日当戒然未尝止也至是燕羣臣于五云楼尽醉乃罢】六月安置提举临安府洞霄宫王庻于道州【秦桧意也】以吴璘为阶成岷鳯四州经畧使○秋七月窜福州判官胡铨于新州【秦桧讽司谏罗汝楫论铨饰非横议故窜同郡王廷珪以诗赠行坐流辰州以死】八月何铸罢【秦桧以铸不傅防岳飞之狱怨之讽万俟卨论其过欲窜诸岭表帝不许遂出知徽州】以万俟卨参知政事充金国报谢使○皇太后韦氏至自金居于慈宁宫【后有智虑初闻金人许还三梓宫后恐其反覆呼役者毕集然后起櫕时方暑金人惮行后虑有他变乃阳称疾湏秋凉进发已而称贷于金使得黄金三千两以犒其众由是途中无虞】郑刚中以商秦之半畀金人弃方山和尚二原以大散关为界○徽宗皇帝显肃皇后郑氏及懿节皇后邢氏之防至自金【帝易缌服奉安于龙徳别宫】九月以孟忠厚为枢宻使充攅宫总防使○大赦加秦桧太师封魏国公【以和好成也】以王次翁充金国报谢使○以郭浩为金房开逹四州经畧安抚使○杨愿如金【始贺正旦也】金置场于夀邓州鳯翔府○冬十月葬徽宗及显肃皇后于永固陵以懿节皇后祔之【寻改曰永祐】以程克俊佥书枢宻院事○进封秦桧为秦魏两国公辞不拜【以太后回銮推恩也桧以封两国与蔡京同故辞】十一月贬何铸为秘书少监【以其援岳飞也】张俊有罪免【初俊賛秦桧成和议约尽罢诸将独以兵权归俊及诸将已罢和议已定而俊居位无求去之意桧讽台臣江邈论之俊乃求去遂以静江宁武静海军节度使充醴泉观使进封清河郡王奉朝请十余年而卒俊握兵最早屡立战功帝于诸将中眷注特厚然忌刘锜附秦桧杀岳飞为世所鄙薄】徽猷阁待制致仕尹焞卒【焞质直毅实体力行程颐尝以鲁许之且曰我死而不失其正者尹氏子也】诏秘书少监秦熺脩建炎以来日厯【秦桧自知不为士论所与乃乞以子熺领国史自桧再相凡诏书章防稍及桧者率更易焚弃因以太后北还为己功自颂其事使著作郎王杨英周执羔上之】孟忠厚罢【忠厚始以外戚贵显然能避权势不以私干朝廷秦桧忠厚之僚婿也未尝亲附世以此重之至是山陵毕桧讽台谏引故事外戚不预政罢之】十二月金太子济安卒○西辽感天后萧氏卒子伊立立【籍民十八歳以上者得八万四千五百】
　　【癸亥】十三年【金皇统三年】春二月作景灵宫于临安【初东京奉先之制太庙以奉神主歳五享之宗室诸王行事朔祭而月荐新则太常卿行事景灵宫以奉塑像歳四孟皇帝亲享帝后大忌则宰相率百官行香后妃继之遇郊祀明堂大礼则先期二日帝亲诣景灵宫行朝享礼至是羣臣乞择爽垲之地仿景灵宫旧防随宜建置俟告成有日迎还晬容奉安新庙庻几四孟躬行献礼用副罔极之思帝从之乃筑三殿圣祖居前宣祖至诸帝居中元天大圣后与诸后居后殿凡上元寒食七夕及帝后忌辰用道释作法事】三月筑太社太稷坛○筑圜丘○夏四月颁郷饮酒仪于诸州○闰月立贵妃吴氏为皇后【后开封人年十四选入王邸帝既即位后尝以戎服侍左右习书史善翰墨宠遇日隆累进贵妃帝怜邢后在金虚中宫以待其还至是秦桧累表请立后皇太后亦以为言帝从之】王次翁罢【时秦桧当国凡居政府者莫不以微忤斥始终不贰于桧者惟次翁一人而已】五月金初立太庙社稷○六月程克俊罢○秋八月行人洪皓张邵朱弁还自金【自建炎以来奉使如金被拘囚者三十余人至是以和议成许使人还余皆物故惟三人得归已而金人惧为已患遣人追之七骑及淮而皓等已在舟中矣○皓居冷山距防寜二百里地苦寒穴居百余家陈王乌舍聚落也乌舎敬皓使教其子或二年不给食尝大雪薪尽以马矢然火煨面食之或献取蜀防乌舎持以问皓皓力折之乌舎锐意南侵曰孰谓海大我力可干但不能使天地相拍耳皓复辩之乌舍怒曰汝作和事官而口硬如此谓我不能杀汝耶皓曰自分当死顾大国无受杀行人之名愿投之水以坠渊为辞可也乌舍义之而止和议将成乌舍问所议十事皓条析甚至乌舍曰汝性直不诳我乃与如燕及乌珠杀乌舎党与皆死独皓与异议得免屡因谍者宻奏敌情且力言和议非计乞兴师进击每遇贵族名家子姓流落于北者尽力拯救之尝求得韦太后书遣李微持归帝大喜曰朕不知太后宁否几二十年虽遣使百軰不如此一书初宇文虚中荐皓于金主欲以为翰林直学士皓力辞因欲逃归请于韩昉乞就真定大名居止以自养昉知其情乃以为中京留守判官皓迄不就职留金十五年而还入对内殿求郡飬母帝曰卿忠贯日月志不忘君虽苏武不能过岂可舍朕去耶皓退见秦桧语连日不止曰张和公金人所惮乃不得用钱塘暂居而景灵宫太庙皆极土木之华岂非示无中原意乎桧不怿谓皓子适曰尊公信有忠节得上眷但官职如读书速则易终而无味湏如黄钟大吕乃可遂除皓徽猷阁直学士提举万寿观复以论事忤桧出知饶州○邵被囚于柞山逾年达兰送于刘豫使用之邵见豫长揖而已又呼豫为殿院责以君臣大义词气俱厉豫怒械于狱久之复送于金枸之燕山僧寺从者皆莫知所之邵又以书言于金曰刘豫挟大国之势日夜南侵不胜则首防两端胜则如养鹰饱则飏去终非大国之利金人徙之防宁及还入见除秘阁修撰主管佑神观司諌詹大方论其使事无成改台州崇道观○弁副王伦使金既就馆守之以兵绍兴二年金遣宇文虚中至云中言和议可成当遣一人诣元帅府受书还虚中欲弁与伦探防决去留弁曰吾来固自分必死岂应今日觊幸先归愿正使受书归报天子成两国之好蚤申四海之养于两宫则吾虽暴骨外国犹生之年也伦将归弁谓曰古之使者有节以为信今无节有印印亦信也愿留之使弁得抱以死死不腐矣伦觧以授弁弁受而懐之卧起与俱金人迫弁仕刘豫且訹之曰此南归之渐弁曰豫汝国贼吾尝恨不食其肉又忍北靣臣之吾有死尔金人怒絶其饩遗以困之弁固拒驿门忍饥待尽誓不为屈金人感动致礼如初久之复欲易其官弁曰自古兵交使在其间言可从从之不可从则囚之杀之何必易其官吾官受之本朝有死而已誓不易以辱吾君也且移书于耶律绍文曰上国之威命朝以至则夕以死夕以至则朝以死又以书诀洪皓曰杀行人非细事吾曹遭之命也要当舍生以全义耳乃具酒召被掠士夫饮半酣语之曰已得近郊某寺地一旦毕命报国诸公幸瘗我其处题其上曰有宋通问副使朱公之墓于我幸矣众皆泣下莫能仰视弁谈笑自若曰此臣子之常诸君何悲也及尼玛哈死弁宻防金国虚实曰此不可失之时也遣李发间行归报王伦还以弁奉送徽宗大行之文为献其辞有曰叹马角之未生防消雪窖攀龙髯而莫逮泪洒氷天帝读之感泣官其亲属五人谓丞相张浚曰弁归日当以禁林处之及还入见便殿弁谢且曰陛下与金人讲和上返梓宫次迎太母又其次则怜赤子之无辜此皆知时知几之明然时运而徃或难固执几动有变宜鉴未兆盟可守而诡诈之心宜嘿以待之兵可息而销弭之术宜详以讲之金人以黩武为至徳以茍安为太平虐民而不恤民广地而不广徳此皆天助中兴之势若时与几陛下既知于始愿图厥终帝曰善弁以金国所得六朝御容及宣和御书画为献秦桧恶其言敌情奏以初补官易宣教郎直秘阁而卒】遣江邈奉迎累朝神御于温州○九月宗室左朝奉大夫子偁卒诏普安郡王瑗解官持服○冬十月奉安累朝神御于景灵宫○十一月有事于圜丘赦○十二月癸未朔日食不见○金使完顔来【贺正旦也】初营田于关外○建秘书省○求遗书





　　通鉴续编卷十六
<史部,编年类,通鉴续编>
　　钦定四库全书
　　通鉴续编卷十七
　　元　陈桱　撰
　　【甲子】十四年【金皇统四年夏人庆元年】春正月行人王伦为金所杀【金欲以伦为平泺三路都转运使伦曰奉命而来非降也金胁以威伦拒益力金杖其使俾缢杀之伦厚赂使少缓遂冠带南乡再拜恸哭曰先臣文正公以直道辅相两朝天下所知臣今将命被留欲汚以伪职臣敢爱一死以辱命遂就缢于是河间地震雨雹三日闻者哀之】作太学及国子监【即岳飞第为之太学凡十三斋】二月万俟卨罢以楼炤佥书枢宻院事【初卨自金还秦桧假金人誉已数千言嘱卨以闻卨难之他日卨奏事退桧坐殿庐中批上防輙除所厚者官吏钤纸尾进卨曰不闻圣语却不视桧大怒自是不交一语讽言官李文防詹大方论之卨遂求去】三月帝谒孔子遂临太学【国学大成殿成司业髙闶请帝视学从之止辇于殿门外歩趋升降退御敦化堂命礼部侍郎秦熺执经髙闶讲易泰卦徽猷阁直学士胡寅以闶阿防文饰移书责之】夏四月作浑仪○禁野史【秦桧虑为人所讥著作郎周执羔阿其意上言访闻有意之人窥伺朝廷作为私史以售其邪説请禁絶之桧从其言】五月楼炤罢以李文防佥书枢宻院事○置经界局于平江府以李椿年领其事【秦桧之请也】金使乌延和来【贺天中节也】六月黥配太学生张伯麟于吉阳军【伯麟尝题壁有夫差尔忘越王之杀而父乎秦桧怒故也】九月以呉璘为利州西路安抚使【治兴州阶成和凤文龙兴七州焉】以阳政为利州东路安抚使【治兴元府利阆洋巴劒大安军兴元府之】徙赵鼎于吉阳军【秦桧怨鼎不附和议凡鼎所善者如张九成折彦质张戒解潜辛承宗皆指为鼎党贬斥之鼎在潮五年杜门谢客时事不挂口有问者但引咎而已先是鼎请正建国公皇子之号桧言鼎欲立皇太子是待陛下终无子也宜俟亲子乃立于是御史王滋言帝未有嗣宜祀髙禖乃筑坛于圜丘东至是中丞詹大方希桧意劾鼎与其党范冲邪谋密计转相扇惑以徼无妄之福盖指皇子而冲尝为翊善故也遂移鼎吉阳鼎谢表有曰白首何归怅余生之无防丹心未泯誓九死以不移桧见曰此老倔强犹昔】冬十月何若请黜程颐之学【右正言何若指程顺张载遗书为专门曲学请戒内外师儒之官力加禁絶秦桧从之】十一月徙李光于琼州○十二月李文防免以杨愿佥书枢宻院事【愿附秦桧得为翰林学士一时书命借张扩润色扩咏二毫笔诗愿以为讥已诉于桧扩坐斥及为中丞迎合桧意以举劾至是以论李文防遂代其位桧当国每荐执政必择柔佞易制者以备员而已然犹忌之故往往不久而去】刻帝书六经于国子监
　　【乙丑】十五年【金皇统五年】春正月丁未朔初御大庆殿受朝○分经义诗赋为两科以取士○二月封崇国公璩为恩平郡王【出就外第与普安郡王官属礼制相等号东西府】夏六月乙亥朔日有食之○帝幸秦桧第【先是知防州薛弼言州民析朽柱中有文曰天下太平年秦桧大喜乞诏付史馆于是修饰弥文以粉饰治具为茍安余杭之计祥瑞之奏曰至矣凡忤其意者輙陷以罪曽惇献诗称为圣相得知台州由是凡投献者以臯防稷契为不足必曰元圣至是赐第一区帝亲幸之加桧妻妇子孙官封寻书一徳格天之阁六字以赐之】冬十月杨愿罢以李若谷佥书枢宻院事○以秦熺为资政殿学士兼侍读【恩数视执政】
　　【丙寅】十六年【金皇统六年】春正月行籍田礼○二月毁淫祠○作秦桧家庙○三月作武学○夏五月作景钟【髙九尺亲祠上帝则用之秦桧制铭焉】金右丞相韩企先卒【企先为相每欲为官择人专以培植奬劝后进为己责任推毂士类甄别人物一时台省之臣号多君子称贤相焉】髙丽王楷卒子晛立○六月金杀其翰林学士宇文虚中【金人重虚中之才号为国师而虚中恃才轻肆好讥讪凡见女直人輙以异域目之贵人逹官往往积不能平至是唐古酬等告虚中谋反有司鞫治无状乃罗织虚中家图书为反具虚中曰死自吾分至于图籍南来士大夫家家有之翰林直学士髙士谈图书尤多于我家岂亦反耶有司承顺风防并杀士谈于是虚中与老幼百口同日焚死士谈琼孙也】秋九月以何铸为金国祈请使【请国族也】金刘豫死○冬十二月有星孛于西南放万夀观使张浚于连州【彗见浚自福州上疏言当今事势如养大疽于头目心腹之间不决不止迟则祸大而难决疾则祸轻而易治惟陛下谋之于心谨察情伪使在我有不可犯之势庶防社稷安全不然后将噬脐事下三省秦桧大怒令中丞何若劾之遂贬连州居住】
　　【丁夘】十七年【金皇统七年】春正月以李若谷参知政事何若佥书枢宻院事○以秦熺为资政殿大学士○二月李若谷罢○三月何若罢○以段拂防知政事○夏四月以汪勃佥书枢宻院事○五月安置知饶州洪皓于英州【闽浙大水宦者白锷宣言夑理乖戾洪尚书名闻天下胡不用秦桧怒黥配锷于吉阳军而讽諌官詹大方论皓与锷为刎颈交更相推誉责官安置】秋七月召郑刚中还以知成都府李璆权四川宣抚司事【刚中治蜀颇有方畧秦桧忌之】八月清逺军节度副使赵鼎卒于吉阳军【鼎潜居深处门人故吏皆不敢通问惟广西帅张宗元时餽醪米防降防赵鼎李光遇赦永不检举且令本军月具存亾申省鼎遣人语其子汾曰秦桧必欲杀我我死汝曹无患不尔祸及一家矣先得疾自书墓中石记乡里及除拜嵗月且书铭旌云身骑箕尾归天上气作山河壮本朝遗言属其子乞归塟遂不食而死天下闻而悲之鼎为相専以固国本为先以为本固而后敌可图雠可复惜其见忌于桧赍志以殁然中兴贤相则鼎为称首焉】冬十一月辛卯朔日有食之
　　【戊辰】十八年【金皇统八年】春二月段拂罢○三月以秦熺知枢宻院事夏四月戊子朔日有食之○罢秦熺为观文殿学士兼侍读位次右仆射【熺乞避父子共政也】五月放浙东副总管李显忠于台州【显忠熟知西边山川险易因上恢复防秦桧恶之降官奉祠台州居住】罢四川宣抚司以李璆为四川安抚制置使○六月金以完顔亮为平章政事【亮本名都古噜纳太祖孙鄂特本之子也为人僄急猜忌残忍任数自以已与金主同为太祖孙遂懐觊望及为中京留守专仗立威以厌伏小人明安萧裕倾险敢决亮结纳之每为论天下事裕揣知其意因曰留守先太师太祖长子徳望如此人心天意宜有所属诚有志举大事愿竭力以从亮喜遂与谋议及入为右丞进平章务揽持权柄用其腹心为省台要职引裕为兵部侍郎】秋八月汪勃罢以詹大方佥书枢宻院事○金以完顔宗贤为左丞相【宗贤请州郡长吏当并用本国人金主曰四海之内皆朕臣子若分别待之岂能致一自今本国及诸色人量才通用之】九月詹大方卒冬十月以余尧弼佥书枢宻院事○金太师领三省事乌珠卒【金自尼玛哈死逹兰富勒呼等皆有自为之意鄂特本独立不能如之何使无乌珠则日就衰弱矣故其国论功者以为尼玛哈复惟有乌珠一人耳】十一月徙胡铨于吉阳军【新州守臣张承秦桧防论铨与客唱酬怨望故也】十二月金以完顔亮为右丞相【金主自即位以来委政于尼玛哈鄂特本乌珠虽初年国家多故而吏清政简百姓乐业乌珠既没其后费摩氏干政朝官往往因之以取宰相金主欲立继嗣为后所制心不能平因纵酒自遣酗怒至于手刃侍臣亮尝生日金主遣近侍局直长大兴国以司马光画像玉吐鹘廐马赐之后亦附赐礼物金主闻之怒杖兴国而夺回赐物亮本懐不疑畏愈甚兴国亮母族也遂因之以作乱】
　　【己巳】十九年【金皇统九年十二月以后废主海陵炀王亮天徳元年○夏天盛元年】春三月癸未朔日有食之○金以完顔亮为太保领三省事【亮既得政益邀誉引用势望子孙结其欢心】夏五月金黜完顔亮行台尚书省事【四月壬申夜大风雷电震壊寝殿鸱尾有火入金主寝内烧帏幔金主趋别殿避之越五日大风壊民居官舎瓦木人畜皆飘飏十数里死伤者数百人五月以天变肆赦命翰林学士张钧草诏参知政事萧肄摘其语以为诽谤金主杀钧且问谁使为之左丞相宗贤曰都古噜纳实然金主不恱故出亮亮行过中京与留守萧裕定约而去】秋八月金主杀其左司郎中三合【近侍髙夀星等当迁屯燕南入诉于费摩后后以白金主且激怒之金主召议者治罪遂杀三合而杖平章政事秉徳夀星竞不迁秉徳由是怨望】九月金复召完顔亮为平章政事【亮行至良乡召还莫测其故大恐及至复以为平章由是谋逆益甚】冬十月金主杀其弟胙王常胜【金主杖秉徳又杖左丞唐古辨二人怨之遂与大理卿乌逹谋废立乌逹以其谋告完顔亮一日亮与辨语因问曰若举大事谁可立者辨曰胙王常胜乎亮问其次辨曰邓王子阿兰亮曰阿兰属疎安得立辨曰公岂有意耶亮曰果不得已舍我其谁于是旦夕相与密谋护卫将军塔斯疑之以告费摩后曰辨等公余窃窃聚语臣深恠之后以白金主金主怒召辨谓曰尔与亮谋何事将如我何杖之亮因此忌常胜阿兰且恶塔斯防河南兵士孙进作乱自称皇弟按察大王而金主之弟止有常胜扎拉亮乗此构常胜扎拉阿兰达兰等杀之】十一月金主杀其后费摩氏【金主积怒于后遂杀之而召胙王妃萨满纳于宫中】十二月金亮弑其主亶而自立【防卫十人长布萨呼图克旧受鄂特本恩图克坦额哷楚克与大兴国俱给事寝殿时时乗夜从主者取符钥归家以为常兴国常以李老僧属亮得为尚书省令史亮因使老僧结兴国为内应兴国遂与亮定约防金主猎还杀其妃四人亮因羣臣震怒十二月丁巳乗呼图克额哷楚克内直作变是夜兴国取符钥纳亮及左丞相秉徳左丞唐古辨大理卿乌逹图克坦贞李老僧等入宫亮懐刀与其妹壻塔斯随辨至宫门守者以辨乃国壻亮又至亲不疑而纳之及殿门卫士始觉有变亮等抽刀刧之莫敢动遂入寝殿额哷楚克先进刃呼图克次之金主顿仆亮前手刃之血溅满其面与衣金主既殂秉徳等未有所属呼图克曰始者议立平章今复何疑乃奉亮坐称万嵗秉徳遂与羣臣奉亮即位诈以金主欲议立后召大臣因杀曹国王宗敏左丞相宗贤以秉徳为左丞相唐古辨为右丞相乌逹为平章政事布萨呼图克额哷楚克为副提防图克坦贞为左卫将军大兴国为广宁尹萧裕为秘书监諡费摩后为悼平皇后大赦改元熈宗之世境内无事敬礼大臣委以国政故其治有足观者末年酗酒妄杀人懐危惧自致凶祸焉】金主亮追废其故主亶为东昏王○金主追諡其考梁宋国王鄂特本为帝【庙号徳宗】
　　【庚午】二十年【金天徳二年】春正月施全刺秦桧于道中不克桧杀之【桧趋朝殿前司后军使臣施全挟刃于道遮桧肩舆刺之不中捕送大理桧亲鞫之全对曰举天下皆欲杀敌人汝独不肯故我欲杀汝也诏磔于市自是桧每出列五十兵持长梃以自卫】金主尊其嫡母图克坦氏及母达氏皆为太后【鄂特本正室图克坦氏无子次室大氏生金主图克坦氏贤遇下有恩意大氏事之甚谨相得至欢而金主自以二母有嫡妾之分心不自安及弑熈宗图克坦氏曰帝虽失道人臣岂可至此及入宫见金主不贺金主防之至是二母俱尊为皇太后图克坦氏居东宫号永夀宫大氏居西宫号永宁宫后图克坦后生日酒酣大氏起为夀图克坦后方与坐客语大氏跪者乆之金主怒而出明日召诸公主宗妇与图克坦后语者皆杖之大氏以为不可金主曰今日之事岂能尚如前日耶自是嫌隙成矣】三月以余尧弼防知政事巫伋佥书枢宻院事○俞尧弼如金【贺即位也及还金主以太上皇帝玉带附遗于帝其秘书郎张仲轲曰此希世之宝也金主曰江南之地他日当为我有此置之外府耳仲轲由是知金主有南侵之意遂每事先意逢之矣】以秦熺为观文殿大学士万夀观使○治私史编管右承务郎李孟坚于峡州【李光在琼尝作私史其仲子右承务郎孟坚为所亲陆升之言之升之讦其事秦桧命两浙转运副使曹泳究实泳言孟坚省记父光所作小史语渉讥谤送大理寺狱成诏光遇赦永不检举孟坚除名编管峡州于是胡寅程瑀潘良贵宗颖张焘许忻贺允中吴元八人皆縁坐黜降有差】安置徽猷阁直学士致仕胡寅于新州【秦桧尝以白金与寅寅报书云愿公脩政任贤尊王御侮桧怒遂陷以李孟坚之狱复令右正言章复劾之故贬】夏四月置力田科○金主大杀其宗室以萧裕为尚书左丞萧玉为礼部尚书【初金主在熈宗世见太宗诸子盛强忌之及即位遂与萧裕谋杀之又以前左丞相秉徳首谋废立而不即劝进衘之将尽诛焉恐国人以秉徳等皆懿亲大臣无罪而死人心不服于是裕教尚书省译史萧玉上变遂召领三省事阿噜左丞相唐古辨判大宗正寺呼尔察等鞫系至则杀之因遣使如东京杀留守阿林北京杀留守呼拉布南京杀领行台事秉徳并诛其亲属复杀太宗子孙七十余人尼玛哈子孙三十余人诸宗室五十余人太宗尼玛哈后皆絶而乌逹萧裕萧玉等皆受重赏】五月秦桧上中兴圣统诏奉安于景灵宫【玉牒所检讨官王曮等所撰中兴之迹也】六月加秦熺少保○秋七月除薪米税○八月徙张浚于永州【秦桧必欲杀浚以其死党张柄知潭州与郡丞汪召锡共伺察之】金以萧玉参知政事【金主又使玉子尚主谓之曰朕始得天下尝患太宗诸子方强赖社稷之灵卿发其奸朕无以报此功使朕女为卿男妇代朕事卿也】九月窜太常主簿呉元美于容州【元美作夏二子传指蚊蝇也其乡人郑玮告之以为讥毁大臣且言元美家有潜光亭商隠堂有心于党李光无意于事秦相故窜】冬十月金主杀其左副元帅萨里罕平章政事博济工部尚书穆里延并夷其族【金主复忌舎音诸子盛强及宗室勲旧大臣欲尽除之乃讽都元帅府令史约苏诬饰上变遂杀萨里罕及景祖孙穆里延舍音子博济于是舎音子孙百余人穆里延子孙二十余人皆死】秦桧有疾诏执政赴桧第议事【十二月甲子桧始朝命肩舆入宫门二孙埙堪扶掖升殿不拜】
　　【辛未】二十一年【金天徳三年】春正月金初置国子监○二月以巫伋为金国祈请使【请渊圣及皇族也】三月金营宫于燕京【金主稍习经史慕中国朝着之尊宻有迁都意遂下诏求直言而上书者多谓上京僻在一隅官艰于转漕民难于赴诉不若徙燕以应天地之中与金主意合乃诏广燕城建宫室有司图上燕城宫室制度营建隂阳五姓所宜金主曰国家吉凶在徳不在地使桀纣居之虽卜善地何益使尧舜居之何用卜为遂遣左丞相张浩右丞相张通古等调诸路夫匠筑燕京宫室城周九里三十歩其宫室一依汴京制度运一木之费至二千万牵一车之力至五百人宫殿之餙徧傅黄金而后间以五采金屑飞空如落雪一殿之费以亿万计成而复毁务极华丽焉】夏五月金主纳其宗妇于宫【宰臣请益嫔御金主命图克坦贞语之曰前所诛党人诸妇多朕中表亲宜选焉遂纳博济子苏尔图宗固子呼喇勤和硕台秉徳弟嘉哩四人之妻于宫而嘉哩妻髙氏尤美以为脩仪金主为人善饰诈未即位媵妾不过三数人既即位逞欲无厌】秋七月以曹筠为四川安抚制置使○九月巫伋还自金【伋还言金不许所请】冬十一月余尧弼罢
　　【壬申】二十二年【金天徳四年】春三月编管王庶子之竒之荀于梅容州【秦桧意也】贬直龙图阁叶三省于筠州窜监都作院王逺于髙州【通书赵鼎王庶力诋和议也】夏四月巫伋罢以章复佥书枢宻院事【伋与秦桧居同里一日桧谓假曰里中有何新事伋曰有一术士自乡里来颇能论命桧色变曰是人言公何日拜相伋皇恐而罢中丞章复闻之即劾伋隂懐异意遂罢】秋七月金主使唐古定格杀其夫崇义节度使乌逹以定格为贵妃○九月章复罢冬十月以宋朴佥书枢宻院事○窜从政郎杨炜于万安军【初炜尝草书议和戎非便欲献李光未上先见萧振言之防光罢而止及炜为黄岩令振知台州而秦桧从子昌时提防浙东刑狱以其事闻于桧乃大索炜家得其书草遂窜炜而诏李光永不检举居振于池州】
　　【癸酉】二十三年【金贞元元年】春三月金迁都于燕【三月金主自上京至燕京初备法驾下诏改元亲选良家子百三十人充后宫】金改燕京为中都汴京为南京中京为北京废上京为防寜府【金主以燕列国之名不当为京师号遂改为中都大兴府削上京之名止称防宁府又改大定府为北京辽阳府为东京惟西京大同府如旧】以王循友知建康府【循友知镇江上书乞加秦桧九锡故也】金以萧裕为右丞相○夏四月金太后大氏卒【金主迁都于燕亲属皆从独留图克坦太后于防宁图克坦后尝忧惧每中使至必易衣以俟命大氏在燕尝思念图克坦后谓金主曰永夀宫待吾母子甚厚慎毋相忘也及病笃以不得一见图克坦后为恨将死谓金主曰汝以我之故不令永夀宫偕来我死必迎致之事之当如事我】五月以萧振为四川安抚制置使○金主杀其弟西京留守嘉努○冬十月宋朴罢○以史才佥书枢宻院事○十二月金主纳其叔母阿兰为昭妃召葛王乌禄妻乌凌阿氏于济南乌凌阿氏自杀【金主恣于淫泆夀寜县主实库斡里雅布之女也静乐县主布拉及锡纳乌珠之女也实古尔宗隽之女也混同郡君苏哷和卓及其妹伊都阿噜之女也皆金主之从姊妹郕国夫人重节富勒呼之女孙而金主之侄也张定安妻鼐喇古太后大氏之兄嫂也金主无所忌耻皆与之私至是唐古定格与其奴通金主杀之而纳其叔父曹王宗敏之妻阿兰为昭妃既又使秘书监完顔文出其妻唐古实格而以为丽妃使伊里布出其妻富察彻辰而纳之彻辰金主姊之女子也又召葛王乌禄妻乌凌阿氏于济南乌凌阿氏谓乌禄曰我不行上必杀王我当自勉不以相累也行至良乡自杀凡妃主宗妇尝私之者皆分属诸妃出入禁中锡纳及苏哷和卓最得幸焉金制凡宫人在外有夫者皆分畨出入金主欲率意幸之尽遣其夫往防寜妇人皆不聴出外尝诫宫中给使男子于妃嫔位举首者刓其目凡出入不得独行便旋湏四人偕往所司执刀监防不由路者斩之日入后下阶砌行者死男女仓卒误相触先声言者赏三品官后言者死齐言者则皆免罪】
　　【甲戌】二十四年【金贞元二年　西辽承天后耶律氏崇福元年】春正月金萧裕谋反伏诛【裕在相位恃功专恣势倾朝廷金主倚信之他相仰成而已裕以金主猜忌忍杀恐及祸遂与萧冯嘉努等谋立故辽主豫王延禧之孙事觉伏诛】三月窜何兊于英州【兊上书讼其师马伸发端上金人书乞存赵氏秦桧以其与己分功编管英州】夏四月以孔搢袭封衍圣公【搢玠子也】五月癸丑朔日有食之○金始置交钞库【金以铜少循宋交子法造钞引一贯二贯三贯五贯十贯五等谓之大钞一伯二伯三伯五伯七伯五等谓之小钞与钱并用以七年为限纳旧易新诸路置官库受之每贯取工墨钱十五文公私便焉】六月史才罢以魏师逊佥书枢宻院事○秋七月贬四川制置使萧振于池州以符行中代之【振治蜀以寛而总领财赋符行中附秦桧以急敛为务故振贬而行中用】以秦埙修撰实録院【埙桧孙也是年三月以敷文阁待制试进士举省试殿试皆为第一桧从子焞焴姻党周夤沈兴杰皆登上第及廷试知贡举汤思退以埙第一帝读其防以其皆桧熺语遂擢张孝祥第一而降埙居第三至是脩撰实録院祖父孙三世同领史职前此未之有也】冬十一月魏师逊罢以施钜参知政事郑仲熊佥书枢宻院事○加秦熺少傅封嘉国公○金毁防寜旧宫及大族第宅夷其址而耕之○十二月窜知饶州洪兴祖京西转运副使魏安行于昭钦州【秦桧疑故龙图阁学士程瑀论语讲解讥已而兴祖尝为序安行为镂板至是毁之而加罪于二人】窜通判武冈军方畴知雷州王趯于永辰州【畴通书于胡铨趯求内徙李光也】西辽主伊立卒遗命其妺博克硕寛权国事【子幼故也自号承天皇太后】
　　【乙亥】二十五年【金贞元三年】春二月窜常州通判沈长卿仁和县尉芮煜于化州武冈军【长卿旧与李光启讥和议又与芮煜共赋牡丹诗有宁令汉社稷变作莽乾坤之句故皆编管】夏四月施钜罢○五月丁未朔日有食之○六月郑仲熊罢以汤思退佥书枢宻院事○改岳州为纯州【秦桧恶同岳飞姓也】秋七月进封李天祚为南平王○八月下赵鼎子汾等于大理寺狱【秦桧于一徳格天阁书赵鼎李光胡铨三人姓名必欲杀之及鼎死而憾不已江西运判张常先笺注前帅张宗元与张浚诗言于朝其词连逮者数十家将诬以不轨而尽去之防汪召锡告宗室知泉州令衿观桧家庙记口诵君子之泽五世而斩谪居汀州桧乃讽殿中侍御史徐嚞论赵汾与令衿饮别厚赆必有奸谋诏送汾令衿大理鞫问使汾自诬与张浚李光胡寅胡铨等五十三人谋大逆狱成而桧病不能书获释】以董徳元参知政事○冬十月秦桧有疾诏进封为建康郡王加其子熺少师并令致仕是夕桧卒【桧为相屏塞人言蔽帝耳目一时台諌非诵桧功徳则讦人语言以中伤善类或恐触忌讳畏言国事则止言乞禁销金铺翠鹿胎子以塞责百官当轮对者多谒告避免羣小媚桧无所不至吕愿中率賔佐共赋秦城王气诗张扶请桧乗金根车又有乞置益国官属及议九锡者及病帝幸其第问焉桧无一语惟流涕而已其子熺奏请代居相位者帝曰此事卿不当与帝还宫命沈虚中草桧及熺制并令致仕熺犹遣子埙与右司员外郎林一飞宗正丞郑柟夜见其党殿中侍御史徐嚞右正言张扶谋请已为相帝不聴桧卒遗表有云愿陛下益坚邻国之欢盟谨国是之摇动赠申王諡忠献桧居相位凡十九年劫制君父倡和误国一时忠臣良将诛锄畧尽其顽钝无耻者率为桧用争以诬陷善类为功其矫诬也无罪可状不过曰谤讪曰指斥曰怨望曰立党沽名甚则曰有无君之心凡论人章疏皆桧自操以授台谏识之者曰老秦笔也察伺之卒布满京城小渉讥议即捕治中以深文又隂结内侍及医师王继先伺上动静郡国事惟申省无一至帝前者又立久任之说士淹滞失职有十年不解者自其专相易执政二十八人皆世无一誉柔佞易制者率自冗散以防之或自言官承防弹击輙以政府报焉然甫入即出惟深徳王次翁故歴四年而始去之开门受赂富敌于国外国珍宝死犹及门隂险深阻与同列论事上前未尝力辨但以一二语倾挤之俾帝自怒凡陷忠良率用此术晚年残忍尤甚数兴大狱焉】以汤思退兼权参知政事【初秦桧病笃召董徳元汤思退至卧内属以后事各赠黄金千两徳元虑桧以为自外不敢辞思退虑桧以为期其死不敢受帝闻思退不受以为非桧党遂信任之】治秦桧姻党安置曹泳郑亿年于逺州窜莫汲等九人于岭南免林一飞等二十三人官○金主迎其太后图克坦氏至燕【金主命以大房山云峯寺为山陵遣右丞相布萨思恭等如防寜奉迁太祖太宗梓宫及迎图克坦后至沙流河金主亲迎之且命左右约杖二束自随跪于太后前谢罪曰亮不孝乆缺温凊愿太后痛笞之不然不安后亲扶起叱约杖者退后曰今庶民有克家子立百金之产尚且爱之不忍笞我有子如是宁忍笞乎既至燕居于夀康宫金主事之外极恭顺后起则自扶掖之常从舆辇徒行后所御物或自执之见者以为至孝虽太后亦信其诚】十一月以魏良臣防知政事○以士俴为嗣濮王令詪为安定郡王【嗣濮王安定郡王自令防士儡卒后秦桧不与继封凡十余年至是始复】十二月诏复张浚折彦质万俟卨段拂及洪皓胡寅张九成等二十九人官徙李光于郴州胡铨于衡州召孟忠厚奉朝请○董徳元免以沈该参知政事○以提举江州太平兴国宫刘锜知潭州○复以萧振为四川制置使符行中免○金汴京火【金主隂有南侵之意乃谋迁汴遣完顔长宁为南京留守经画之既而大火宫室尽焚金主大怒杖杀长宁】
　　【丙子】二十六年【金正隆元年】春正月追复赵鼎孙近郑刚中汪藻旧官○安定郡王令詪让封于其兄令衿诏从之○金以萧玉为右丞相○二月魏良臣罢○三月罢宰相兼枢宻使【以边事已定也】以万俟卨防知政事○窜东平进士梁勋于逺州【勋上书言金人必举兵宜为之备帝怒编管勋于千里外州军而下诏曰讲和之防防自朕志秦桧但能賛朕而已岂以存亾而渝定议耶近者无知之辈皷倡浮言以惑众聴至有伪撰诏命召用旧臣抗章公车妄议边事朕甚骇之自今有此当重寘典宪】夏五月以沈该万俟卨为尚书左右仆射汤思退知枢宻院事【卨为相主和固位无异秦桧士论薄之】六月以程克俊防知政事○渊圣皇帝崩于金○秋七月彗星见诏求直言○八月程克俊罢以张纲防知政事【纲初为给事中以秦桧用事遂致仕卧家者二十余年尝书座右曰以直行已以正立朝以静退髙天下其笃守如此】九月以陈诚之同知枢宻院事○冬十月复安置特进张浚于永州【浚去国二十年天下士无贤不肖莫不倾心焉武夫健将言浚者必咨嗟太息至儿童妇女亦知有张都督也金使至必问浚安在惟恐其复用而秦桧惧其正论害己令台臣有所弹劾语必及浚谓为国贼必欲杀之桧死乃起判洪州防有母丧念天下事为和议所移边备荡弛且闻金主骄悍自以大臣义同休戚不敢以居丧为嫌适有星变求直言浚防丧还蜀行至江陵闻之上言金人数年间势必南侵而吾方溺于宴安谓金可信荡然莫为之备沈该万俟卨居相位尤不厌天下望惟欲受命于金疏进万俟卨汤思退大怒言于帝曰金人未有衅而浚所奏乃若祸在年嵗间者众莫不笑其妄卨复讽台諌汤鹏举凌哲等论浚名在罪籍唱为异议以动国是若使归蜀恐摇动逺方遂复安置永州】金主改葬其始祖以下十主于燕之大房山
　　【丁丑】二十七年【金正隆二年】春二月以汤鹏举防知政事○三月万俟卨卒○夏六月以汤思退为尚书右仆射○四川制置使萧振卒秋七月以李文防代之【振再治蜀甚有惠政士民思之】八月以汤鹏举知枢宻院事○九月张纲罢以陈康伯防知政事○冬十月金初铸铜钱【先是止用前代钱也】十一月汤鹏举免○孙道夫如金【贺正旦也】
　　【戊寅】二十八年【金正隆三年】春正月金主杖其谏议大夫杨伯雄【金主使实逹尔东胜家保养其次子舒苏鄂博至是病死追封宿王杨伯雄语同直曰宿王之死盖养于宫外供防虽谨不若父母膝下岂国家风俗素尚如此金主闻之怒召伯雄谓曰尔臣子也君父所为岂得言风俗禁中事岂汝当言朕或体中不佳间或不视朝祗是少得人防拜尔而庶事皆奏决便殿縦有死刑不即论决盖使囚者得缓其死至于除授宣敕虽复稽缓有何利害朕每当闲暇颇阅教坊声乐聊以自娱书云内作色荒外作禽荒酣酒嗜音峻宇雕墙有一于此未或不亡此戒人君不恤国事溺于此者尔如朕虽使声乐喧动天地宰相敢有滥与人官而吏敢有受赇者乎外间敢有窃议者乎尔谏官也有可言之事当公言之言而不从朕之非也而乃私议可乎伯雄对曰陛下至徳明圣固无窃议者愚臣失言罪当万死惟陛下哀怜乃杖而释之】二月以陈诚之知枢宻院事王纶同知院事○孙道夫还自金【道夫将还辞于金主金主使宣徽使敬嗣晖谓道夫曰归白尔帝事我上国多有不诚今畧举二事尔民有逃入我境者边民皆即发还我民有叛逃入尔境者有司索之往往托词不发一也尔于沿边盗买鞍马备战阵二也且马待人而后可用如无其人得马百万亦奚以为我亦岂能无备且我不取尔国则已如欲取之固非难事我闻接纳叛亡盗买鞍马皆尔国杨太尉所为常因俘获问知其人无能为者也盖欲南侵故先设此二事为辞道夫还具奏之汤思退不以为然】三月辛酉朔日有食之○秋七月金以李通防知政事【初金主召左諌议大夫马钦校书郎田与信直长锡锡入便殿侍坐金主与张仲轲论汉书谓仲轲曰汉之封疆不过七八千里今吾国幅员万里可谓大矣仲轲曰本朝疆土虽大而天下有四主若能一之乃为大矣金主曰彼且何罪而伐之仲轲曰臣闻宋人买马修器械招纳山东叛亡岂得为无罪金主喜曰向者梁珫尝为朕言宋有刘贵妃者姿质羙艳蜀之花蕋吴之西施所不及也今一举而两得之俗所谓因行掉臂也江南闻我举兵必逺窜尔钦与信皆对曰海岛蛮越臣等皆知道路彼将安往金主曰彼将出兵何地钦等对曰不过淮上尔金主曰然则天与我也朕举兵灭宋逺不过二三年然后讨平髙丽夏国一统之后论功迁秩分赏将士彼必忘劳矣时金主恃其累世强盛欲大肆征伐以一天下尝曰天下一家然后可以为正统及拜李通参知政事通揣知金主意遂与张仲轲马钦梁珫及近习羣小辈盛言江南富庶子女玉帛之多逢其意而先导之金主信其说以通为谋主遂遣使籍其诸路明安部族及州县渤海丁壮充军凡年二十以上五十以下者皆籍之虽亲老丁多求一子留侍亦不许也】九月以王刚中为四川制置使○以士輵为嗣濮王○作损斋【帝以治道贵清静宜恬淡寡欲清心省事乃作损斋屏去玩好置经史古书于中以为燕居之所自撰记文】冬十月金营宫室于汴京【金主遣其左丞相张浩参政敬嗣晖如汴京营建宫室礼部侍郎黄中使还上言金人治汴京必欲徙居以廹我不可不早为之备若彼果至汴则壮士健焉不数日可及境矣汤思退大怒左迁中官】十二月安定郡王令衿卒
　　【己夘】二十九年【金正隆四年】春正月禁科卖盐【帝曰盐虽民间常用之物不可一日缺至于科卖则为大害盗贼往往繇此以起而计口食盐之法尤非所当行也】二月金造战舰于通州【将南侵也】三月立限田差役法○金大造兵于诸道【金主决意南侵遣使分诣诸道总管府督造兵器诏诸路旧贮军器并致于燕时方建宫室于汴修城郭于燕其财用皆赋于民民不能堪箭翎一尺至千钱村落间往往椎牛以供筋革至于乌鹊狗彘无不被害者】夏五月贬礼部侍郎孙道夫知緜州【道夫自使金还累奏敌有窥江淮之意帝曰朝廷待之甚厚彼以何名为兵端道夫曰彼身弑其君而夺之位兴兵岂问有名沈该不以为虑道夫每对帝輙言武事该疑其引用张浚忌之故贬】六月以王纶为金国奉表称谢使【帝疑金主有南侵之意使纶往觇之纶还入对言邻国恭顺和好无他皆陛下威徳所致汤思退等皆贺帝曰中外之论皆欲沿邉屯戍军马移易将帅为进取之计万一轻举兵连祸结何时而已】陈诚之罢○沈该免【贪冒也】秋七月以贺允中知政事○复以令詪为安定郡王○八月金调马于诸路【诏诸路调马以户口为差计五十六万疋富室有至六十疋者仍令户自养饲以俟】九月以汤思退陈康伯为尚书左右仆射【康伯静重明敏一语不妄发帝谓为真宰相尝命与汤思退论事俾其勿惮商确必当理乃已康伯言大臣当尽公若依阿植党此鄙夫患失者臣所不能】皇太后韦氏崩【帝事后甚谨先意承志唯恐不及或一食稍减輙不胜忧惧常戒宫人曰太后年已髙惟优游无事起居适意即夀考康宁事有所阙慎勿令知第来白朕至是崩年八十】十一月葬显仁皇后○十二月以王纶知枢宻院事○金主杀其太医使祈宰【上疏諌南侵也】
　　【庚辰】三十年【金正隆五年】春正月以叶义问同知枢宻院事○二月立普安郡王瑗为皇子进封建王更名玮【时建安恩平二王并在禁中名号未正中外籍籍利州提防刑狱范如圭以为忧掇至和嘉祐间名臣奏章凡三十六篇合为一书囊封以献请防以至公勿疑帝感悟即日下诏以普安郡王为皇子】三月以皇侄恩平郡王璩判大宗正寺【名号始定】金东海民张旺作乱使徐文帅舟师平之【旺反金主遣都水监徐文帅舟师九百浮海讨之命文曰朕意不在一邑将试舟师尔】夏六月王纶罢○秋七月丁丑朔日有食之○以叶义问知枢宻院事周麟之同知院事朱倬参知政事【倬初以张浚荐自宜兴簿入对时方以刘豫为忧倬防必败帝大喜而秦桧恶之出为越州教授桧死倬知惠州陛辞因言前事帝问卿何乆淹如此倬言为桧所厄帝愀然慰谕目送之且曰人不知卿惟朕独知遂累擢至中丞论事多所禆益帝信任之】八月丙午朔日有食之○贺允中致仕○冬十月虞允文如金【贺正旦允文至金见运粮造舟者多及辞还金主谓曰我将防花洛阳允文奏之】十二月汤思退免【侍御史陈俊卿论思退抰巧诈之心济倾邪之术观其所为多效秦桧盖思退致身皆桧父子恩也宜寘之宪典遂奉祠】初行防子【戸部侍郎钱端礼被防造防子储见钱于城内外流转其合发官钱并许兊防子输左蔵库初行于两浙遂通行于诸州】徐度如金【贺生辰也】
　　【辛巳】三十一年【金正隆六年十月世宗雍大定元年】春正月甲戌朔日有食之帝不受朝○二月诏复分经义诗赋为两科以取士○三月以杨椿防知政事○以陈康伯朱倬为尚书左右仆射○徐度还自金【金主南侵之议既决乃密画工于奉使中俾写临安湖山以归为屏而图已之像防马于吴山絶顶题诗其上有立马吴山第一峰之句遣使徴诸道兵其女直契丹奚人不限丁数悉佥起之凡二十四万以其半强者为正军弱者为阿里喜又佥中都南都中原汉儿渤海之丁合二十七万遂迁都汴京命尚书右丞李通谕徐度曰朕昔从梁王于军乐南京风土常欲廵幸今营缮将毕功将以二月末先往河南帝王廵狩自古有之以淮右多隙地欲校猎其间従兵不逾万人况朕祖宗陵庙在此安能乆于彼乎汝等归告汝主令有司宣谕朕意使淮南之民无懐疑惧度还言之】夏四月金使髙景山来求汉淮之地始闻渊圣皇帝之防【金主遣其佥书枢密院事髙景山右司员外郎王全来贺天中节金主谓全曰汝见宋主即面数其焚南京宫室沿边买马招致叛亡之罪当令大臣来此朕将亲诘之且索汉淮之地如不従则厉声诋责之彼必不敢害汝盖欲激怒以为南侵之名也又谓景山曰回日以全所言奏闻全至临安一如金主之言以诋帝帝谓全曰闻公北方名家何乃如是全复曰赵桓今已死矣帝始知渊圣崩遽起发哀而罢】以吴璘为四川宣抚使【陈康伯知金人必败盟请早为之备因建四防一増荆南兵以重上流二分画两淮地命诸将结民社保境三刘寳独当淮东将骄卒少不可恃四沿江诸郡脩城积粮以固内地帝多従之及闻王全言乃诏以其语谕诸路统制帅守监司随宜应变毋失机防时宿将无在者唯刘锜在荆南因召之又以璘为四川宣抚使仍命王刚中同治军务】六月以刘锜为淮南江东西浙西制置使帅师屯扬州○金西北路契丹伊喇斡罕反【初金主徴兵伐宋使牌印素赫如西北路尽佥契丹丁壮契丹人曰西北路接近邻国世世征伐相与雠怨若男丁尽従军彼以兵来则老弱必尽系累矣幸使者入朝言之素赫畏罪不敢言复与牌印耶律娜等督起西北路兵契丹闻男子当尽起于是西北路招讨司译使萨巴与部众杀招讨使完顔乌哲及素赫等而执耶律娜取招讨使司贮甲三千遂反议立故辽主延禧子孙众推都监老华善为招讨使山后四羣收山前诸羣牧皆应之咸平府穆琨哩举兵据咸平缮完器甲出府库财物募兵以应萨巴其势益张金主使布萨呼图克等讨之萨巴虽方强然自度大军必相继而至势不可支谋归于西辽乃率众沿龙驹河西出萨巴既行而旧居山前者皆不欲往伪署六院节度使伊喇斡罕兵宫陈家杀萨巴执老华善等斡罕自为都元帅陈家为都监拥众东还至临潢府东南新罗寨东京留守曹国公乌禄使伊喇札巴等招之札巴等见斡罕以乌禄意谕之斡罕已约降已而复谓札巴曰若降尔能保我辈无事乎札巴曰我知招降尔其他岂能必防札巴见斡罕兵众强盛车帐满野意其可以有成反说之曰我之始来以汝辈不能有为今观兵势强盛如此汝等欲如羣羊为人所驱去乎将欲恃天时乎若果有大志吾亦不复还矣其党有前布塔布部族节度使矩威者言昔古新丞相贤能人也尝说西北部族他日当有事今日正合此语恐不可降也于是斡罕决意不降遂攻临潢围之众至五万】金主迁都于汴【二月癸亥金主发燕京六月癸亥备法驾入汴所过麦野皆空】徐嚞如金至盱眙金人却之乃还【帝遣嚞贺金主迁都金主使韩汝嘉就境上止之曰朕始至此比闻北方小警欲复归中都无庸来贺也嚞乃还】秋七月金大括驘马于诸路【大括驘马官至七品聴留一匹等而上之并旧籍民焉其在东者给西军在西者给东军交相往来昼夜络绎不絶死者狼籍于道其亡失多者官吏惧或自杀所过蹂践民田调发牵马夫役诏河南州县所贮粮米以备大军不得他用驘马所至当给刍粟而无可给有司以为请金主曰此方比嵗民间储畜尚多今禾稼满野驘马可就牧田中借令再嵗不获亦何伤乎于是国内骚然盗贼蠭起大者连城邑小者保山泽有以贼盗事闻者金主輙杖而黜其官由是羣臣不敢言】金主大杀宋辽宗室之在其国内者【于是赵氏耶律氏子男被害者百三十余人】周麟之有罪免【初陈康伯闻金将败盟召三衙帅及杨存中至都堂议举兵又请侍従台谏集议康伯传上防曰今日更不尚和与守直问战当何如时帝雅欲视师内视省都知张去为隂沮用兵且陈退避防中外妄传幸蜀闽人情汹汹朱倬兼一语周麟之受命贺金迁都惮不欲行康伯独以为己任奏曰金人败盟天人共愤今日之事有进无退圣意坚决则将士之意自倍愿分三衙禁旅助襄汉待其先发应之康伯勉周麟之以国事麟之语侵康伯康伯曰使某不为宰相当自行大臣与国存亡虽死安避麟之竟辞行遂坐免】宿迁人魏胜起兵复涟水军及海州【宿迁人魏胜多智勇应募为弓箭手居山阳及金人籍诸路民为兵胜跃曰此其时也聚义士三百北渡淮取涟水军宣布朝廷徳意不杀一人涟水民翕然以聴遂取海州郡守髙文富遣兵捕胜胜迎击走之追至城下文富闭门固守胜令城外多张旗帜举烟火为疑兵又使人向诸城门谕以金人弃信背盟无名兴师及夲朝寛大之意城中人闻之即开门以降胜击杀州兵千余而执文富民皆按堵如故胜权知州事遣人谕朐山懐仁沭阳东海诸县皆定之乃蠲租税释罪囚发仓库犒战士分忠义士为五军纪律明肃部分如宿将胜自兼都统制益募忠义以图收复逺近闻之响应旬日得兵数千即具其事报境上帅守冀给军装器甲时帅虽知金将渝盟未有发其端者莫敢以闻胜复帅所部千余攻沂州入其城杀金守将及军士三千余众悉降得其器甲数万】以成闵为湖北京西制置使○金主亮弑其太后图克坦氏【太后闻金主意欲南侵数以言谏之金主不恱每谒见还宫必忿怒人不知其故及至汴后居宁徳宫使侍婢髙福娘问金主起居金主幸之因使伺后动静凡后所为事无大小福娘夫特黙格教福娘增饰其言以闻及契丹反枢密使布萨呼都克往讨辞谒后后谓曰国家世居上京既徙中都今又至汴复将兴兵涉江淮伐宋疲弊中国我尝谏止之不见聴也契丹事复如此奈何福娘以告金主金主意谓后尝养郑王充为已子充四子皆成立恐呼图克将兵在外或有异图乃召防检大懐忠等使弑后且指名后左右数人皆令杀之后方樗蒲懐忠等至令后跪受诏后谔然方下跪尚衣局使虎特末従后击之仆而复起者再髙福娘等缢杀之并杀其左右数人金主命焚后于宫中弃骨于水并杀郑王充之子塔纳阿里布等三人遂召呼图克等还皆杀之封髙福娘为勋国夫人以特黙格为泽州刺史又以尚书令张浩左丞相萧玉諌伐宋杖而释之自是莫有敢谏者矣】九月金主大举南侵【金主分诸道兵为三十二军军置总管置左右领军大都督及三道都统制府以总之以枢密使璸都为左大都督李通副之尚书左丞赫舍哩良弼为右大都督乌延富勒珲副之工部尚书苏保衡为浙东道水军都统制益都尹正嘉副之由海道径趣临安太原尹刘萼为汉南道行台兵马都统制进自蔡州以瞰荆襄河中尹图克坦哈沙为西蜀道行营兵马都统制由凤翔取大防闗驻军以俟后命左监军图克坦贞别将兵二万入淮隂九月庚寅金主召诸将授方畧赐宴于尚书省命皇后图克坦氏与太子光英居守尚书令张浩左丞相萧玉参知政事敬嗣晖留治省事甲午金主戎服乗马具装啓行妃嫔皆従众六十万号百万氊帐相望钲皷之声不絶李通造浮梁于淮水之上将自清河口入淮东逺近大震】以黄祖舜同知枢宻院事○上渊圣皇帝庙号曰钦宗○金图克坦哈沙侵黄牛堡吴璘败之复秦陇洮州【图克坦哈沙将五千骑扼大散闗游骑侵黄牛堡人情汹汹制置使王刚中跨一马驰二百里至吴璘营起璘于帐中责之曰大将与国义同休戚临敌安得高枕而卧璘大惊即驰至杀金坪驻军青野原益调内郡兵分道而进授以方畧以援黄牛刚中又以蜡书抵张正彦济师西师大集璘将王彦以神臂弓射金师却之璘又遣别将彭青至寳鸡渭河夜劫桥头大寨破之乗胜复秦陇洮三州金师既退刚中倍道驰还谓其属李焘曰将帅之功吾何有焉焘叹曰身督战而功成不居过人逺矣】夏浚复泗州○髙平人王友直起兵复大名府遣使入朝【博州髙平人王友直幼従父佐游志复中原以归宋闻金主渝盟乃结豪杰谓之曰权所以济事权归于正何害于理即矫制自称河北等路安抚制置使以其徒王任为副使徧谕州县勤王未防得众数万制为十三军置都统制等官以统之进攻大名一皷而克抚定众庶谕以绍兴年号遣冯毂赴行在奏事】冬十月金人围海州李寳救之金人引去寳遂及魏胜败金舟师于胶西之唐岛杀其将郑家【金遣防古镇国以兵万余攻海州抵州北二十里新桥魏胜出兵迎战大败之杀镇国军声益振山东之民咸欲附胜胜传檄招谕结集以待王师之至沂州民壁苍山者数十万金人围之乆不下砦守滕告急于胜胜提兵救之陈于山下金人袭之胜单骑而殿以大刀奋击金人望见知其为将也以五百骑围之数重胜驰突四击金阵开复围战移时身被数十创冒刃出围金兵追之马中矢踣胜歩入砦无敢当者金人又急攻絶其水砦中食干糒杀牛马饮血胜黙祷而作金人攻益急周山为营胜度其必复攻海州因间出砦趋城中金人果解苍山围自新桥扺城下胜出战皆捷金兵分四面攻之胜募士登城以御矢石如者七日胜为矢所中自鼻贯齿不能食督战益力金兵死伤多乃引去金主渡淮虑胜睨其后分军数万攻海州围之防浙东副总管李寳遣其子公佐觇敌至海州具知其状而寳方帅舟师由海道拒敌于胶西公佐遣人报之寳遡风至东海慷慨励士赴援金人不意寳至乃引去胜出城迎寳寳与胜俱至胶西之石岛与敌舟师遇敌舟次于唐岛仅隔一山初金主命海舰苏杭悉以中原民操舟楫民家送衣裘者相告语王师至即背之及寳入岛中适北风劲舟不进有顷反风金舟舣于岸操舟者望见寳舟谬云此金国兵也俾皆入舟中寳舟忽至金人不知寳縦火焚之其舟以赤油绢为帆风顺火炽操舟者皆登岸走金兵在舟中者坐以待缚斩其水军副都统制郑家努等于是获敌无算寳还东海】金人自涡口渡淮刘锜帅师次于淮隂【刘锜兵至扬州建大将旗皷军容甚肃观者叹息以兵驻清河口以扼金师金人以氊裹船载粮而来锜使善没者凿沈其舟辛丑金人自涡口渡淮乙巳锜次于淮隂】金人立曹国公乌禄为帝于辽阳更名雍【金主亮自发汴京将士在道多亡归者赫噜明安福夀髙忠建卢万家博索路总管黙音东京穆琨金珠等始授甲于大名即举部亡归従者至二万余皆公言于路曰我辈今往东京立新天子矣时东京留守乌禄许王鄂尔多之子而太祖之孙也性仁孝沈静明逹众心归之金主亮尝使穆里延宻图淮北诸王乌禄闻而忧惧防故吏鲁沁自汴还具言金主弑母等事且曰将遣使害宗室兄弟矣乌禄益惧谋于其舅兴元少尹李锡锡劝鸟禄先杀副留守髙存福乌禄遂执存福将杀之适福夀等以军入东京乃共杀存福等丙午乌禄御宣政殿即位大赦改元大定下诏暴杨金主亮罪恶数十事乌禄初封王】刘锜将王权之师溃于昭闗锜帅师还扬州金主亮遂入庐州【锜遣大将王权措置淮西权不従锜节制闻金兵大至即弃庐州引兵退屯昭闗不战而溃锜闻之遂自淮隂退还扬州金主入庐州权自昭闗退守和州】金萧琦入滁州○呉拱复唐州○武钜复邓州○诏叶义问督视江淮军马虞允文参谋军事【帝闻王权败召杨存中至内殿议御敌之防因命存中就康伯议欲航海避敌康伯延之入解衣置酒帝闻之已自寛明日康伯入奏曰闻有劝陛下幸越趋闽者审尔大事去矣盍静以待之一日帝忽降手诏曰如敌未退防百官康伯焚诏而后奏曰百官防主势孤矣帝意既坚康伯乃请下诏亲征以叶义问督视江淮军马中书舍人虞允文参賛军事】金图克坦贞入真州遂侵扬州○王彦复商州○以杨存中为御营宿卫使【存中即沂中也】王权自和州退屯东采石金主遂入和州【金主入和州以梁山泺水涸先所造战船不得进命李通更造船督责苛急将士日夜不得休息壊城中民居以为材木煮死人膏为油用之因筑台江上金主被金甲登台杀黑马以祭天以一羊一豕投于江中召左都督璸都等谓之曰舟楫已具可以济江矣副都督富勒珲曰臣观宋舟甚大我舟小而行迟恐不可济金主怒曰尔昔従梁王追赵构入海岛岂皆大舟耶明日遣总管阿林阿萨尔二人率舟师先济温都敖拉马钦实纳三人皆従战金主置黄旗红旗于岸上以号令进止既济江两舟相逼南岸水浅不得进与宋兵相对射者久之金舟矢尽而败遂还和州防尚书省令左司郎中鄂博库报曹国公已即位于东京改元大定金主拊髀叹曰朕本欲平江南改元大定此岂非天乎因出其素所书取一戎衣天下大定改元事以示羣臣遂召诸将帅谋北还且分兵渡江李通曰陛下亲征深入异境无功而还若众防于前敌乗于后非万全计若留兵渡江车驾北还诸将亦将解体今燕北诸军近辽阳者恐有异志宜先发其渡江敛舟焚之絶其归望然后陛下北还南北皆指日而定矣金主然之】以李显忠为御营先锋都统制屯芜湖○刘锜使员琦御金人于皂角林大败之斩其将髙景山○刘锜有疾诏锜还镇江【锜以舟渡真扬之民于江之南留屯瓜州时锜病甚求解兵柄留其侄中军统制汜以千五百人塞瓜州李横以八千人固守诏锜还镇江专防江锜既南渡两淮不可守矣】成闵复蔡州○王彦复虢州○十月召张浚判建康府【殿中侍御史陈俊卿上疏极言浚忠荩帝悟乃诏复官判建康浚至岳阳买舟冒风雪而行时金兵充斥浚遇东来者云敌兵方盛焚采石烟焰涨天慎毋轻进浚曰吾赴君父之急知直前求乗舆所在而已时长江无一舟敢行北岸者浚乗小舟径进焉】召王权还以李显忠代将其师○金人侵州刘汜御之败绩叶义问自镇江如建康【叶义问至镇江闻金人攻瓜州刘汜以克敌弓射却之乃督镇江兵渡江众以为不可义问强之汜请出战刘锜不従汜拜家庙而行金人以重兵逼瓜州汜先退李横以孤兵不能当亦却失其都统制印横汜仅以身免锜闻汜败因愤闷疾益甚义问闻之乃遵陆趋建康市人皆媟骂之】虞允文大败金师于东采石金主亮遂趋扬州【乙亥金主帅大军临采石江上刑白黒马祭天誓明日济江晨炊玉麟堂先济者与黄金一两防叶义问命虞允文往芜湖迎李显忠交王权军且犒师采石丙子允文至采石王权已去显忠未来敌骑充斥官军三五星散解鞍束甲坐道傍皆权败兵也允文谓坐待显忠则误国事遂立招诸将勉以忠义曰金帛告命皆在此以待有功众曰今既有主请死战或谓允文曰公受命犒师不受命督战他人壊之公任其咎耶允文叱之曰危及社稷吾将安避至江濵见江北已筑髙台对植绛旗二绣旗二中建黄屋金主踞坐其下兵凡四十万马倍之宋军才万八千允文乃命诸将列大阵不动分戈船为五其二并东西岸其一驻中流蔵精兵待战其二蔵小港备不测部分甫毕敌已大呼金主操小红旗麾数百艘絶江而来瞬息之间抵南岸七十艘直薄宋军军小却允文入阵中抚统制时俊之背曰汝胆畧闻四方立阵后则儿女子尔俊即挥双刀出士殊死战中流宋军以海防船冲敌舟皆平沉敌半死半战日暮未退防有溃卒自光州至允文授以旗皷従山后转出敌疑援兵至始遁允文又命劲弩尾击追射大败之敌兵不死于江者金主悉敲杀之允文犒将士曰敌今败明当复来夜半部分诸将分海舟缒上流别遣盛新以舟师截金人于扬林河口明旦敌果至因夹击之复大败焚其舟三百敌遣诏来谕王权似有宿约者允文曰此反间也乃复书言权因退师已置宪典新将李显忠也愿快战以决雌雄金主得书大怒遂焚其龙凤舟斩梁汉臣及造舟者二人率其军趋扬州过乌江县观项羽祠叹曰如此英雄不得天下诚可惜也癸未金至至扬州使符寳郎耶律摩多护神果军扼淮渡凡自军中还至淮上无都督府文字者皆杀之因出内箭饰以金龙题曰御箭系帛书其上使人乗舟射之南岸言宋遣人焚燬汴京宫室及沿边买马诱中原人今兴师问罪义在吊民大军所至必无秋毫之犯欲以招诱宋人】金主雍追尊其考许王鄂尔多为帝【庙曰睿宗】李显忠至采石虞允文帅师还镇江【显忠至允文语之曰敌入扬州必与瓜州兵合京口无备我当往公能分兵相助乎显忠分李捧兵万六千与之允文遂还京口时敌屯重兵滁河造三牐储水深数尺塞瓜州口杨存中成闵邵宏渊诸军皆集京口凡二十余万惟海防船不满百戈船半之允文谓遇风则使战船无风则使战舰又以数少恐不足用遂聚材改治马船为战舰命张深守滁河口扼大江之冲苗定驻下蜀援之】刘锜罢【疾笃故也虞允文谒锜问疾锜执允文手曰疾何必问朝廷养兵三十年一技不施而大功乃出一儒生我辈愧死矣明年锜以刘汜败发怒不已呕血数升卒锜慷慨深毅有儒将风金主亮之南下也令有敢言锜姓名者斩枚举南朝诸将问其下孰敢当者皆随姓名以对其答如响至锜莫有应者金主曰吾自当之惜锜以疾不能成功赍悢而没焉】以成闵为淮东制置招讨使李显忠为淮西制置招讨使吴珙为湖北京西制置招讨使○金人入泰州○金人弑其主亮于州【庚寅金主至瓜州居于山寺虞允文与杨存中临江按试命战士踏车船中流上下三周金山回转如飞敌持满以待相顾骇愕金主笑曰纸船耳有一将跪奏南军有备不可轻愿驻扬州徐图进取金主怒杖之五十召诸将约以三日济江否则尽杀之骁骑髙僧欲诱其党以亡事觉金主命众刃剉之乃下令军士亡者杀其富勒珲富勒珲亡者杀其穆琨穆琨亡者杀其明安明安亡者杀其总管由是军士益危惧甲午令军中运鸦鹘船及运船于瓜洲期以明日渡江敢后者死众欲亡归乃决计于浙西路都统制耶律元宜及明安唐古乌叶且曰前阻淮渡皆成擒矣比闻辽阳新天子即位不若共行大事然后举军北还如何元宜然之乃期诘旦卫军畨代即行事乙未黎明元宜等帅诸将以众薄金主营金主闻乱以为宋兵奄至揽衣遽起箭入帐中金主取视之愕然曰乃吾兵也近侍局副使大庆山曰事急矣当出避之金主曰走将安往方取弓已中箭仆地延安少尹纳哈塔鄂尔多先刃之手足犹动遂缢杀之军士攘取行营服用皆尽乃取骁骑指挥使大磐衣褁其尸而焚之收其妃嫔及李通郭安国图克坦永年梁珫大庆山等皆杀之元宜自为左领军副大都督使人杀太子光英于汴金主在位每饰情貌以御臣下却尚食鵞以示俭及游猎顿次不时需索一鵞一鹑民间或用数万售之有以一牛易一鹑者或以敝衾覆衣以示近臣或服补缀令记注官见乏或取军士陈米饭与尚食同进先食军士饭防尽或见民车陷泥泽令卫士下挽俟车出然后行与近臣燕语輙引古音贤君以自况显贵大臣使进直言而直諌者輙死比眤羣小官赏无度左右有旷僚者人或以名呼之即授以显官尝置黄金裀褥间有喜之者令自取之滛嬖不择骨肉刑杀不必有罪殚民力如马牛费财用如土苴欲为君则弑君欲伐邻则杀母欲夺人妻则使人杀其夫三纲絶矣复何他论哉】金都督府遣使来输平【耶律元宜既弑金主乃退屯三十里遣人持檄诣镇江军议和】十二月杨春复庐州○以李寳为浙西通泰海州沿海制置使○金刘萼自荆襄帅师北去○昝朝复邓州○成闵渡江收复淮东○李显忠渡江收复淮西○王选复楚州○帝如建康府【张浚至建康即具行宫仪物请车驾临幸帝従之】金师渡淮北还○罢督视府虞允文还自镇江【允文入对帝慰藉嘉叹谓陈俊卿曰允文天性公忠朕之裴度】刘锐复泗州○李显忠复和州○金主雍入燕【金主雍闻金主亮死遂入燕京】帝次于镇江府○王友直自夀春来归以为忠义军都统制
　　【壬午】三十二年【金大定二年】春正月戊辰朔日有食之帝在镇江○帝至建康府【壬申帝至建康张浚迎拜道左卫士见浚无不以手加额浚起废复用风采然军民皆倚以为重】山东人耿京起兵复东平遣辛弃疾来朝【山东忠义耿京据东平自称天平节度使以齐州歴城人辛弃疾掌书记弃疾劝京归宋京遣弃疾奉表诣行在帝大喜厚赉之】金使髙忠建来【金主下令散南征之众而以忠建为报谕宋国使且告即位】以耿京为天平军节度使知东平府○以杨存中为江淮荆襄路宣抚使○二月以虞允文为川陕宣谕使【允文陛辞言金亮既诛新主初立彼国方乱天相我恢复也和则海内气沮战则海内气伸帝以为然允文至蜀遂与吴璘经畧中原】帝还临安府【时将祔钦宗于太庙帝还临安谓张浚曰卿在此朕无北顾忧矣御史吴芾言建康可以控带襄汉经理淮甸大驾宜留以系中原之望若还临安则西北之势不能相接不従】瘗钦宗重于临安之招贤寺○金人取蔡州○金以张浩为尚书令【金主尝谓宰相曰进贤退不肖宰相之职也有才能髙于已者或惧其分权往往不肯引置同列朕甚不取卿等毋以此为心又曰朕尝慕古之帝王虚心受諌卿等毋缄黙以自便也又曰朕即位未半年可行之事甚多近日全无敷奏朕深居九重正頼卿等賛襄各思所长以闻不可公余輙従自便优游也又曰臣民上书者多尚书省详阅而不即具奏天下将谓朕徒受其言而不行也又曰百姓上书陈时政其言犹有所补卿等位居机要畧无献替可乎听断狱讼簿书期防何人不能唐虞之圣犹务兼覧博照乃能成治正隆专任独见故取败亡朕蚤夜孜孜冀闻谠论也时有近侍进言欲罢科举者金主问张浩曰自古帝王有不用文学者乎浩曰有之复曰谁欤浩曰秦始皇金主顾近侍曰岂可使我为秦始皇乎事遂寝】金放萧玉敬嗣晖许霖等于田里诛特黙格及其妻髙氏【讨辅金主亮为虐者也】闰月袝钦宗主于太庙○吴璘复大散闗分兵守和尚原金人退守寳鸡○杨椿罢○张安国杀耿京以降金辛弃疾还执安国归于临安斩之【张安国杀京降金弃疾还至海州与众谋曰我縁主帅来归朝不期事变何以复命乃约李寳统制王世隆等径趋金营即帐中缚之献于临安斩之诏授弃疾江隂判官弃疾献议恢复持论劲直不为迎合众壮之】呉璘复徳顺军环州【璘遣姚仲取巩王彦屯商虢华恵逢取熈河或久攻不下或既得复失竟无成功仲舍巩攻徳顺逾四旬不克璘以李师顔代之遣子挺节置军马挺与敌战于瓦亭大败之禽其千户耶律纠坚等百三十七人金人惩其败悉兵趣徳顺璘自将往督师先壁于险阻治夹河战地璘至城下守陴者闻呼相公来观望咨嗟矢不忍发璘按行诸屯斩不用命者先以数百骑尝敌敌一鸣皷锐士空壁跃出突璘军璘军得先治地无不一当百至暮璘忽传呼某将战不力人益奋搏敌大败遁入壁黎明师再出敌坚壁不动防大风雷金人防营去凡八日而克璘入城市不改肆父老拥马迎之璘又遣严忠取环州遂还河池】洪迈如金【金髙忠建至临安议遣使报聘且贺即位工部侍郎张阐请严遣使之命正敌国之礼彼或不従则有战尔如是则中国之威可以复振帝然之遂遣起居郎洪迈充贺登极使帝谓执政曰向日讲和本为梓宫太后虽屈已卑辞有所不惮今两国之盟已絶宜正名画境朝仪嵗币当先定之迈乃奏接伴礼仪十有四事既而忠建责事以臣礼及取新复州郡陈康伯以义折之乃止迈行书用敌国礼帝手札赐迈曰祖宗陵寝隔阔三十年不得以时洒扫祭祀心实痛之若彼能以河南地见归必欲居尊如故正复屈已亦何所惜迈奏言山东之兵未解则两国之好不成至燕金閤门见国书不如式抑令于表中改陪臣二字朝见之仪必欲用旧礼迈执不可金锁使馆三日水浆不通及见金人语不逊欲留迈张浩不可乃遣还】吴璘使姚仲等复河原防熙州永安镇戎军○夏四月以汪澈参知政事○金人围海州张子盖帅师救郤之○金追废故主亮为海陵郡王【諡曰炀】五月诏张浚措置两淮事务○立建王玮为皇太子更名眘【初金主南侵两淮失守朝臣多劝帝退避建王不胜其愤及帝下诏亲征玮请率师为前驱直讲史浩闻之入言于玮曰皇子不宜将兵因为草奏请卫従以共子职帝亦欲玮徧识诸将遂命扈跸幸金陵及还临安帝欲逊位陈康伯密賛大议乞先正名俾天下咸知圣意遂草立太子诏以进帝従之玮既立更名眘】金立楚王允恭为太子○罢三招讨司以李显忠主管侍卫马军司成闵主管殿前衙司吴珙主管侍卫步军司【金主初立山东河北豪杰蠭起且闻太行忠义多欲挈地归宋金人惧乃议和李显忠隂结金都统萧琦为内应请出师欲自宿亳趋汴由汴京以通闗陜闗陕既通则鄜延一路熟知显忠威名必皆响应且欲起其旧部曲数万以取河东防诏罢兵乃止】罢杨存中为醴泉观使○六月追封皇太子所生父子偁为秀王母张氏为王夫人【诏集议子偁封爵户部侍郎汪应辰定其称曰太子本生之亲议入内降曰皇太子所生父可封秀王諡安僖母为王夫人】朱倬罢【帝还自建康有内禅意倬密奏曰靖康之事正以传位大遽盍姑徐之及太子立倬心不自安力求去】帝逊位于皇太子自称太上皇帝皇后称太上皇后退居徳夀宫太子即位大赦【乙亥帝降手札皇太子可即皇帝位朕称太上皇帝后称太上皇后退处徳夀宫太子固让不许遂即位班退帝即驾之徳夀宫太子服袍履步出祥曦门冒雨掖辇以行及宫门弗止太上麾谢再三且令左右扶掖以还顾谓羣臣曰付托得人吾无憾矣髙宗恭俭仁厚以之继体守文则有余拨乱反正则不足当其初立因四方勤王之师内相李纲外任宗泽天下之事宜无不可为者顾乃播迁穷僻坐失事机始惑于汪黄终制于秦桧偷安忍耻匿怨忘亲以贻来世之讥悲夫】以龙大渊为枢宻副都承防曽觌带御器械干办皇城司【二人帝潜邸内知客也】以胡铨知饶州【始复用也】秋七月吴挺复巩州○召张浚入朝以为江淮宣抚使封魏国公【帝手书召浚入见浚至帝改容曰久闻公名今朝廷所恃惟公因赐之坐浚従容言人主之学以一心为本一心合天何事不济所谓天者天下之公理而已必兢业自持使清明在躬则赏罚举措无不当人心自归敌国自服帝竦然曰当不忘公言加浚少傅魏国公为宣抚使浚见帝英武力陈和议之非劝帝坚意以图恢复欲遣舟师自海道山东命诸将出师犄角以向中原翰林学士史浩以潜邸旧臣时预枢密议欲城采石瓜洲浚言不守两淮而守江干是示敌以削弱怠战守之气不若先城泗州浩不恱遂与有隙凡浚所规画浩必沮之竟无成功】诏汪澈视师湖北京西○刘珙如金【告即位也】追复岳飞官以礼改葬【官其孙六人】赵樽复光州○八月以史浩参知政事○九月川陜宣谕使虞允文罢【史浩议欲尽弃陜西上言官军西讨东不可过寳鸡北不可过徳顺若兵宿于外去川口逺则敌必袭之朝廷遂弃三路允文上言恢复莫先于陜西陜西五路新复州郡又系于徳顺之存亡一旦弃之则窥蜀之路愈多西和成阶利害至重不可不虑于是召允文还允文入对言今日有八可战且以笏画地陈弃地利害帝曰此史浩误朕也改允文知太平】金完顔思敬获伊喇斡罕斩之【斡罕称帝改元天正兵势大张往讨者多为所败金主遣右副元帅黙音讨之遇于长泺干罕大败率众西走黙音复追败于雾河金主复以布萨忠义为右副元帅代黙音经畧契丹忠义至军斡罕时居花道尚有众八万忠义及赫舎哩志宁追之至诺尔岭西陷泉大败之斡罕以数骑仅免收合散卒万余入奚部其党多降斡罕自知势穷北走沙陀其徒执之献于右都监完顔思敬送于中都斩之其党悉平唯札巴不服颇为边患金人甚苦之】冬十月叶义问罢○加恩平郡王璩少傅○以张焘同知枢宻院事○金以察世杰侵徳顺军【金以重兵扼鳯翔争吴璘新复十三州三军璘亟驰徳顺以备之已而世杰率师十万来攻璘力战以拒之】十一月金以布萨忠义为都元帅帅师次于汴京赫舍哩志寜为左副元帅帅师次于睢阳【金主以宋不称臣且陜淮多为宋所复乃诏忠义总戎事居南京节置诸军复令志宁经畧宋事驻军睢阳忠义将行金主谕之曰宋若归侵疆贡礼如故则可罢兵忠义至汴简阅士卒分屯要害】十二月以陈康伯兼枢宻使○以魏胜知海州【胜善用大刀能左右射旗揭曰山东魏胜金人望见即退走初胜起义时无州郡粮饷之给无府库仓廪之储经画市易课酒盐劝籴豪右环海州度视敌兵攻处筑城浚隍塞闗隘在军未尝一日懈弛恒如敌至士卒精锐有自北方来归者胜与之同卧起共饮食示以不疑周其贫窭使其感激自是河北山东归附者日众矣】以沈介为四川制置使






　　通鉴续编卷十七
　　钦定四库全书
　　通鉴续编卷十八
　　元　陈桱　撰
　　【癸未】孝宗皇帝隆兴元年【金大定三年】春正月壬辰朔帝受朝于文徳殿遂朝于徳夀宫【嵗以为常】置十科以举武士○诏四川宣抚司班师呉璘还河池金人复取新复十三州三军【史浩议弃陜西三路诏吴璘班师璘得诏以帝初政不敢违即退师还河池金人乗其后璘军亡失者二万三千部将数十人连营恸哭声振原野于是秦鳯熈河永兴三路新复十三州三军皆复为金取】以史浩为尚书右仆射兼枢宻使【浩既相首言赵鼎李光之无罪岳飞之久寃宜复其官爵禄其子孙从之】以张浚为枢宻使都督江淮军马开府建康【浚以陈俊卿为宣抚判官帝以议和召俊卿及浚子栻赴行在浚附奏请帝临幸建康以动中原之心用师淮壖进舟山东以为吴璘声援帝见俊卿问浚动静饮食顔貌曰朕倚魏公如长城不容浮言揺夺时金人以十万众屯河南声言规取两淮朝廷震恐浚言北敌诡诈不当为之动宜以大兵屯盱濠庐备之诏从焉栻浚长子也浚开府江淮参佐皆一时之选栻年少为机宜文字内賛密谋外参庶务其所综画幕府诸人皆自以为不及也及入奏事因进言曰陛下上念宗社之雠耻下闵中原之涂炭惕然于中思有以振之臣谓此心之发即天理之所存也愿益加省察而稽古亲贤以自辅无使其或少息则今日之功可以必成而因循之弊可革矣帝大异之】二月黄祖舜罢○三月金赫舍哩志寜以书来求海泗唐邓商州之地及嵗币【欲凡事一依皇统以来故约不然当会兵相见且遣富察图们大周仁屯虹县萧琦屯灵壁积粮修城将为南攻计】以张焘参知政事辛次膺同知枢宻院事【初次膺为右正言力諌和议为秦桧所怒流落者二十年帝即位召为中丞次膺每以名实为言多所禆益帝呼其官而不名若成闵之贪饕汤思退之朋比叶义问之奸罔皆被论罢每章疏一出天下韪之故渡江以后直言之臣次膺为首】以龙大渊知閤门事曽觌同知閤门事寻罢【制下张焘切諌不从于是中书舍人张震周必大缴其命殿中侍御史胡沂刘度上疏极论之帝怒俱坐罢最后给事中金安节复諌命得寝】张焘罢【以论龙大渊不聴遂以老辞位】夏四月张浚使邵宏渊帅师次于盱眙李显忠帅师次于定逺【浚乞及金人未发攻之帝然其言乃议出师渡淮三省枢密院不预闻防显忠宏渊亦献虹县灵壁之防浚遂赴行在帝命先图二城浚乃遣显忠出濠州趋灵壁宏渊出泗州趋虹县】五月李显忠复灵壁遂防邵宏渊复虹县金泗州守将富察图们降【显忠自濠梁渡淮至陡沟金都统萧琦用柺子马来拒显忠与之力战遂复灵壁显忠入城宣布徳意不戮一人于是中原归附者接踵宏渊围虹久不下显忠遣灵壁降卒开谕祸福金守将富察图们大周仁皆出降宏渊耻功不自己出防有降千户诉宏渊之卒夺其佩刀显忠立斩之由是二将不协】李显忠败金萧琦于宿州获之复其城【显忠兵傅宿州城金人御之显忠大败其众获萧琦追奔二十余里宏渊至谓显忠曰招抚真闗西将军也显忠闭营休士为攻城计宏渊等不从显忠引麾下杨椿上城开北门不逾时防其城宏渊等殿后趣之乃始渡濠登城城中巷战又斩其众数千人擒八千余人遂复宿州中原震动捷闻帝手书劳张浚曰近日边报中外鼓舞十年来无此克捷既而宏渊欲发仓库犒卒显忠不可移军出城止以见钱犒士士皆不悦】史浩免【帝锐意恢复张浚入见乞即日降诏幸建康帝以问浩浩对曰先为备守是谓良规议战议和在彼不在此傥聴浅谋之士时兴不教之师宼退则论赏以邀功宼至则敛兵而遁迹取快一朝含寃万世复陈三防一谓不可舍近而谋逺二谓不可弃实而慕名三谓不可见利而忘害及退诘浚曰帝王之兵当出万全岂可尝试以图侥幸复辨论于殿上浚曰中原久陷今不取豪杰必起而收之浩曰中原决无豪杰若有之何不起而亡金浚曰彼民间无寸鐡不能自起待我兵至为应浩曰胜广以鉏耰棘矜亡秦必待我兵非豪杰矣浚因内引奏浩意不可回恐失机防乞出英断省中忽得邵宏渊出兵状始知不由三省径檄诸将浩语陈康伯曰吾属俱兼右府而出兵不预闻焉用相为哉不去尚何待乎一日入对因奏陈康伯欲纳归正人臣恐他日必为子孙忧浚锐意用兵若一失之后恐陛下终不得复望中原侍御史王十朋因论浩懐奸误国等八罪乃罢知绍兴府】张浚如盱眙○以辛次膺参知政事洪遵同知枢宻院事○以李显忠为淮南京畿京东河北招讨使邵宏渊为副使○李显忠邵宏渊之师溃于符离张浚还扬州【赫舎哩志宁自睢阳引兵攻宿州李显忠击却之金博索复自汴率歩骑十万来攻宿州晨薄城下列大阵显忠谓宏渊并力夹击宏渊按兵不动显忠独以所部力战百余俄而敌大至显忠用克敌弓射却之宏渊顾众曰当此盛夏揺扇于清凉且犹不堪况烈日中被甲苦战乎人心遂揺无复鬬志至夜中军统制周宏鸣皷大噪阳谓敌兵至与邵世雍刘侁各以所部兵遁继而统制左士渊统领李彦孚亦遁显忠移军入城统制张训通张师顔茘泽张渊等以显忠宏渊不协各遁去金人乗虚复来攻城显忠竭力捍御斩首二千余人积尸与牛马墙平城东北角敌兵二十余人已上百余歩显忠取军所执斧斫之敌始退却显忠叹曰若使诸军相与掎角自城外掩击则敌兵可尽敌帅可擒河南之地指日可复矣宏渊又言金添生兵二十万来傥我军不返恐不测生变显忠知宏渊无固志势不可孤立叹咤曰天未欲平中原耶何沮挠如此遂夜引还至符离师大溃是举所丧军资器械殆尽幸而金不复南时张浚在盱眙显忠往见浚纳印待罪浚以刘寳为镇江诸军都统制乃渡淮入泗州抚将士遂还扬州上疏自劾】六月庚申朔日有食之○汪澈罢○以周葵参知政事○以杨存中为御营使节度殿前司军马○贬张浚为枢宻使充江淮宣抚使徙治扬州【帝以符离师溃乃议讲和召汤思退为醴泉观使奉朝请而下诏罪已于是尹穑附思退劾浚遂降授浚特进枢密使为宣抚治扬州初宿师之还士大夫主和者皆议浚之非帝赐浚书曰今日边事倚卿为重卿不可畏人言而懐犹豫前日举事之初朕与卿任之今日亦须与卿终之浚乃以魏胜守海州陈敏守泗州戚方守濠州郭振守六合治髙邮巢县两城为大势修滁州闗山以扼敌冲聚水军淮隂马军夀春大饬两淮守备帝复召浚子栻入奏事浚附奏曰自古有为之君腹心之臣相与协谋同志以成治功今臣以孤踪动辄掣肘陛下将安用之因乞骸骨帝览奏谓栻曰朕待魏公有加不为浮议所惑帝眷遇浚特至对近臣言必曰魏公未尝斥其名每遣使至督府必令视浚饮食多少肥瘠如何】安置招讨使李显忠于筠州【显忠以师退责授果州团练副使筠州安置而邵宏渊仍前建康都统制后朝廷知其故复显忠太尉奉祠卒显忠生而神竒立功异域父子破家徇国志复中原见忤秦桧屡遭废黜至是又为宏渊所忌竟无成功惜哉帝尝竒其状貌魁杰命绘像阁下】辛次膺罢【次膺以疾祈免且奏曰王十朋除侍御史虽上亲擢天下皆知臣荐其贤汤思退召将至亦知臣尝疏其奸遂罢奉祠陛辞帝甚惜其去次膺奏曰臣与思退理难同列帝曰有谓思退可用者次膺曰今日之事恐非思退能办思退固不足道窃恐有误国家事耳】秋七月以汤思退为尚书右仆射兼枢宻使○金以孔总袭封衍圣公○八月复以张浚为枢宻使都督江淮军马【陈俊卿以浚降秩徙治上疏曰若浚不可用宜别属贤将如欲责其后效降官示罚可也今削都督重权寘扬州死地如有奏请台諌沮之人情解体尚何后效之图议者但知恶浚而欲杀之不复为宗社计愿下诏戒中外协济使浚自効疏入帝悟即复浚都督】以刘寳为淮东招抚使○金赫舎哩志寜复以书来求唐邓海泗四州之地及嵗币诏卢仲贤如金师【志宁以书贻三省密院云故疆歳币如旧及称臣还中原归正人即止兵不然当俟农隙往战帝以付督府张浚言金强则来弱则止不在和与不和汤思退秦桧党也急于求和陈康伯周葵洪遵等皆上疏谓敌意欲和则我军民得以休息为自治之计以待中原之变而图之是万全之计也工部侍郎张阐独曰彼欲和畏我耶爱我耶直欵我耳力陈六害不可许帝曰朕意亦然姑随宜应之乃遣淮西安抚司干办公事卢仲贤持报书如金师书云海泗唐邓等州乃正隆渝盟之后本朝未遣使之前得之至于嵗币固非所较第两淮凋瘵之余恐未能如数仲贤陛辞帝戒以勿许四郡而思退等命许之张浚奏仲贤小人多妄不可委信不听既而命廷臣议金帅所言四事其说不同帝曰四州歳币可与名分归正人不可从也】复以龙大渊知閤门事曽觌同知閤门事○九月杨存中罢○冬十月立贤妃夏氏为皇后【帝初纳郭直卿之女为妃生邓王愭庆王恺恭王惇邵王恪而薨袁州宜春人夏协有女竒之以资纳于宫中为吴太后閤中侍御郭妃薨太后以夏氏赐帝遂立为后协既纳女资匮居贫乃归客袁之僧舎号夏翁而死后访得其弟执中补閤门秖候执中与其妻至京宫人讽使出之择配贵族欲以媚后执中不为动他日后亲为言执中以宋语对后不能夺执中既贵始従师学作大字颇工复善骑射帝闻其才将召用之执中谢曰他日无累陛下保全尼矣人以此益贤之】十一月卢仲贤还自宿州【仲贤至宿州布萨忠义惧之以威仲贤皇恐言归当禀命遂以忠义遗三省密院书来上其画定四事一欲通书称叔侄二欲得唐邓海泗四州三欲嵗币银绢之数如旧四欲归彼叛臣及归正人仲贤至行在帝大悔】王之望如金师【汤思退奏以王之望充金国通问使龙大渊副之如金师议和许割弃四州求减嵗币之半初之望为都督府参賛军事不欲战请入朝因奏人主论兵与臣下不同惟奉承天意而已窃观天意南北之形已成未易相兼我之不可絶淮而北犹敌之不可越江而南也移攻战之力以自守自守既固然后随机制变择利而应之思退恱其言故奏遣之】卢仲贤有罪削其官秩【张浚遣子栻入奏仲贤辱国无状帝怒遂下大理问其擅许四州之罪夺三官】诏侍从台谏集议和金得失召张浚还【陈康伯等言金人来通和朝廷遣卢仲贤报之其所论最大者三事我所欲者削去旧礼彼亦肯从彼所欲者嵗币如数我不深较其未决者彼欲得四州而我以祖宗陵寝钦宗梓宫为言未之与也今欲遣王之望为使命下之日议论汹涌乞召张浚归国特垂咨访仍命侍从台谏集议讲和礼数土贡四事帝从之羣臣多欲从金人所请张浚及湖北京西宣谕使虞允文起居郎胡铨监察御史阎安中上疏力争以为不可与和汤思退怒曰此皆以利害不切于已大言误国以邀美名宗社大事岂同戏剧帝意遂定浚在道闻王之望行上疏力辨其失曰自秦桧主和隂懐他志卒成逆亮之祸桧之大罪未正于朝致使其党复出为恶臣闻立大事者以人心为本今内外之议未决而遣使之诏已下失中原将士四海倾慕之心他日复谁为陛下用命哉人心既失如水之覆难以复收而况于天则不顺于义则不安窃为陛下忧之不听】以胡昉杨由义为金国通问国信所审议官【右正言陈良翰言前遣使已辱命大臣不悔前失而复遣王之望是金不折一兵而坐收四千里要害之地决不可许四郡也若嵗币则俟得陵寝然后与庶为有名今议未决而之望遽行恐其辱国不止于仲贤愿先驰一介往俟议决行未晩也遂有是命】十二月陈康伯罢○以汤思退张浚为尚书左右仆射并兼枢宻使浚仍都督江淮军马○以汪应辰为四川制置使
　　【甲申】二年【金大定四年】春正月金布萨忠义以书来议和○诏王之望次于境上胡昉先如金师金人执之【张浚力言金未可与和请帝幸建康以图进兵帝乃手诏王之望等并一行礼物并回待命境上而令胡昉先往谕金以四州不可割之意如必欲得四州则当追还使人罢和议矣昉至金人以失信执之帝闻昉被执谓浚曰和议不成天也自此事当归一矣】二月胡昉还自宿州【布萨忠义以宋书进金主金主览之曰行人何罪即当遣还边事令元帅府从宜措画昉遂还】三月诏张浚视师于淮【初汤思退恐和议不成奏请以宗社大计奏禀上皇而后从事帝批示三省曰金无礼如此卿犹欲议和今日敌势非秦桧时比卿议论秦桧不若思退大骇隂谋去浚遂令王之望等驿奏兵少粮乏楼橹器械未备人言委四万众以守泗州非计帝惑之防户部侍郎钱端礼言兵者凶器愿以符离之溃为戒早决国是为社稷至计乃诏浚行视江淮时浚所招徕山东淮北忠义之士以实建康镇江两军凡万二千人万弩营所招淮南壮士及江西羣盗又万余人陈敏统之以守泗州凡要害之地皆筑城堡其可因水为险者皆积水为匮增置江淮战舰诸军弓矢器械悉备时金人屯重兵为虗声胁和有刻日决战之语及闻浚复视师亟撤兵归淮北之来归者日不絶山东豪杰悉愿受节度浚以萧琦契丹望族沈勇有谋欲令尽领契丹降众且以檄谕契丹约为应援金人益惧】诏王之望以币还○诏荆襄川陜帅臣严备边事○窜卢仲贤于郴州○以钱端礼王之望为淮东西宣谕使夏四月召张浚还罢都督府【汤思退讽右正言尹穑论浚防扈且费国不赀奏留张深守泗不受赵廓之代为拒命复论督府参议官冯方罢之浚乃请解督府诏以钱端礼王之望宣谕两淮而召浚还端礼入奏言两淮名曰备守守未必备名曰治兵兵未必精盖诋浚也】罢张浚判福州行次余干卒【尹穑复上疏劾浚用兵之非浚亦入章乞致仕乃以少师保信节度使判福州浚辞改醴泉观使左司谏陈良翰侍御史周操言浚忠勤人望所属不当使去国皆坐罢浚既去朝廷遂决弃地求和之议浚犹上疏言尹穑奸邪必误国事且劝帝务学亲贤或劝浚勿复以时事为言浚曰君臣之义无所逃于天地之间吾荷两朝厚恩久居重任今虽去国惟日望上心感悟茍有所见安忍弗言上如欲复用浚浚当即日就道不敢以老病为辞如若等言是诚何心哉闻者耸然是年八月行次余干得疾手书付二子栻枃曰吾尝相国不能恢复中原雪祖宗之耻即死不当葬我先人墓左葬我衡山下足矣数日而薨浚幼有大志及为熈河幕官徧行边垒览观山川形势时时与旧戍将握手饮酒问祖宗以来守边旧法及军阵方略之宜故一旦起自疏逺当枢筦之任悉能通知边事本末在京城中亲见二帝北行皇族系掳生民涂炭誓不与敌俱存故终身不主和议每论定都大计以为东南形势莫如建康人主居之可以北望中原常懐愤惕至如钱唐僻在一隅易以安肆不足以号召北方故时论以浚之忠太类汉诸葛亮然亮能使魏延杨仪终其身不为异同浚以吴玠故遂杀曲端亮能容法孝直浚不能容李纲赵鼎而又诋之兹所以不及亮也】六月甲寅朔日有食之○秋七月洪遵罢○钱端礼还自淮东【端礼还极言淮东守备踈略恐召金兵宜早定和议】诏海泗州撤戌兵○罢城夀春○散弓弩营兵○八月以贺允中知枢宻院事○以魏杞为金国通问使次于盱眙【汤思退奏遣宗正少卿魏　如金议和书称侄宋皇帝某再拜奉书　叔大金皇帝歳币二十万帝面谕杞曰今遣使一正名二退师三减歳币四不发归附人杞条上十七事拟问对帝随事画可陛辞奏曰臣若将防出疆其敢不勉万一无厌愿速加兵帝善之兵部侍郎胡铨言断不可和臣恐再拜不已必至称臣称臣不已必至请降请降不已必至纳土纳土不已必至舆榇舆榇不已必至如晋帝青衣行酒而后为快今日举朝之士皆妇人也不听】金以完顔守道为尚书左丞【金主谓守道曰卿等每奏皆常事凡治国安民及朝政不便于民者未尝及也如此则宰相之任谁不能之一日幸鹰房主者以鹰隼置于内省堂上金主怒曰此宰相防事岂置鹰隼处耶痛责其人】九月以王之望参知政事○诏汤思退都督江淮军马思退辞不行【思退急于求和讽侍御史尹穑言乞置狱取不肯撤备及弃地者二十余人论罪因擢穑諌议大夫至是命都督江淮思退固辞乃以杨存中为同都督】冬十月贺允中罢○以周葵兼权知枢宻院事王之望兼同知院事○金布萨忠义赫舎哩志寜帅师渡淮侵楚州都统制刘寳弃城走【忠义志宁以和议久不决防汤思退以帝悔悟恐事不成隂遣孙造谕敌以重兵胁和忠义等遂议渡淮魏杞行次盱眙忠义遣赵房长问杞所以来之意求观国书杞曰书御封也见主当廷授房长驰白忠义疑国书不如式又求割商秦之地及归正人且欲歳币二十万杞以闻帝命尽依初式许割四州歳币亦如其数再易国书忠义犹以未如所欲遂与志宁分兵自清河口以犯楚州刘寳遁】十一月知楚州魏胜及金图克坦克寜战于淮阳败绩死之【胜奉诏专一措置清河口金人乘间以舟载器甲糗粮自清河出欲侵边胜觇知之帅忠义士拒于河口金兵诈称欲运粮往泗州由清河口入淮胜知其谋欲御之刘寳戒以方议和不可金骑轶境胜帅诸军拒于淮阳自夘至申胜负未决图克坦克宁帅生兵至胜与力战矢尽依土阜为阵谓士卒曰我当死此得脱者归报天子乃令歩卒居前骑兵为殿至淮隂东十八里中矢坠马死年四十五】金师入楚州○金师入濠泗州都统制王彦弃昭闗走○诏魏杞以所持币犒都督府之师杞弗从【诏杞以所赍礼币犒军杞奏金若从约而金缯不具岂不瘠国体格事机乎不奉诏于是帝复诏令还镇江以俟防】以杨存中都督江淮军马【时诸军各守分地不相统一存中集诸将调防之于是始更相为援朝议欲舍淮保江存中持不可乃已】汤思退有罪免【言者论其主和误国之罪遂免尹穑晁公武继论之落职永州居住太学生张观等七十二人伏阙上书论思退及王之望尹穑奸邪误国招致敌人乞斩之以谢天下并窜其党洪适晁公武而用陈康伯胡铨陈良翰王十朋金安节虞允文王大寳陈俊卿黄中龚茂良张栻刘夙查籥以济大计思退行至信州闻之忧悸而死思退与张浚同相而始终不合浚以雪耻复雠为志思退每借保境息民为言而已】王抃如金师【钱端礼请遣国信所大通事王抃持周葵书如金师请正皇帝号为叔侄之国易歳贡为歳币减十万之数割商秦二州地归被俘人惟叛亡者不与誓目大略与绍兴同】诏择日视师○复以陈康伯为尚书左仆射兼枢宻使【金师犯淮人情惊骇时张浚已卒皆望康伯复相乃自绍兴召拜康伯力疾至阙下诏子安节壻文好谦掖以见减拜赐坐间日一防朝许乗肩舆至殿门给扶升殿非大事不署】以钱端礼佥书枢宻院事虞允文同佥书院事【汤思退既贬帝思允文之言故用之】诏王之望劳师江上○闰月周葵罢○王抃还自金师【抃至金师致国书于二帅二帅许之取其报书而还】金人侵扬州【金人至扬州或请击之杨存中不敢渡江独临江固垒以自守】王之望有罪免【时金师将退帝诏督府择利害击之之望下令诸将不得妄进朝廷趣行之望言王抃既还不可冒小利害大计言者论之遂免之望与汤思退表里专以割地啖敌为得计】王抃如金师【钱端礼劝帝悉如金报书所画之式复之且曰谋国当思逺圗姑与之和则我得休息以修内治若为忿兵未见其可帝从之以王抃为奉使金国通问国信所参议官持陈康伯报书以行】十二月魏杞自盱眙如金○以钱端礼参知政事兼知枢宻院事虞允文同知院事王刚中佥书院事【刚中在蜀时吴璘姚仲王彦皆以大将建节雄于一方守帅以文治则玩于柔而号令不行以武竞则窒于暴而下情不通惟刚中检身以法示人以礼不立崖堑恩威并行羽檄纷沓从容裁决皆中机防及去蜀士民懐之】金髙景山取商州○及金平赦【制曰比遣王抃逺抵颍濵得其要约寻澶渊盟誓之信仿大辽书题之仪正皇帝之称为叔侄之国嵗币减十万之数地界如绍兴之时怜彼此之无辜约叛亡之不遣可使归正之士咸起宁居之心重念数州之民罹此一时之难老稚有荡析之灾丁壮有系累之苦宜推荡涤之宥少慰凋残之情应沿边被兵州军除逃遁官吏不赦外杂犯死罪情轻者减一等余并放遣】洪适如金【贺金生辰也】金主命以女真字译经史
　　【乙酉】乾道元年【金大定五年】春正月召杨存中还○魏杞至金金主命元帅府罢兵归国【杞至金主许之命元帅府诸新旧军以六万人留戍余并放还以宋歳币犒师】罢两淮招抚司及陜西河东宣抚招讨司○二月帝朝徳夀宫遂从太上皇帝幸四圣观○罢江淮都督府以杨存中为寜逺昭庆军节度使【存中出入宿卫四十年忠孝勇敢而寡过大小二百余战未尝大衂上皇最眷念之后二年卒】陈康伯卒【康伯以疾乞免不许至是退朝出殿门喘剧舆至第薨康伯以经济自任临事明断尝曰大臣事君若依阿植党则鄙夫患失矣故于事无所屈焉】三月以虞允文参知政事王刚中同知枢宻院事○魏杞还自金始正敌国礼【杞见金主具言天子神圣才杰奋起人人有敌忾意北朝用兵能保必胜乎和则两国享其福战则将士其利论之甚悉金君臣环听拱竦馆伴张恭愈以国书称大宋胁杞去大字杞拒之卒正敌国礼损歳币不发归正人而还帝慰藉甚厚】夏四月金使完顔仲来【金主既许和乃遣仲来报问其书称大金皇帝致书于侄宋皇帝不书名不称阙下不书尊号】吴璘入朝五月封璘为新安郡王改判兴元府○金以布萨忠义为尚书左丞相赫舎哩志寜平章政事复戍河南○六月王刚中卒○以洪适佥书枢宻院事【适拜佥书帝谓钱端礼虞允文曰三省事可与洪适共议自是东西府始同班奏事】以令徳为安定郡王○秋八月立邓王愭为皇太子大赦【愭帝长子也】虞允文罢以洪适参知政事叶颙佥书枢宻院事○钱端礼罢【时久不置相端礼以首参闚之甚急太子愭夫人端礼女也殿中侍御史唐尧封论端礼帝姻不可任执政坐迁太常少卿馆阁士相与上疏排端礼者皆被斥吏部侍郎陈俊卿言夲朝不以戚属为相最有深意陛下所宜守帝纳其言端礼憾之出俊卿于建康及太子立端礼不得已引嫌奉祠先是恭王惇夫人李氏生子而端礼女亦生子恭王府直讲王淮白端礼曰恭王夫人子是为皇长嫡孙端礼不怿翌日奏嫡庶具载礼经讲官当以正论辅导不应为此邪说遂以倾邪不正为淮罪与外任】九月以汪澈知枢宻院事○冬十二月以洪适为尚书右仆射兼枢宻使汪澈为枢宻使叶颙参知政事
　　【丙戊】二年【金大定六年】春二月金左丞相布萨忠义卒【忠义动由礼义谦以接下敬儒重士与人交侃侃如也善驭将卒能得其死力为宰辅数年知无不言故能以外戚兼任将相以功名终】三月洪适罢【适以文学闻望遭时遇主自中书舎人半歳四迁至右相然无大建明以究其所学防霖雨适引咎乞免帝从之】金命女真人习进士业【翰林学士图克坦子温进所译史记西汉书贞观政要白氏防林等金主命颁行之遂选诸路学生三十余人令编修官温特赫吉达教以古书习作诗防焉】以魏杞同知枢宻院事○夏四月汪澈罢【澈在枢府帝密访人材澈荐百有十八人尝奏言臣起寒逺所以报国惟无私不欺尔其自奉清约贱贵弗渝】五月叶颙罢以魏杞参知政事林安宅同知枢宻院事蒋芾佥书院事○秋八月林安宅免【安宅劾叶颙子受金失实出居温州】诏吴璘复判兴州○冬十一月诏两淮总领所得自造防子○粥诸路营田○十二月以叶颙知枢宻院事○以叶颙魏杞为尚书左右仆射并兼枢宻使蒋芾参知政事陈俊卿同知枢宻院事○置制国用司以宰相领使【议者言近以宰相兼枢密使盖欲使宰相知兵也而不知财谷出入之原可乎且唐制宰相兼领三司使矣于是诏理财之要裕财为重自今宰相可带制国用使参知政事带同知】
　　【丁亥】三年【金大定七年】春二月出龙大渊为浙东总管曽觌为福建总管【大渊觌恃宠擅权龚茂良刘度胡沂张震周必大皆以论二人奸罪坐斥洪迈言于陈俊卿曰大渊觌言郑闻当除右史某当除某官信乎俊卿以迈言质于帝帝怒遂出二人于外】以虞允文知枢宻院事○帝从太上皇帝幸玉津园○三月帝从太上皇帝幸聚景园○秀王夫人张氏薨【帝成服于后苑】夏五月四川宣抚使吴璘卒诏制置使汪应辰主管宣抚司事徙治利州【璘刚勇喜大节略苛细代兄玠守蜀二十年隠然为方面之重威名亚于玠上皇尝问胜敌之术璘对曰弱者出战强者继之上皇曰此孙武三驷之法一败而二胜也璘选诸将率以功有荐才者璘曰兵官非尝试难知其才以小善进之则侥幸者获志而边人宿将之心怠矣】六月以呉挺为兴州都统制利州安抚使【挺璘子也】以虞允文为四川宣抚使○皇后夏氏崩○秋七月皇太子愭卒【諡曰庄文】櫕安恭皇后于临安府之修吉寺○冬十一月丙寅合祀天地于圜丘戊辰雷叶颙魏杞免【帝以郊祀而雷出非时用汉制罢颙杞相颙为人简易清介与物若无忤至处大事则毅然不可夺】以陈俊卿参知政事刘珙同知枢宻院事【珙初为翰林学士言于帝曰世儒多病汉髙帝不恱学轻儒生臣以为汉髙帝所不恱者特腐儒俗学耳使当时有以二帝三王之学告之知其必敬信功烈不止此因陈圣王之学所以明理正心为万事之纲帝称善至是荐张栻汪应辰陈良翰学行于帝】十二月金主以富察通为肇州防御使赐以金带【金主赐通金带谕之曰卿虽有才然用心多诈朕左右须忠实人故命卿补外赐卿金带者答卿服劳之久也因顾谓左宣徽使敬嗣晖曰如卿不可谓无才所欠者纯实耳又谓宰臣曰海陵不辨人才优劣惟徇已欲多所陞擢朕以此为戒止取实才用之近闻蠡州同知伊喇延夀在官汚滥询其出身乃正隆时鹰房子如鹰房厨人之类可典城牧民耶自今如此局分不得授以临民职任又曰朕治天下方与卿等共之事有不可各当靣陈以辅朕之不逮慎毋阿顺取容卿等致位公相正行道扬名之时茍或偷安自便虽为今日之幸后世以为何如又谓敬嗣晖曰凡为人臣上欲要君之恩下欲干民之誉必亏忠节矣又谓平章政事完顔思敬曰朕思得贤士寤寐不忘自今朝臣出外即令体访外任职官亷能及草莱之士可以助治者以闻又谕宰臣曰卿等举用人才凡已所知识必使他人举奏朕甚不喜如其果贤何必以亲疎为避忌也又曰海陵时修起居注不任直臣故所书多不实可访求得实详而録之】
　　【戊子】四年【金大定八年○西辽主耶律珠勒呼天禧元年】春二月以蒋芾为尚书右仆射兼枢宻使制国用使○诏蒋芾常朝赞拜不名芾辞许之○以王炎佥书枢宻院事○三月以晁公武为四川制置使○夏四月礼部员外郎李焘上所修续通鉴长编【焘博极羣书慨然以史自任本朝典故尤悉力研覈仿资治通鉴例断自建隆至治平为一百八卷上之于朝】五月行乾道厯○金主命自今宫中之饰勿得用黄金【金主雅尚俭素尝谓秘书监伊喇子敬曰唐虞之时未有华饰汉惟孝文务为纯俭朕于宫室惟恐过度其或兴修即损宫人歳费以充之今亦不复营建矣如宴饮之事近惟太子生日及歳元饮之亦未尝至醉至于佛法尤所未信梁武帝为同泰寺奴辽道宗以民户赐寺僧复加以三公之官其惑深矣又曰亡辽日屠食羊三百亦岂能尽用徒伤生耳朕每当食常思贫民饥馁犹在已也彼身为恶而口祈福何益之有如海陵以张仲轲为諌议大夫何以得闻忠言朕与大臣论议一事非正不言卿等不以正对岂人臣之道也又曰朕见宫中竹有枯瘁者欲令更植恐劳人而止】六月蒋芾以母丧去位○召福建总管曽觌入见寻遣还官【浙东总管龙大渊卒帝怜之因召觌觌至帝欲留之刘珙諌曰此曹奴厚赐之可也引以自近而待以賔友使得预闻政事非所以増圣徳整朝纲也陈俊卿亦曰自二人出外天下大快若复留之恐失众望帝然之觌怏怏而去】秋八月刘珙罢【主管殿前司公事王琪奉诏按视两淮城壁琪擅令扬州増筑新城扬民言不便珙乞罢琪帝不恱珙遂罢陈俊卿言珙正直有才愿留之帝不听】冬十月起复蒋芾为尚书左仆射兼枢宻使制国用使【时有密防欲今歳大举芾奏天时人事未至帝不恱】以陈俊卿为尚书右仆射兼枢宻使制国用使○十二月蒋芾乞终丧许之○西辽承天太后博克硕寛弑其夫萧图鲁卜其舅萧额哩哷起兵诛之复立仁宗子珠勒呼为帝【博克硕寛与圗鲁卜弟巴噶济苏尔通出圗鲁卜为东平王而杀之圗鲁卜之父额哩哷以兵问罪遂杀博克硕寛及巴噶济苏尔迎仁宗次子珠勒呼立之】
　　【己丑】五年【金大定九年】春二月以梁克家佥书枢宻院事○以王炎参知政事○三月召四川宣抚使虞允文还以王炎代之【陈俊卿荐允文才堪将相故也】夏五月帝不视朝【以射弩断伤目故也】六月帝始视朝【陈俊卿言于帝曰陛下未能忘骑射者盖志图恢复耳诚能任智谋之士以为腹心仗武猛之将以为爪牙明赏罚以鼓士气恢信义以懐归附则英声义烈不出樽俎之间而敌人固已逡巡震叠于千万里之逺尚何待区区驰射于百歩之间哉】以虞允文为枢宻使○秋七月召曽觌入见复以为浙东总管【陈俊卿虞允文諌故复出之】八月甲申朔日有食之○以陈俊卿虞允文为尚书左右仆射并兼枢宻使制国用使【俊卿以用人为已任所除吏皆一时选奬亷退抑奔竞或才可用而资歴浅者则密荐于帝未尝语人每接朝士及牧守自逺至必问以时政得失人才贤否允文为相亦以人才为急尝籍为三等有所见闻即记之号材馆録故所用皆知名士】
　　【庚寅】六年【金大定十年】春二月诏均役限田○三月以王抃知閤门事○帝从太上皇帝幸聚景园○罢四川制置使司【以晁公武与王炎不协也】夏四月罢吏部尚书汪应辰【应辰刚方正直敢言不避在朝多革弊政中贵人皆侧目上皇方甃石池以水银浮金鳬鱼于上帝过之上皇指示曰水银正乏此买之汪尚书家帝怒曰汪应辰力言朕置房廊与民争利乃自贩水银耶时赐发运使史正志缗钱二百万为均输和籴之用应辰三上疏论之遂出知平江府然水银实非买应辰家也】五月陈俊卿罢【虞允文建议遣使如金以陵寝为请俊卿以为未可允文请不已帝手札谕俊卿俊卿奏曰陛下痛念祖宗思复故疆然大事须万全俟一二年吾力稍完乃可不敢迎合意指以误国事帝意方乡允文俊卿以论不合因力求去遂判福州陛辞犹劝帝逺佞亲贤修政攘敌泛使不可轻遣俊卿天资忠孝清严好礼终日无惰容平居恂恂若不能言而在朝廷正色危论分别邪正斥权势无所顾避凡所奏请闗治乱安危之大者其居中书知无不言言无不尽盖其立志一以先哲为法非他相所可拟也】夏相任得敬分其国以自封夏主为请命于金金主不许【初夏主仁孝之嗣位也国内多乱任得敬抗御有功遂相夏国专政二十余年隂蓄异志欲圗夏国诬杀宗亲大臣其势渐逼仁孝不能制是歳乃分西南路及灵州罗庞岭地与得敬自为国且上表为得敬求封金主以问宰相尚书令李石等曰事系彼国我何与焉不如因而许之金主曰有国之主岂肯无故分国与人此必权臣逼夺非夏主本意况夏国称藩歳久一旦迫于贼臣朕为四海主宁容此耶若彼不能自正则当以兵诛之不可许也乃却其贡物赐仁孝诏曰先业所传亦当固守今兹请命事颇靡常未知措意之由来续当遣使以询尔得敬遂密通宋以求助宋以蜡丸书答之夏人得之得敬计无所施始有惧心仁孝乃谋诛之】闰月以范成大为金国祈请使【求陵寝地及更定受书礼盖泛使也绍兴中金使者至捧书升殿北面立榻前跪进帝降榻受书以授内侍金主初立使者至陈康伯令伴使取书以进及汤思退当国复循绍兴故事帝意悔之故令成大口以为请成大乞并载于书中帝不从成大至金密草奏具言受书式懐之入初进国书辞气慷慨金君臣方倾听成大忽奏曰两朝共为叔侄而受书礼未称臣有疏搢笏出之金主大骇曰此岂献书处耶左右以笏摽起之成大屹不动必欲书达既而归馆所金主遣使宣防取奏成大未之起也金庭纷然其太子允恭欲杀成大或劝止之竟得全节而归其复书略云和好再成界山河而如旧缄音遽至指巩洛　为言既云废祀欲伸追逺之懐止可奉迁即俟到期之报至若未归之旅榇亦当并发于行涂抑闻附请之辞欲变受书之礼于尊卑之分何如顾信誓之诚安在于是二事皆无成功初议遣使祈请陵寝士大夫有忧其无备而召兵者辄斥去之起居郎张栻入对帝曰卿知敌国事乎栻对曰不知也帝曰金国饥馑连年盗贼四起栻曰金人之事臣虽不知境内之事则知之矣帝曰何也栻曰臣窃见比年诸道多水旱民贫日甚而国家兵弱财匮官吏诞谩不足倚赖正使彼实可圗臣惧我之未足以圗彼也帝黙然久之栻复奏曰臣窃谓陵寝隔絶诚臣子不忍言之至痛然今日未能奉辞以讨之又不能正名以絶之乃欲卑辞厚礼以求于彼则于大义已为未尽而或犹以为忧者盖见我未有必胜之形故也夫必胜之形当在于早正素定之时而不在于两阵决机之日今日但当下哀痛之诏明复雠之义显絶金人不与通使然后修徳立政用贤养民选将练兵以内修外攘进战退守通为一事必治其实而不为虚文则必胜之形隠然可见虽有浅陋畏怯之人亦且奋跃而争先矣帝深纳之】以梁克家参知政事○秋八月夏任得敬伏诛○冬十月髙丽翼阳公皓废其君晛而自立【皓晛弟也以让国告于金金主曰让国大事也必皓篡之耳却其使而命有司详问皓复取晛表言称父遗训传位于皓金主乃封之】十一月以赵雄为中书舎人【起居舍人赵雄请置局议恢复帝喜故进用之】召曽觌提举佑神观○赵雄如金【贺生辰也别函书请陵寝及更受书之礼金主不许而谓雄曰汝国何舍钦宗灵柩而请巩洛山陵如不欲钦宗之柩我当为尔国葬之耳】
　　【辛夘】七年【金大定十一年夏干祐元年】春正月丙子朔上太上皇帝尊号○金主命羣臣勿得相馈献【尚书省奏汾阳节度副使牛信昌生日受馈献法当夺官金主曰朝廷行事茍不自正何以正天下尚书省枢密院生日节辰馈献不少此而不问小官馈献即加按劾岂正天下之道自今宰执枢密馈献亦宜罢去又谓宰臣曰五品以下阙员甚多而难于得人三品以上朕则知之五品以下不能知也卿等曽无一言见举者欲画久安之计兴百姓之利而无良辅佐所行皆寻常事耳虽日日视朝何益之有卿等宜思之】帝作敬天图【取书中所载天事也】二月立恭王惇为皇太子大赦徙封庆王恺为魏王【庄文太子卒庆王恺以次当立帝以恭王惇英武类已越次立之而进封恺为魏王判宁国府】诏僧寺道观毋免税役○二月金葬钦宗皇帝于巩洛之原【以一品礼】以知閤门事张説佥书枢宻院事未拜而罢【说妻吴氏皇后女弟也说因攀援亲属擢拜枢府命下朝论哗然然未有敢诵言攻之者左司员外郎兼侍讲张栻独上疏切諌且诣朝堂责虞允文曰宦官执政自京黼始近习执政自相公始允文慙愤不堪栻复奏文武诚不可偏然今欲右武以均二柄而所用乃得如此之人非惟不足以服文吏之心正恐反激武臣之怒帝感悟防殿中侍御史李处全乞遣说按行边戍以息众论中书舍人范成大乞不草词说遂奉祠】夏四月以曽觌为安徳军承宣使○帝从太上皇帝幸聚景园○诏皇太子领临安尹○五月起复刘珙同知枢宻院事为荆襄宣抚使珙辞不拜○秋七月加四川宣抚使王炎枢宻使○九月帝从太上皇帝幸东园○安定郡王令徳卒○冬十月金乌凌阿天锡来【天锡来贺生辰要帝降榻问金主起居虞允文请帝还内命知閤门事王抃谕天锡以明日防庆节就见天锡沮而退明日防庆节天锡随班入见】金主幸太子宫【金主幸东宫谓太子曰吾儿在储贰之位朕为汝措天下当无复有经营之事汝惟无忘祖宗纯厚之风以勤修道徳为孝明信赏罚为治而已昔唐太宗谓高宗曰吾伐高丽不克终汝可继之如此之事朕不以遗汝如辽之海濵王以国人爱其子嫉而杀之此何理也子为众爱愈为美事所为若此安有不亡唐太宗有道之君而谓其子高宗曰尔于李勣无恩今以事出之我死宜即授以仆射彼必致死力矣君人者焉用伪为受恩于父安有忘报于子者乎朕御臣下惟以诚实耳羣臣称万歳】
　　【壬辰】八年【金大定十二年】春二月诏改尚书左右仆射同中书门下平章事为左右丞相○姚宪如金【贺受尊号也附请更受书之礼金人不许】以虞允文梁克家为左右丞相并兼枢宻使○罢左司员外郎兼侍讲张栻【宰相隂主张说欲申前命故出栻知袁州栻在朝仅一年召对至十七所言皆修身务学畏天恤民抑侥幸屛防谀于是宰执近习皆惮之】复以张説佥书枢宻院事罢侍御史李衡右正言王希吕直学士院周必大给事中莫济【李衡王希吕论说不可执政必大不草答诏济封还録黄帝诏翰林学士王曮草制权给事中姚宪书行而罢四人都人作四贤诗以纪之】以曽懐参知政事王之竒佥书枢密院事○三月诏省侍中中书令尚书令以左右丞相充其位○夏四月金尚书右丞相赫舎哩志寜卒【金主尝宴羣臣于太子宫顾志宁谓太子曰天下无事吾父子今日相乐皆此人力也及卒金主甚悼惜之曰志宁临敌身先士卒勇敢之气自太师梁王后未有如此人也】六月以令撎为安定郡王○秋七月以曽觌为武泰军节度使○金罢保安兰安塲【金主谓宰臣曰夏国以珠玉易我丝帛是以无用易我有用也故罢之】罢虞允文为四川宣抚使【帝命选諌官允文以李彦颖林光朝王质三人对皆鲠亮有文学为时所推重帝不报而用曽觌所荐者允文梁克家争之不从允文遂力求去允文慷慨磊落有大志言动有则度人望而知为任重之器出入将相垂二十年孜孜忠勤至老愈笃】冬十二月金聴民采金银坑冶勿收税贡○粥官田
　　【癸巳】九年【金大定十三年】春正月王炎王之竒罢以张説同知枢宻院事沈复郑闻佥书院事○粥营田○二月赠苏轼为太师○三月帝从太上皇帝幸聚景园○夏五月壬辰朔日有食之○以朱熹主管台州崇道观【熹徽州婺源人少有求道之志父松知饶州病亟属熹曰胡宪刘勉之刘子翚三人学有渊源吾所敬畏吾即死汝往事之熹既博求之经传复徧交当世有识之士及举进士为泉州同安主簿罢归闻延平李侗学于罗从彦得伊洛之正遂徒步往从之故其学以穷理致知反躬实践而主于居敬尝谓圣贤道统之传散在方册圣经之防不明而道统之传始晦于是竭其精力研穷圣贤之经而注释之绍兴末以辅臣荐召不起帝初即位诏求直言熹上封事言帝王之学必先格物致知以极夫事物之变使义理所存纎悉毕照则自然意诚心正而可以应天下之务又言修攘之计不时定者讲和之说误之也夫金人于我有不共戴天之雠不可和也明矣愿断以义理之公闭闗絶约任贤使能立纲纪厉风俗数年之后国富兵强视吾力之强弱观彼衅之浅深徐起而圗之隆兴初复召入对言君父之雠不与共戴天今日所当为者非战无以复雠非守无以制胜时相汤思退方倡和议不恱除武学博士又与洪适论不合而归陈俊卿刘珙荐为枢密院编修官累召不至梁克家奏乞褒録之帝曰熹安贫守道亷退可嘉命主管崇道观○胡宪安国从子也生而静慤不妄笑语平居危坐植立时然后言虽仓卒无疾言遽色人犯之未尝校绍兴中与刘勉之同入太学时禁伊洛之学宪与勉之求得程頥之书潜抄黙诵夜以继日闻涪陵谯定受易学于頥二人往从受业久未有得定曰心为物渍故不能有见惟学乃可明耳宪悟曰所谓学者非克己工夫耶自是一意下学不求人知一旦揖诸生归崇安故山力田卖药以奉其亲从游者日众号籍溪先生日与学者训接以为已之学闻者始而笑中而疑久而观其所以修身事亲接人者无一不如所言遂翕然恱服朱熹尝言从宪及勉之子翚三君子游而事籍溪先生为久得其学为多仕终秘书省正字○刘勉之从谯定刘安世杨时受学卒业乃还崇安即邑近郊结草为堂读书其中力耕自给澹然无求于世惟与胡宪刘子翚日相往来讲论学者踵至勉之随其材品为说圣贤之道门人号曰白水先生朱熹得道统之正自勉之始○刘子翚太师韐之仲子以父死国难痛愤致疾弃兴化通判隠居武夷山中不出者十七年与胡宪刘勉之交相得每见讲学外无杂学他所与游皆知名士而期以任重致逺者惟朱熹而已初熹从子翚游子翚以易之不逺复三言俾佩之终身学者称为屏山先生】金禁女真人毋得译为汉姓【金主尝谓宰臣曰宗室中有不任官事者若不加恩泽于亲亲之道有所未朕欲授以散官量予廪禄未知前代何如左丞石琚曰陶唐之亲九族周家之内睦九族见于诗书皆帝王美事也又尝御睿思殿命歌者歌女真词顾谓太子曰朕思先朝所行之事未尝暂忘故时听此词亦欲令汝辈知之汝辈自幼惟习汉人风俗不知女真纯实之风至于文字语言或不通晓是忘本也汝辈当体朕意至于子孙亦当遵之也】秋七月金复以防寜府为上京【金主尝谓宰臣曰防宁乃国家兴王之地自海陵迁都永安女真人寖忘旧风朕时尝见女真风俗迄今不忘今之燕饮音乐皆习汉风盖以备礼也非朕心所好东宫不知女真风俗第以朕故犹尚存之冀时一变此风非长久之计也甚欲一至防宁使子孙得见旧俗庶防习效之耳至是复以防宁为上京】冬十月梁克家罢【克家时独相贵戚权幸不少假借而外济以和至是以议金使朝见授书仪朝廷欲移文泗州示金生辰使完顔襄使正其礼克家以为不可与张说不合遂求去出知建宁既而金使果不从】以曽懐为右丞相郑闻参知政事张説知枢宻院事沈复同知院事○十二月沈复罢以姚宪佥书枢宻院事○金初以防试国子【每防一道五百字以上成寻加论一道谓之防论进士】
　　【甲午】淳熙元年【金大定十四年】春正月交趾入贡诏封李天祚为安南王○二月四川宣抚使虞允文卒以郑闻代之○夏四月以姚宪参知政事叶衡佥书枢宻院事○六月姚宪罢以叶衡参知政事○秋七月复以郑闻参知政事○以薛良朋为四川安抚制置使○以曽懐为右丞相兼枢宻使○八月张説免【帝亷知其欺罔也】以杨倓佥书枢宻院事○九月加曽觌开府仪同三司○冬十月郑闻卒○金图画功臣于衍庆宫【金主思太祖太宗创业艰难求当时羣臣勲业最著者二十一人圗画于衍庆宫圣武殿之左右庑辽王舍音金源郡王萨哈辽王鄂特本秦王尼玛哈宋王斡里雅布梁王乌珠金源郡王希卜苏金源郡王斡鲁金源郡王乌舍金源郡王罗索楚王穆里延鲁王栋摩金源郡王尼楚赫随国公阿里罕金源郡王都古噜纳豫国公普嘉努金源郡王萨里罕兖国公刘彦宗特进乌楞古齐国公韩企先特进习宗】十一月甲申朔日有食之○以龚茂良防知政事○杨倓罢○曽懐罢以叶衡为右丞相兼枢宻使【衡有才智由小官不十年至宰相人谓出于曽觌】十二月以李彦颖佥书枢宻院事○以沈复为四川宣抚使范成大为制置使
　　【乙未】二年【金大定十五年】夏六月以沈复同知枢宻院事罢四川宣抚司○秋八月以汤邦彦为金国申议使九月叶衡罢【帝谕执政选使求河南陵寝地叶衡奏左司諌汤邦彦有口辨宜使邦彦请对问所以遣既知荐出于衡恨之因奏衡对客有讪上语帝大怒即日罢】沈复罢○赠赵鼎为太傅追封丰国公○髙丽赵位宠以慈悲岭至鸭緑江四十余城叛降于金金主不受【赵位宠高丽西京留守也以地叛附于金金主曰朕懐绥万邦岂助叛臣为虐执其使付高丽位宠遂伏诛】闰月以李彦颖参知政事王淮佥书枢宻院事○冬十月帝诣徳夀宫加上太上皇帝尊号十二月朝徳夀宫行庆夀礼大赦【太上皇帝夀七十也】
　　【丙申】三年【金大定十六年】春三月丙午朔日有食之○夏四月金主命京府设学养士【金主尝从容与从官论古今废兴事曰经籍之兴其来久矣垂教后世无不尽善今之学者既能诵之必须行之然知而不能行者多矣茍不能行诵之何益女真旧风最为纯直虽不知书然其善与古书所载无异汝等当习学之旧风不可忘也又谓太子等曰大凡资用当务节省有余可周亲戚勿妄费也因举所御服曰此服已三年未尝更换尚尔完好汝等宜识之又谓宰相曰朕年老矣恐因一时喜怒处置有所不当卿等即当执奏毋为靣从成朕之失又曰今在下僚岂无人才但在上者不为汲引恶其材胜已耳又曰今在位不闻荐贤何也昔秋仁杰起自下僚力扶唐祚使既危而安然非娄师徳何以自荐乎又曰人多奉释老意欲徼福朕蚤年亦颇惑之旋悟其非且上天立君使之治民若盘乐怠忽欲以侥幸祈福难矣果能爱养下民上当天心福必报之】五月安南国王李天祚卒子龙嗣○召朱熹为秘书郎不至【龚茂良行丞相事言熹操行耿介除秘书郎或防之帝诏茂良曰虗名之士恐壊朝廷防熹力辞不至遂改主管武夷山冲佑观】汤邦彦有罪窜于新州【邦彦至金金人拒不纳旬余乃引见夹道皆控露刃之士邦彦怖不能措一辞而出帝怒其无状诏编管之自是陵寝之议遂止】秋八月以王淮同知枢宻院事赵雄佥书院事○立贵妃谢氏为皇后【后丹阳人幼孤鞠于翟氏因冒姓翟及长被选入宫侍吴太后后以赐帝累位贵妃夏后崩中宫虗位妃侍帝过徳夀宫太上谕帝立之复姓谢氏】
　　【丁酉】四年【金大定十七年】春正月行淳熙厯○髙丽致贡于金【高丽遣使谢不纳叛于金金有司奏高丽所进玉带乃石似玉者金主曰小国无能辨识误以为玉耳且人不易物惟徳其物若复却之岂礼体也哉】二月帝谒孔子遂临太学【帝诣太学只谒先圣退御敦化堂命祭酒林光朝讲中庸遂幸武学谒武成王庙】以胡元质为四川制置使○金主命葬宋辽宗室于河南广寜旧陵○夏六月龚茂良罢【自叶衡罢茂良以首参行相事防帝思史浩自明州召为醴泉观使兼侍读茂良知帝将相之因力求去帝曰朕以经筵召浩卿不须疑既而曽觌欲以大资禄其孙茂良以文武官各随本色防补格法缴进觌因茂良入堂道间俾直省官贾光祖等当道不避街司叱之光祖曰参政能防时茂良奏曰臣固不足道所惜者朝廷大体帝遣觌诣政府谢茂良取光祖于临安府挞之御扎宣问施行太遽茂良待罪帝遣使谕复位会觌党谢廓然赐出身除殿中侍御史中书舎人林光朝缴还词头帝怒罢光朝光朝与茂良同乡里茂良遂引疾求去廓然复论之帝谕茂良曰朕极知卿不敢忘欲保全卿去俟议恢复卿当再来遂出知建康茂良犹手疏恢复六事帝曰卿五年不说恢复何故今日及此退朝甚怒曰福建子不可信如此觌自是益肆矣】以王淮防知政事○秋七月罢王雱从祀孔子庙庭○九月丁酉朔日有食之○冬十月夏献百头帐于金金主却之【夏献本国所制百头帐金主曰夏国贡献自有方物却之】
　　【戊戌】五年【金大定十八年】春正月侍御史谢廓然乞戒有司毋以程頥王安石之説取士从之○三月李彦頴罢○以史浩为右丞相兼枢宻使王淮知枢宻院事赵雄防知政事【帝谓浩曰自叶衡罢虗席以待卿久矣】夏四月以陈俊卿判建康府【时曽觌王抃甘升三人盘结擅政进退大臣权震中外士大夫争附之俊卿自兴化赴建康过阙入对因极言三人招权纳贿荐进人才而以中批行之等事且曰去国十年见都城谷贱人安惟士大夫风俗大变帝曰何也俊卿曰向士大夫奔觌抃之门十才一二尚畏人知今则公然趋附已七八不复顾忌矣人才进退由私门大非朝廷美事臣恐二人壊朝廷纪纲废有司法度败天下风俗累陛下圣徳耳帝始悟二人之奸渐疎之觌逾年死】以朱熹知南康军【史浩荐之也】以范成大防知政事六月罢○以钱良臣佥书枢宻院事○以吴挺为利州西路安抚使知兴州○秋七月金主命吏再犯赃者悉除名【金主曰职官始犯赃罪容有过误至于再犯是无改过之心自今再犯不以赃多少并除名】冬十一月史浩罢【浩喜荐人才凡名士皆在朝中王十朋莫济尝劾浩陈之茂尝毁之浩皆荐而用焉帝曰卿岂以徳报怨耶浩曰臣不知有怨若以为怨而以徳报之是有心也其寛厚类此至是求去遂罢为少傅醴泉观使兼侍讲】以赵雄为右丞相王淮为枢宻使钱良臣参知政事○金尚书省拟内族额尔克为刺史金主不许【尚书省奏拟同知永宁军节度使事额尔克为刺史金主曰额尔克年幼于事未练佐贰官可也郡守系千里休戚安可不择人而私其亲耶若以亲亲之恩赐与虽厚无害于政使之治郡而非才则一境何赖焉】
　　【己亥】六年【金大定十九年】春三月録赵鼎岳飞子孙赐以京秩【庚子】七年【金大定二十年】春二月魏王恺卒【恺寛慈为帝深爱虽以宗社大计出恺于外然心每念之赐赉不絶及卒帝然曰向所以越次建储正为此子福气差薄耳諡惠宪二子摅抦摅早卒】以子栋为安定郡王○右文殿修撰张栻卒【栻病且死犹手疏劝帝亲君子逺小人信任防一已之偏好恶公天下之理天下传诵之栻有公辅之望年四十八而卒帝闻之嗟叹不己朱熹与黄榦书曰吾道益孤矣栻颖悟夙成父浚爱之自幼学所教莫非仁义忠孝之实长师胡宏宏以孔门论仁亲切之防告之栻退而思若有得焉宏称之曰圣门有人矣栻益自奋厉以古圣贤自期作希顔録天性表里洞然勇于从义无毫髪滞吝每进对必自盟于心不以人主意恱辄有所随顺帝尝言仗节死义之臣难得栻对当于犯顔敢谏中求之若平时不能犯顔敢谏他日何望其仗节死义帝又言难得办事之臣栻对陛下当求晓事之臣不当求办事之臣若但求办事之臣则他日败陛下事者未必非此人也其知抚严袁州静江江陵府在郡暇日召诸生告语民以事至庭必随事开晓具为条教大抵以正礼俗明伦纪为先斥异端毁淫祠而崇社稷山川古先圣贤之祀栻闻道甚早朱熹尝言已之学乃铢积寸累而成如敬夫则以大本卓然先有见者也栻所著论语孟子说太极圗说洙泗言仁诸葛武侯传经世纪年行于世栻尝言曰学莫究于义利之辨义者本心之当为非有为而为之也有为而为则皆人欲非天理矣学者称为南轩先生】夏五月以周必大参知政事谢廓然佥书枢宻院事【必大为翰林学士防六年制命温雅周尽事情为　时词臣之冠及拜参政帝谓之曰执政于宰相固和而不同前此宰相议事执政更无语何也必大对曰大臣自应互相可否自秦桧当国执政不敢措一辞后遂以为当然陛下虗心无我人臣乃欲自是乎惟人事不敢有隠则大事无由蔽欺帝深然之】冬十二月以朱熹提举江西常平茶盐公事【熹知南康值歳不雨讲求荒政多所全活访唐李渤白鹿洞书院遗址奏复其旧为学规俾守之是年大旱诏监司郡守条具民间利弊熹上疏言天下之务莫大于恤民而恤民之本在人君正心术以立纪纲今宰相台省师傅賔友谏诤之臣皆失其职而陛下所与亲密谋议者不过一二近习之臣上以蛊惑陛下之心志下则招集天下士大夫之嗜利无耻者盗陛下之权窃陛下之柄使陛下之号令黜陟不复出于朝廷而出于一二人之门名为陛下独断而实此一二人者隂执其柄臣恐莫大之祸必至之忧近在朝夕而陛下独未之知帝读之大怒曰是以我为亡也熹以疾请祠不报陈俊卿荐之赵雄亦言于帝曰士之好名陛下疾之愈甚则人之誉之愈众无乃适所以高之不若因其长而用之彼渐当事任能否自见矣帝以为然故有是命】诏禁洛学【秘书郎赵彦中奏疏曰科举之文儒宗文师成式具在今乃祖性理之说以浮言游词相高士之信道自守以六经圣贤为师可矣而别为洛学饰怪惊愚外假诚敬之名内济虗伪之实士风日弊人才日偷望诏执事使明知圣朝好恶所在以变士风帝从之】嗣濮王士輵卒○金以衍圣公孔总兼兖州曲阜县令
　　【辛丑】八年【金大定二十一年】春正月金追废海陵炀王亮为庶人【讨其弑熙宗也】二月以士歆嗣濮王○夏四月安定郡王子栋卒○秋七月著作郎吕祖谦卒【祖谦夷简五世孙也自其祖好问徙居婺州祖谦自四世祖希哲从程頥游以儒行名一世故其家子孙有中原文献之传祖谦复师林之竒汪应辰胡宪而友张栻朱熹学以闗洛为宗旁稽载籍心平气和不立崖异一时英伟之士皆归心焉少卞急一日诵孔子言躬自厚而薄责于人忽觉平时忿懥涣然冰释朱熹尝言学如伯恭方是能变化气质其所讲画将以开物成务既卧病而任重道逺之志不衰居家之政皆可为后世法年四十五而卒着读书记大事记皆未成书考定古周易书说阃范官箴辨志緑皇朝文鉴行于世学者称为东莱先生】八月以陈岘为四川制置使赵雄罢【雄自四川幕官陈恢复之防为帝所竒不数年致位右相每进见必曰二帝在沙汉未尝离口及独相蜀人在朝者仅十数有言雄多私里党者帝亦眷注已衰乃命大臣进拟皆于姓名下注本贯封入遂为故事及陈岘帅四川命从中出雄遂求去乃出知泸州】以王淮为右丞相兼枢宻使谢廓然同知枢宻院事【淮既相问太子侍读杨万里曰宰相先务何事万里曰人才淮因问其人万里即疏朱熹袁枢以下六十人】九月钱良臣罢○以朱熹提举浙东常平茶盐公事【浙东大饥王淮荐熹乃自江西改浙东熹即日单车就道召入对首陈灾异之由与修徳任人之说因及时政之缺凡七事帝深纳之熹至部即移书他郡募米商蠲其征米遂辕集熹日钩访民隠按行境内单车屏徒从所至人不及知郡县官吏惮其风采至自引去所部肃然凡政有不便于民者悉厘革之有短熹者谓其疏于为政帝谓王淮曰朱熹政事却有可观淮言修举荒政是行其所学民被实恵宜进职以徴之乃进熹直徽猷阁】十二月下朱熹社仓法于诸路【朱熹言乾道四年民艰食熹请于府得常平米六百石赈贷夏受粟于仓冬则加息计米以偿自后随年敛防歉蠲其息之半大饥则尽蠲之凡十有四年得息米造仓三间及以元数六百石还府见储米三千一百石以为社仓不复收息每石止收耗米三升以故一乡四五十里间虽遇凶年人不缺食请以是行于仓诏下其法于诸路其法以十家为甲甲推一人为首五十家则推一人通晓者为社首其逃军及无行之士与有税钱衣食不缺者并不得入甲其应入甲者又问其愿与不愿愿者开具一家大小口若干大口一石小口五斗五歳以下不预置籍以贷之其以湿恶不实还者有罚】
　　【壬寅】九年【金大定二十二年】春正月枢宻都承防王抃有罪免○夏六月谢廓然卒○秋七月以李彦颖参知政事○九月以王淮梁克家为左右丞相并兼枢宻使○以子形为安定郡王○徙朱熹提防江西刑狱熹遂奉祠【朱熹行部至台知州唐仲友为其民所讼熹按得其实而仲友与王淮同里且为姻家已除江西提刑未行而熹论之淮匿其章不以闻熹论益力章前后六上淮不得已夺仲友江西新命以授熹熹辞不拜遂差主管台州崇道观】
　　【癸夘】十年【金大定二十三年】春正月以施师防佥书枢宻院事○李彦颖罢○二月内侍提举徳夀宫陈源有罪窜于郴州【源恃恩专恣其厮役亦补官帝闻而恶之乃窜郴州籍其家以进徳夀宫】三月知遂寜府李焘上续资治通鉴长编【凡六百八十七卷】夏六月陈贾请禁伪学【王淮以唐仲友之故怨朱熹欲沮之于是吏部尚书郑丙上疏言近世士太夫有所谓道学者欺世盗名不宜信用帝已惑其说淮又以大府寺丞陈贾为监察御史贾因靣对首论曰臣窃谓天下之士所学于圣人之道者未始不同既同矣而谓已之学独异于人是必假其名以济其伪者也邪正之辨诚与伪而已矣表里相副是之谓诚言行相违是之谓伪臣伏见近世士大夫有所谓道学者其说以谨独为能以践履为高以正心诚意克已复礼为事若此之类皆学者所共学者也而其徒乃谓已独能之夷攷其所为则又大不然不防于假其名以济其伪者耶臣愿陛下明诏中外痛革此习每于听纳除授之间考察其人摈弃勿用以示好恶之所在庶防多士靡然向风言行表里一出于正无或肆为诡异以干治体实宗社无疆之福盖指熹也帝从之由是道学之名贻祸于世后直学士院尤袤以程氏之学为陈贾所攻言于帝曰道学者尧舜所以帝禹汤武所以王周公孔孟所以设教近立此名诋訾士君子故临财不茍得所谓亷介安贫守分所谓恬退择言顾行所谓践履行已有耻所谓名节皆目之为道学此名一立贤人君子欲自见于世一举且入其中俱无得免此岂盛世所宜有愿循名责实听言观行人情庶不壊于疑似帝曰道学岂不美之名正恐假托为奸真伪相乱耳】秋八月以施师防黄洽防知政事【洽为中丞尽言无隠然所论列未尝攟摭细故他慝以累其终身为人质直端重有大臣体尝言居家不欺亲仕不欺君仰不欺天俯不欺人幽不欺鬼神何用求福报哉】九月金译经史子书成命颁行之【译经所进所译易书论语孟子老子扬子文中子刘子及新唐书金主谓宰臣曰朕所以令译五经者正欲女真人知仁义道徳所在耳命颁行之寻用完顔乞奴言诏明安穆琨皆先读女真字经史然后承袭金主因曰但令稍通古今则不肯为非金主又谓宰臣曰女真进士可依汉儿进士补省令使夫儒者操行清洁非礼不行以吏出身者自幼为吏习其贪墨至于为官习性不能迁改政道兴废实由于此】以留正为四川制置使○冬十一月壬辰朔日有食之
　　【甲辰】十一年【金大定二十四年】春三月金主如防寜【金主将如防宁谕太子曰上京祖宗兴王之地欲与诸王一到或留三二年以汝守国譬之农家种田商人营财但能不坠父业即为克家子况社稷任重尤宜畏慎常时观汝甚谨今日能纾朕忧乃见中心孝也太子以不谙政务为辞金主曰政事无甚难但用心公正毋纳防邪久之自熟太子乃受守国寳三月壬寅金主发燕京太子守国五月己丑至上京居于光兴宫庚寅朝谒于庆元宫戊戌宴于皇武殿金主谓宗戚曰朕思故乡积有日矣今既至此可极欢饮君臣同之赐诸王妃主宰执百官命妇各有差宗戚皆沾醉起舞竟日乃罢】夏六月以周必大为枢宻使
　　【乙巳】十二年【金大定二十五年】春正月金主宴其宗戚于光徳殿【金主宴妃嫔亲王公主文武从官及宗室宗妇命妇与坐者千七百余人赏赉有差】夏四月金主宴其宗戚于皇武殿遂还燕【金主曲赦防宁府放免今年租税百姓年七十以上者补一官谓羣臣曰上京风物朕自乐之每奏还都辄用感怆祖宗旧邦不忍舍去万歳之后当置朕于太祖之侧卿等无忘朕言遂宴宗室宗妇于皇武殿大功亲赐官三阶小功二阶缌麻一阶年高属近者加宣武将军及封宗女赐银绢各有差曰寻常朕不饮酒今日甚欲成醉此乐亦不易得也宗室妇女及羣臣故老以次起舞进酒金主曰吾来数月未有一人歌本曲者吾为汝等歌之命宗室子弟叙坐殿下者皆坐殿上听金主自歌其词道玉业之艰难及继述之不易至慨想祖宗宛然如睹慷慨悲激不能成声歌毕泣下右丞相乌库哩元忠率羣臣宗戚捧觞上夀皆称万歳于是诸夫人更歌本曲如私家之防既醉金主复续调至一皷乃罢己夘发上京庚辰宗室戚属奉辞金主曰朕久思故乡甚欲留一二歳京师天下根本不能久于此也太平歳久国无征徭汝等皆奢縦往往贫乏朕甚怜之当务俭约无忘祖先艰难因泣数行下宗室戚属皆感泣而退金主遂行】六月金太子允恭卒○冬十二月帝上太上皇帝尊号于徳夀宫【太上夀八十也】以赵汝愚为四川制置使○金主以其孙原王乌达布判大兴尹【乌逹布金主嫡长孙太子允恭之子也既判大兴金主问宰臣曰原王大兴行事如何右丞纽祜禄噶达尔对曰闻都人皆称之金主曰朕令察于民间咸言见事甚明予夺皆当又闻有女真人诉事以女真语问之汉人诉事以汉语问之大抵习本朝语为善不习则淳风皆将弃矣左丞相张汝弼对曰不忘本者圣人之道乌逹布曰以西夏小邦崇尚旧俗犹能保国数百年金主曰事当任实一事有伪则防百真凡事莫如真实也】
　　【丙午】十三年【金大定二十六年】春正月庚辰朔帝诣徳夀宫行庆夀礼大赦○夏五月金以原王乌逹布为右丞相赐名璟【金主自即位以来贤相七人而执政不预焉布萨忠义赫舎哩良弼完顔守道石琚唐古安礼伊喇道图克坦克寜也金主尝谓宰臣曰齐桓中庸主也得一管仲遂成覇业朕夙夜以思惟恐失人朕既不知卿又不荐必俟全才而后举盖亦难矣如举某人长于某事朕亦量才用之朕与卿等俱老矣天下至大岂得无人荐举人才当今急务也又曰人之干能固不易得然不若徳行之士为优也又曰女真人中才杰之士难得新进士如图克坦鉴尔佳阿里布尼玛哈鉴辈皆可用之才也起身刀笔者虽才力可用其亷介之节终不及进士又曰卿等在省未尝荐士止限资格安能得人古有布衣入相者闻宋亦多用山东河南流寓疏逺之人皆不拘于贵近也本朝境土之大岂无其人自古岂有终身为相者耶又曰卿等职居辅相曽无荐举何也且卿等老矣殊无可以自代者乎惟朕尝言其人可用然后从而言之卿等既无所言必待朕知而后进用将复有防参政张汝霖对曰臣等茍有所知岂敢不荐但无人耳金主曰春秋诸国分裂土地褊小皆称有贤今天下之大岂无人才但卿等不举而已今朕自勉庶防致治他日子孙谁与共治乎汝霖有惭色又曰十室之邑必有忠信今天下之广岂得无人唐之顔真卿段秀实皆节义之臣终不升用亦当时大臣固蔽而不举耳卿等当不私亲故而举忠正之人朕将用之又曰朕治天下事有不可各当靣陈以辅不逮慎勿顺以取容卿等致位公相正行道扬名之时茍或偷安自便虽为今日之幸后世以为何如又曰帝王之政固以寛慈为徳然如梁武帝专务寛慈以至纲纪大壊朕尝思之赏罚不滥即是寛政也又曰朕观唐史见太宗行事初甚厉精晚年与羣臣议多饰词朕尝思始终如一今虽年高敬慎之心无时或怠又曰魏徴善諌所言皆国家大事今台谏惟指摘一二细事姑以塞责未尝有及国家大利害者岂知而不言欤无乃亦不知也又曰人皆以奉道崇佛设斋读经为福朕使百姓无寃天下安乐不胜于彼乎卿等居辅相之任诚能匡益国家使百姓利不惟身享其报亦将施及子孙矣又曰用人之道当自其壮年心力精强时用之若拘以资格则往往至耄老此不思之甚也且日月资考所以待庸常之人若才行过人岂可拘以常制又曰朕自即位以来言事者虽有狂妄未尝罪之卿等未尝肯尽言何也当言而不言是相疑也君臣无疑则谓之嘉防事有利害可竭诚言之又曰近侍局官须选忠直之人用之朕虽不听防言使佞人在侧将恐渐渍听从之矣又曰朕闻宋军自来教习不辍今我军专务游惰卿等勿谓天下既安而无豫防之心一旦有警军不可用顾不败事耶其令以时训练又曰朕年来惟以省约为务常膳止四五味已厌饫之宰臣曰天子自有制不同余人金主曰天子亦人耳妄费安用尝闻寳坻县尉防古特黙清亷特进一官而谓左丞噶逹尔曰凡为官但得清亷亦可矣安得全才之人时金主在位久国内无事思得贤才与图致治而大臣皆依违茍且无所匡辅故虽举贤之急求言之切不絶于口而不能底于大顺惜哉】秋闰七月以留正佥书枢宻院事【正在蜀以简素化民归装仅书数簏而已人服其清】冬十一月梁克家罢○金立原王璟为太孙
　　【丁未】十四年【金大定二十七年】春二月以周必大为右丞相施师防知枢宻院事○秋八月以留正参知政事○九月太上皇帝有疾冬十月帝罢朝侍疾赦○太上皇帝崩于徳夀殿遗诰太上皇后改称皇太后帝致丧三年【太上崩帝号恸擗踊逾二日不进膳谓王淮等曰晋孝武魏孝文实行三年丧服何妨听政淮对曰晋武虽有此意后来在宫中止用深衣练冠帝曰当时羣臣不能将顺耳自我作古何害淮曰御殿之时人主衰绖羣臣吉服可乎帝曰自有降等乃出内批曰大行太上皇帝奄弃至养朕当衰服三年羣臣自遵易月之令百官五上表请帝还内聴政不许至十二月辛丑禫祭百官释服羣臣三上表请御殿聴政不许】韦璞如金【告哀也】顔师鲁如金【致遗留物也金主见其中有玉器五玻璃器二十及弓剑之属命还之曰此皆彼国前主珍玩之物所宜寳蔵以无忘追慕今受之义有所不忍故也】十一月戊戌朔帝诣徳夀宫【自是朔望皆如之】帝始以素服视事于延和殿【帝以白布巾袍御殿诣徳夀宫则衰绖而杖如初】诏皇太子参决庶务○十二月大理寺奏狱空○金主禁女真人不得改称汉姓学南人衣饰
　　【戊申】十五年【金大定二十八年】春正月丁酉朔帝诣徳夀宫几筵行礼○皇太子初决庶务于议事堂○施师防罢以黄洽知枢宻院事萧燧参知政事○二月金富察克忠来【吊祭也】三月葬永思陵【洪迈请庙号世祖尤袤以光武以长沙王后布衣掘起不与哀平相继其称祖无嫌太上中兴虽同光武实继徽宗正统以子继父非光武比乃定号高宗】金主宴羣臣于神龙殿【金主宴羣臣于神龙殿诸王公主以次奉觞上夀金主驩甚以本国音自度曲言临御久春秋高渺然思国家基绪之重万世无穷之托以戒太孙璟极驩而罢】夏四月祔髙宗主于太庙【诏曰朕比下令欲衰绖三年羣臣屡请御殿易服故以布素视事内殿虽诏俟过祔庙勉从所请然稽诸典礼心实未安行之终制乃为近古宜体至意勿得有请】五月王淮罢【薛叔似论之也淮为相能尽心事上唯以唐仲友故力攻道学贻来世之害君子惜之】金建女真大学○六月以朱熹为兵部郎官未上而罢贬林栗知泉州【王淮罢周必大荐熹为江西提刑入奏事或要于路曰正心诚意之论上所厌闻慎勿复言熹曰吾平生所学惟此四字岂可隠黙以欺吾君乎及入对首言陛下居虗明应物之地而天理有所未纯人欲有所未尽是以为善不能充其量除恶不能去其根一念之顷公私邪正是非得失之机交战于其中愿自今以往一念之顷必察夫天理人欲果天理耶则敬以充之而不使少有壅阏果人欲耶则敬以克之而不使少有凝滞推而至于言语动作之间用人处事之际无不以是裁之则圣心洞彻而天下之事将惟陛下所欲为无不如志矣帝曰久不见卿浙东之事朕自知之今当处卿清要不复以州县为烦也时曽觌已死王抃已逐独内侍甘昪尚在熹力论之帝曰升有才熹曰小人无才安能动人主除兵部郎官熹以足疾乞祠兵部侍郎林栗与熹论易西铭不合遂论熹本无学术徒窃张载程頥之绪余为浮诞宗主谓之道学妄自推尊所至辄携门生十数人习为春秋战国之态妄希孔孟歴聘之风绳以治世之法则乱人之首也今采其虚名俾之入奏将置朝列以次收用而熹闻命之初迁延道途邀索高价门生迭为游说政府许以风闻然后入门既经陛对得防除郎而辄懐不满傲睨累日不肯供职是岂张载程頥之学教之然也縁熹既除兵部郎官在臣合有统摄若不举劾厥罪惟均望将熹停罢姑令停省以为事君无礼者之戒帝谓栗言过当而大臣畏栗之强莫敢深论乃命熹依旧江西提刑周必大言熹上殿之日足疾未瘳勉强登对帝曰朕亦见其跛曵左补阙薛叔似亦奏援之太常博士叶适上封事曰考栗劾熹之辞始末参验无一实者特发于私意而遂忘其欺耳至于其中谓之道学一语利害所系不独于熹盖自昔小人残害忠良率有指名或以为好名或以为立异或以为植党近忽剏为道学之目郑丙倡之陈贾和之居要津者密相付授见士大夫有稍慕洁修者辄以道学之名归之以为善为玷缺以好学为已愆相与指目使不得进于是贤士惴栗中才解体销声灭影秽徳垢行以避此名往日王淮表里台谏隂废正人盖用此术栗为侍从无以达陛下之徳意志虑而更袭用郑丙陈贾密相付授之说以道学为大罪文致语言逐去一熹固未甚害第恐自此游辞无实防言横生善良受祸何所不有伏望陛下正纪纲之所在絶欺罔于既形摧折暴横以扶善类奋发刚断以慰公言疏入不报防胡晋臣拜侍御史首劾栗喜同恶异无事而恉学者为党乃出栗知泉州而熹亦除直寳文阁奉祠而去】秋七月恩平郡王璩卒【帝友爱甚至每召璩内宴呼以官而不名赐予无筭卒追封信王】八月甲子朔日有食之○冬十一月作焕章阁【藏高宗御集也】十二月以朱熹为崇政殿説书熹辞不至【熹既归投匦进封事言大本急务大本者陛下之心急务则辅翼太子选用大臣振举纲纪变化风俗爱养民力修明军政凡此六事皆不可缓而本在于陛下之一心一心正则六事无不正一有人心私欲以介乎其间则虽惫精劳心不可为矣疏入夜漏下七刻帝已就寝亟起秉烛读之终篇明日除主管西太一宫兼崇政殿说书熹力辞乃以秘阁修撰奉祠】
　　【己酉】十六年【金太定二十九年】春正月金主雍卒太孙璟立【世宗在金诸帝中最为文明之主以夫人乌凌阿氏守节而死终身不立后性仁静节俭明达政事好贤纳谏尚文抑武南北讲和与民休息羣臣守职上下相安家给人足仓廪有余刑部断死罪嵗或十七人号称小尧舜岂虚语哉】黄洽罢○以周必大留正为左右丞相王蔺防知政事葛邲同知枢宻院事【帝自高宗崩即欲传位太子尝谕必大曰礼莫重于事宗庙而孟享多以病分诣事莫重于执丧而不得日至徳夀宫朕将退休矣因密赐绍兴传位亲札于必大命预草诏专以奉几筵侍东朝为意而进必大为首相】萧燧罢○更名徳夀宫为重华宫○皇太后徙居慈福宫○二月辛酉朔日有食之○帝传位于皇太子退居重华宫太子即位尊帝为至尊夀皇圣帝皇后为夀成皇后皇太后为夀圣皇太后【二月壬戊帝传位太子遂素服驾之重华宫太子即位】立妃李氏为皇后【后安阳人庆逺节度使道之女也道帅湖北闻道士皇甫坦善相人乃出诸女拜之坦见后惊不敢受拜曰此女当母天下坦言于高宗遂聘为恭王妃生嘉王扩妃性妬悍尝诉帝左右于高宗及夀皇高宗不怿谓吴后曰是妇将种吾为皇甫坦所误夀皇亦屡训之且令以皇太后为法不然行当废汝后疑其说出于太后憾之至是立为后】以谯熙载姜特立并知閤门事【帝东宫旧臣也】金主追尊其考故太子允恭为帝尊母图克坦氏为太后【庙号显宗】三月以史浩为太师○夏五月以王蔺知枢宻院事○周必大罢【初国子祭酒何澹为必大所厚澹欲迁官必大不即从而留正奏迁之澹由是憾必大及为谏议大夫即劾必大罢之必大纯笃忠厚能以善道其君】知閤门事姜特立有罪免【特立声势寖盛留正列其招权预政之罪乞斥逐之帝意未决防参知政事缺特立谒正曰上以丞相在位久欲迁左相叶翥张枃当择一人执政未知孰先正奏之帝大怒诏特立奉祠夀皇闻之曰真宰相也】秋七月金初设经童科
　　【庚戍】光宗皇帝绍熙元年【金章宗璟明昌元年】春正月丙辰朔帝朝于重华宫○二月殿中侍御史刘光祖乞禁道学之讥【光祖入对言曰近世是非不明则邪正互攻公论不立则私情交起此固道之消长时之否泰而实为国家之祸福社稷之存亡甚可畏也本朝士大夫学术最为近古初非有强国之术而国势尊安根本深厚咸平景徳之间道臻皇极治保太和至于庆厯嘉熈盛矣不幸而壊于熈丰之邪说疎弃正士招徕小人幸而元祐君子起而救之末流大分事故反覆绍圣元符之际羣凶得志絶灭纲常其论既胜其势既成崇观而下尚复何言臣始至时闻有讥贬道学之说而实未覩朋党之分逮臣复来则朋党已成而忠谏者获罪矣夫以忠谏为罪则去绍圣防何哉陛下即位之初凡所以进退率用人言初无好恶之私岂以党偏为主而一歳之内逐者纷纷往往推忠之言谓为沽名之举至于洁身以退亦曰愤怼而然欲激怒于至尊必加之以讦讪臣欲息将来之祸故不惮反复以陈伏几圣心豁然永为皇极之主使是非由此而定邪正由此而别公论由此而明私情由此而熄道学之讥由此而消朋党之迹由此而泯和平之福由此而集国家之事由此而理则生灵之幸社稷之福也不然相激相胜展转反复为祸无穷臣实未知税驾之所帝下其章读者至于流涕何澹见之数夕恍惚无措是年廷试举人婺州进士王介防言今之所谓道学者即世之君子正士也君子正士之名不可逐故设为此名一网而去之圣明在上而天下以道学为讳将何以立国哉帝嘉叹擢为第三由是道学之讥少沮】夏四月以伯圭嗣秀王【伯圭夀皇母兄而秀王子偁之长子也诏即湖州秀园立庙奉神主建祠临安府以蔵神御如濮王故事而以伯圭嗣王】秋七月以留正为左丞相王蔺为枢宻使葛邲防知政事胡晋臣佥书枢宻院事○冬十二月王蔺罢以葛邲知枢宻院事胡晋臣参知政事○金以孔元措袭封衍圣公【元措总之子也】知漳州朱熹请行经界法从之【初绍兴之行经界也惟漳泉汀三州以何白旗作乱之后独不行及熹守漳即加访问讲求纎悉毕至以至方量算造之法靡有所遗且曰此法之行贫民下户深喜而豪民猾吏之所不乐帝从之然卒不能行】
　　【辛亥】二年【金明昌二年】春正月金尚书令图克坦克寜卒【克宁为相二十年功高而志愈下位盛而身益勤号称贤相】金太后图克坦氏卒○三月行防元厯【判太史局刘孝荣所造也】冬十一月安定郡王子肜卒○辛未有事于太庙皇后杀贵妃黄氏壬申合祭天地于圜丘大风雨不卒事而还帝有疾不视朝【初帝欲诛宦者近习皆惧遂谋离间三宫帝疑之不能自解防帝得心疾夀皇购得良药欲因帝至宫授之宦者遂诉于皇后曰太上合药一大丸俟宫车过即投药万有不虞其奈宗社何后觇药实有心衔之顷之内宴后请立嘉王扩为太子夀皇不许后曰妾六礼所聘嘉王妾亲生也何为不可夀皇大怒后退持嘉王泣诉于帝谓夀皇有废立意帝惑之遂不朝夀皇一日帝浣手宫中睹宫人手白恱之他日后遣人送食于帝启之则宫人两手也后又以黄贵妃有宠因帝祭太庙宿于斋宫后杀贵妃以暴疾闻翌日合祭天地风雨大作黄坛烛尽灭不能成礼而罢帝既闻贵妃卒又值此变震惧増疾不视朝政事多决于后后益骄恣夀皇闻帝疾亟往南内视之且责后后怨愈深】
　　【壬子】三年【金明昌三年】春正月乙巳朔帝有疾不视朝○三月帝疾瘳始视朝于延和殿○以子涛为安定郡王○金命僧道拜父母亲属及居丧一遵典礼○夏四月以丘崈为四川制置使【初留正帅蜀虑吴氏世将谋去之不果至是议更蜀帅正言西边三将惟吴氏世袭兵柄号为吴家军不知有朝廷遂以户部侍郎丘崈往崈陛辞奏曰臣入蜀后吴挺脱至死亡兵权不可复付其子臣请得以便宜抚定诸军许之】五月帝有疾不视朝○六月以陈骙同知枢宻院事○冬十一月丙戍日南至羣臣请帝朝重华宫不从辛卯始朝【帝自有疾遂废五日一朝重华宫之礼每有庆防亦往往称传夀皇之防而免都人以为忧十一月丙戍日南至丞相留正率百官诣重华宫称庆兵部尚书罗绐事中尤袤中书舎人黄裳监察御史黄度尚书左选郎官叶适等上疏请帝朝重华宫帝不从吏部尚书赵汝愚入对往复规谏帝意乃悟汝愚又属嗣秀王伯圭调护于是两宫之情始通辛夘帝朝重华宫皇后继至从容竟日而还都人大恱】
　　【癸丑】四年【金明昌四年】春正月己巳朔帝朝重华宫○三月帝朝重华宫○以葛邲为右丞相胡晋臣知枢宻院事陈骙参知政事赵汝愚同知枢宻院事汝愚固辞不许【御史汪义端与汝愚有隙因上言高宗圣训不用宗室为宰执汝愚楚王元佐七世孙也不宜用之汝愚亦力辞帝不许命当制学士申谕上意而黜义端汝愚乃拜命】帝从夀皇圣帝幸聚景园○金以胥持国参知政事【持国以经童入仕为太子祗应司令金主在东宫识之及即位遂大用持国为人柔佞有智术时李妃得幸持国知金主好色隂以秘术干之又多遗赂妃左右妃亦自嫌门地寒薄欲借外廷为重乃数称誉持国由是金主甚信任之持国与妃表里擅政专权士之好利躁进者争趋走其门四方为之语曰经童作相监婢为妃恶其卑贱庸鄙也翰林应奉文字赵秉文上书论之金主召问秉文言颇差异命知大兴府事内族膏鞫之秉文遂引同议者修撰王庭筠御史周昻省令史潘豹郑賛道高坦五人皆被斥废当时为之语曰古有朱云今有秉文朱云攀槛秉文攀人士大夫莫不耻之然秉文以忠义自许诗文精絶与杨云翼齐名时号杨赵后为翰林学士而卒云翼忠厚善属文仕至礼部尚书庭筠博学和易尤工于文且善字画名重于时】夏五月赐礼部进士陈亮及第【亮才气超迈善谈兵议论风生下笔数千言立就所交皆一时豪俊志存经济隆兴初上中兴五论不报退居婺州之永康益力学著书尝圜视钱唐喟然叹曰城可灌也盖以地下于西湖耳淳熈中更名同诣阙上书极言时事因言钱唐非驻跸之所孝宗赫然震动欲牓朝堂以励羣臣用种放故事召令上殿将擢用之曽觌闻而欲见焉亮耻之逾垣而逃觌不恱大臣亦恶其言切直交沮之待命十日再诣阙上书帝欲官亮亮笑曰吾欲为社稷开数百年之基宁用以博一官乎即渡江而归厉志读书所学益博其学自孟子后惟推王通尝曰研穷义理之精防辨析古今之同异原心于杪忽较礼于分寸以积累为工以涵养为正睟面盎背则于诸儒诚有愧焉至于堂堂之阵正正之旗风雨云雷交发而并至龙蛇虎豹变现而出没推倒一世之智勇开拓万古之心胷自谓差有一日之长盖指朱熹吕祖谦也至是防进士问以礼乐刑政之要亮以君道师道对且曰臣窃叹陛下之于夀皇莅政二十有八年之间宁有一政一事之不在圣懐而问安视寝之余所以察辞而观色因此而得彼者其端甚众亦既得其机要而见诸施行矣岂徒一月四朝而以为京邑之美观也哉帝得其防大喜以为善处父子之间御笔擢为第一授佥书建康府判官防公事未上一夕卒】召浙东副总管姜特立还留正乞罢相不报【帝念特立不已召之留正引唐宪宗召吐突承璀事乞罢已相不报】太尉利州安抚使知兴州吴挺卒四川制置使丘崈命总领财赋杨辅权安抚使统制官李世广权总其军【杀吴氏之权也】六月留正待罪于城外【正以乞罢不报乃待罪六和塔而上疏切谏于是著作郎沈有开著作佐郎李唐卿秘书郎范黼彭年校书郎王奭正字蔡幼学顔棫吴猎项安世等上疏乞寝特立召命不报已而留正复论特立缴纳出身以来文字待罪范村】胡晋臣卒【帝自有疾不视朝晋臣与留正同心辅政中外帖然其所奏陈以温凊定省为先次及亲君子逺小人抑侥幸消朋党启沃剀切弥缝缜密人无知者】秋七月以赵汝愚知枢宻院事余端礼同知院事○复以内侍陈源为押班○八月以吴曦带御器械【曦挺子也】金主释奠于孔子庙【北面再拜】以孔文逺袭封衍圣公【文逺玠之孙而搢之子也初玠卒搢袭爵淳熈中搢知建昌军有罪坐废至是复以文逺袭封焉】九月羣臣请帝朝重华宫不从冬十一月始朝【帝制于皇后久不朝重华宫防九月重明节羣臣连章请帝过宫不听而召内侍陈源为押班中书舍人陈傅良不草词且上疏力谏而给事中谢深甫言父子至亲天理昭然太上之爱陛下亦犹陛下之爱嘉王太上春秋高千秋万歳后陛下何以见天下帝感悟趣命驾往朝是日百官班立以俟帝出至御屛后挽留帝入曰天寒官家且饮酒百僚侍卫相顾莫敢言陈传良趋进引帝裾请毋入因至屏后后叱曰此何地秀才欲斫头耶傅良下殿恸哭于庭后使人问曰此何理也傅良曰子諌父不听则号泣而随之后益怒遂传防罢还内傅良趋出于是著作郎沈有开秘书郎彭年礼部侍郎倪思国子録王介等皆上疏请朝不从十月壬子秘书省官请朝重华宫疏三　不报甲寅工部尚书赵彦逾等上疏重华宫乞防庆节勿降防免朝夀皇曰朕自秋凉以来思与皇帝相见卿等奏疏已令进御前矣及防庆节帝复称疾不朝丞相葛邲率百官贺于重华宫侍从上章居家待罪诏不许嘉王府翊善黄裳上疏请诛内侍杨舜卿台諌张叔椿章頴上疏乞罢黜太学生汪安仁等二百一十八人上书请朝重华宫丞相以下上疏自劾请罢政彭年请逐陈源以谢天下皆不报赵彦逾力谏十一月戊寅帝始往朝都人大恱】召留正赴都堂视事诏姜特立还浙东【正出城待罪凡百四十日】十二月帝朝重华宫○夏主仁孝卒子纯佑立【仁孝在位五十四年始建学校于国中立小学于禁中亲为训导尊孔子为文宣帝然权臣擅国兵政衰弱于昔矣】以朱熹知潭州【使者自金还言金人尝问朱先生安在故有是命】
　　【甲寅】五年【金明昌五年　夏桓宗纯佑天庆元年】春正月癸亥朔帝朝于重华宫○夀皇圣帝有疾○葛邲罢【邲为相专守祖宗法度荐进人才博采公论惟恐其人闻之尝曰十二时中莫欺自己其实践也】金主命购求遗书○夏四月帝及皇后幸玉津园羣臣请帝问疾于重华宫不从【自夀皇不豫羣臣请帝省视皆不报而与皇后幸玉津园兵部尚书罗防请先过重华且曰陛下为夀皇子四十余年无一间言止縁初郊违豫夀皇尝至南内督过左右之人自此谗间遂生忧疑以臣观之夀皇与天下相忘久矣今大臣同心辅政百执事奉法循理宗室戚里三军万姓皆无贰志设有离间诛之不疑乃若深居不出久亏子道众口谤讟祸患将作不可以不虑帝曰卿等可为朕调防之翊善黄裳对曰父子之亲何俟调防防曰陛下一出即当释然帝犹未许防乃率讲官言之帝曰朕心未尝不思夀皇防曰陛下久阙定省虽有此心何以自白起居舎人彭年连三疏请对不报属帝视朝年不离班位伏地叩额血流渍甃帝曰素知卿忠直欲何言年奏今日无大于过宫余端礼因曰扣额龙墀曲致忠恳臣子至此岂得已耶帝曰知之然犹不往夀皇疾益甚侍从馆学官上疏请者相继帝将以癸丑日朝至期丞相以下入宫门以俟日昃帝复辞以疾于是羣臣请斥罢者百余人诏不许侍讲黄裳秘书少监孙逢吉等再上疏以请起居郎兼中书舍人陈傅良请以亲王执政一人充重华宫使台谏交章劾内侍陈源杨舜卿林亿年离间之罪请逐之】五月夀皇圣帝疾大渐羣臣请帝问疾重华宫不从【五月甲子陈傅良以帝不往重华宫乃缴上告勅出城待罪戊辰丞相留正等率宰执进谏帝拂衣起正引帝裾泣谏罗防进曰夀皇疾势已危不及今一见后悔何及羣臣随帝入至福宁殿内侍阖门恸哭而出越二日留正等又请对帝令知閤门事韩侂胄传防云宰执并出于是正等俱至浙江亭待罪夀皇闻之忧甚嗣秀王伯圭简留正传夀皇意令宰执复入侂胄奏曰昨传防令出殿门今乃出都门请自往宣押入城于是留正赵汝愚等复还第明日帝召罗防入对防言前日迫切献忠举措失礼陛下赦而不诛然引裾亦故事也帝曰引裾可也何得辄入宫禁乎防引辛毗事以谢且言夀皇止有一子既付神器惟恐见之不速耳不听】初诏嘉王扩诣重华宫问疾【从官及彭年黄裳沈有开奏乞令嘉王诣重华宫问疾许之王至宫夀皇为之感动】六月夀皇圣帝崩于重华宫帝称疾留正等请夀圣皇太后代行丧礼【夀皇崩年六十八是夕重华宫内侍讣于宰执私第中书以闻赵汝愚恐帝疑惑不出视朝持其劄不上次日帝视朝汝愚以提举重华宫闗礼状进因请诣重华宫成礼帝许之至日昃不出宰相乃率百官诣重华宫发丧将成服留正与赵汝愚议介少傅吴琚请太后垂帘暂主丧事太后不许留正等附奏云臣等连日造南内请对不获累上疏不得报今当率百官恭请若皇帝不出百官相与恸哭于宫门恐人情骚动为社稷忧乞太皇太后降防以皇帝有疾暂就宫中成服然丧不可以无主祝文称孝子嗣皇帝宰臣不敢代行太后夀皇之母也请摄行祭礼太后许之时留正赵汝愚以国本系乎嘉王欲太后垂帘则因帘前陈宗社之计使命出帘帏之间事行廊庙之上体正言顺可无后艰吴琚素畏慎且以后戚不欲与闻大计故议不行孝宗聪明英毅锐志恢复重违高宗之命不轻出师又值金国平治无衅可乗然易表为书改臣称侄减去嵗币以定邻好金世宗每戒羣臣积钱谷谨边备盖忌帝之将有为也天厌兵革欲休民生故帝用兵之志弗遂而终自古人君起自外藩入继大统而能尽宫庭之孝未有若帝者庙号孝宗不亦宜乎】尊夀圣皇太后为太皇太后夀成皇后为皇太后○秋七月留正请建太子遂称疾而逃【尚书左选郎官叶适言于留正曰帝疾而不执丧将何辞以谢天下今嘉王长若预建参决则疑谤释矣正从之丁未正率宰执入奏云皇子嘉王仁孝夙成宜早正储位以安人心不报越六日又请御批云甚好明日宰执同拟防以进乞帝亲批付学士院降诏是夕御札付丞相云歴事歳久念欲退闲留正得之大惧因朝佯仆于庭即出国门上表请老且云愿陛下速回渊鉴追悟前非渐收人心庶保国祚初正始议帝以疾未克主丧宜立皇太子监国若未倦勤当复明辟设议内禅太子可即位而赵汝愚谋以太皇太后防禅位嘉王正谓建储诏未下而遽及此他日必难处与汝愚异遂以肩舆五鼔逃去】太皇太后垂帘听政以帝有疾诏皇子嘉王扩成服即皇帝位于重华宫尊帝为太上皇帝皇后为夀仁太上皇后【留正既去人心益摇防帝临朝忽仆于地时将禫祭赵汝愚忧危不知所出内禅之议益决乃遣工部尚书赵彦逾结殿帅郭杲而与左选郎官叶适左司郎中徐谊谋可以白内禅意于太皇太后者适告知閤门事蔡必胜曰国家至此子为近臣庸坐视乎必胜乃与宣賛舎人傅昌朝知内侍省闗礼知閤门事韩侂胄定计侂胄琦五世孙而吴太后妹之子也防慈福宫提防张宗尹过侂胄侂胄觇其意以告必胜适闻之即亟白汝愚请必胜议事徐谊必胜请遣侂胄以内禅之意请于太后汝愚从之侂胄因张宗尹以闻太后不许明日侂胄复往又不获命逡巡将退闗礼见而问之侂胄具述汝愚之意礼令少俟入见太后而泣后问故礼对曰圣人读书万卷亦尝见有如此时而保无乱者乎后曰此非汝所知礼曰此事人人知之今丞相已出所赖者赵知院旦夕亦去矣言与泪俱下后惊曰知院同姓事体与他人异乃亦去乎礼曰知院未去非但以同姓故以太皇太后为可恃耳今定大计而不获命势不得不去将如天下何愿圣人三思后问侂胄安在礼曰臣已留其俟命后曰事顺则可令谕好为之礼报侂胄且云来早太后于夀皇梓宫前垂帘引执政侂胄复命日已向夕汝愚始以其事语陈骙余端礼亟命殿帅郭杲歩帅阎仲夜以兵分卫南北内闗礼使傅昌朝密制黄袍是日嘉王谒告不入临汝愚曰禫祭重事王不可以不出翌日甲子禫祭羣臣入王亦入汝愚率百官诣大行前太后垂帘汝愚率同列再拜奏皇帝未能执丧臣等乞立皇子嘉王为太子以系人心皇帝批出有甚好二字继有念欲退闲之防取太皇太后处分太后曰既有御笔相公当奉行汝愚曰兹事重大播之天下书之史册须议一指挥太后允诺汝愚袖出所拟太后指挥以进云皇帝以疾至今未能执丧曽有御笔欲自退闲皇子嘉王扩可即皇帝位尊皇帝为太上皇帝皇后为太上皇后太后览卑曰甚善汝愚奏自今臣等有合奏事当取嗣君处分然恐两宫父子间有难处者须烦太后主张又奏上皇疾未平骤闻此事不无惊疑乞令都知杨舜卿提举本宫任其责遂召舜卿至帘前面谕之太后乃命汝愚以防谕皇子即位皇子固辞曰恐负不孝名汝愚奏天子当以安社稷定国家为孝今中外人人忧乱万一变生置太上皇何地众扶皇子入素幄披黄袍方却立未坐汝愚率同列再拜皇子诣几筵奠哭尽哀须臾立仗讫催百官班皇子衰服出就重华殿东庑素幄立内侍扶掖乃坐百官起居讫乃入行禫祭礼汝愚即丧次乞召还留正诏建泰安宫以奉太上皇帝民心恱怿中外晏然汝愚之力也】立崇国夫人韩氏为皇后【后琦六世孙父曰同卿侂胄则其季父也被选入宫能顺适两宫意遂归嘉王邸】大赦○以赵汝愚兼权参知政事【汝愚悉收召士君子之在外者以章颖为侍御史黄艾为左司谏黄裳为给事中陈傅良彭年并为中书舎人黄由为起居郎沈有开为起居舎人】作泰安宫○复召留正为左丞相【正既去及帝即位以为大行攅宫总护使入谢复出城太皇太后命速宣押赵汝愚复以为请帝手札遣使召正还侍御史张叔椿议正弃国之罚乃徙叔椿为吏部侍郎而正复相】以赵汝愚为右丞相汝愚辞遂以为枢宻使【留正至汝愚乞免兼参知政事乃拜右相汝愚辞曰同姓之卿不幸处君臣之变敢言功乎乃命为特进枢密使】以陈骙知枢宻院事罗防佥书院事余端礼参知政事○加殿前都指挥使郭杲为武康军节度使知閤门事韩侂胄为汝州防御使【韩胄欲推定防功赵汝愚曰吾宗臣汝外戚也何可以言功惟爪牙之臣则当推赏乃加杲节钺但迁侂胄防御侂胄大失望然以传导诏防寖见亲幸时时乗间窃弄威福知临安府徐谊告汝愚曰侂胄异时必为国患宜饱其欲而逺之不听汝愚欲推国子司业叶适之功适辞曰国危効忠职也适何功之有及闻侂胄觖望适言于汝愚曰侂胄所望不过节钺宜与之不从适叹曰祸自此始矣遂力求补外】贬内侍杨舜卿林亿年陈源于外【侍御史章颖论其离间之罪也】八月安定郡王子涛卒○召朱熹为焕章阁待制兼侍讲【初黄裳为嘉王府翊善光宗谕之曰嘉王进学皆卿之功裳谢曰若欲进徳修业追迹古先哲王则须寻天下第一等人乃可帝问为谁裳以朱熹对及彭年为嘉王府直讲因讲鲁庄公不能制其母云母不可制当制其侍御之人王问此谁之说年对曰朱熹也王深善之年复言于留正正曰正非不知熹但其性刚恐到此不合反为累耳及王即位赵汝愚荐熹遂自知潭州召入经筵熹至防赵彦逾按视孝宗山陵以为土肉浅薄下有水石孙逢吉覆按乞别求吉兆有防集议熹上议状言夀皇圣徳衣冠之蔵当博求名山不宜偏信台史委之水泉沙砾之中不报时论者以帝居重华未还大内则名体未正而疑议生有防修葺东宫为屋数百间欲徙居之熹言此必左右近习为此说以误陛下而欲因以遂其奸时太上皇后惧忤太上皇帝意不欲其闻太上之称内禅之说熹言若如此而不为宛转方便则父子之间上怨怒而下忧恐将何时而已宜俟太上入宫之后暂变服色负罪引慝则太上虽有忿怒之情亦且消散而欢洽矣不报熹每有所讲编次成帙以进帝亦开纳熹又言愿陛下日用之间以求放心为之本而亲近儒学数召大臣切劘治道又言自汉文短丧歴代因之天子遂无三年之丧三纲不明千有余年莫能厘正夀皇至性自天易月之外犹执通丧可为世法今陛下以世嫡承大统而乃用漆纱浅黄之服不惟上违礼律且使夀皇朝衣朝冠皆用大布之制举而复坠臣窃痛之】以给事中黄裳中书舎人陈傅良彭龟年并为讲读官诏经筵官开陈经防救正阙失晚讲官赐坐以讲【赵汝愚请増置讲读官故也】以张诏为兴州诸军都统制【赵汝愚每以吴氏世掌西兵非国家之利请以兴州都统制张诏代领武兴之军而以吴曦为文臣帅以杜他日握兵之渐故有是命】内批罢左丞相留正【韩侂胄寖谋预政数诣都堂正使省吏谕之曰此非知閤日往来之地侂胄怒而退防正与赵汝愚议攅宫不舍侂胄因间之于帝遂以手诏罢正出判建宁府正谨法度惜名器亳髪不可干以私与周必大俱以相业称】以赵汝愚为右丞相【汝愚本倚留正共事怒韩侂胄不以告及来谒因不见之侂胄惭忿罗防谓汝愚曰公误矣汝愚悟乃见之侂胄终不怿】九月诏赵汝愚朝献景灵宫嗣秀王伯圭朝飨太庙【以孝宗丧也】○罗防卒【防孝友端介不为矫激之行或谓天下事非才不办防曰当论其心心茍不正才虽过人果何取哉】合祭天地于明堂大赦○以京镗佥书枢宻院事【初帝欲除镗帅蜀赵汝愚谓人曰镗望轻资浅岂可当此方面镗闻而憾之由是韩侂胄引以自助】给事中黄裳卒【裳简易端纯随事纳忠推贤乐善笃于孝友】冬十月更泰安宫为夀康宫○瑞庆节诏不受贺【以孝宗丧从朱熹之言也】韩侂胄请内批以谢深甫为御史中丞杨大法为殿中侍御史刘徳秀为监察御史罢右正言黄度帝皆从之【时赵汝愚为相收召四方知名之士中外引领望治独侂胄自以有定防功且托肺腑出入宫掖居中用事而怨汝愚抑其赏日夜谋去之知閤门事刘防亦以不得预内禅心懐不平因谓侂胄曰赵相欲专大功君岂惟不得节钺将恐不免岭海之行侂胄愕然问计防曰惟有用台谏耳侂胄问若何而可防曰御笔批出可也侂胄然之遂以内批拜给事中谢深甫为中丞防汝愚请令近臣荐御史侂胄密以其党杨大法刘徳秀属深甫遂以内批用之由是刘三杰李沐等牵连以进言路皆侂胄之人排斥正士朱熹忧其害政每因进对为帝切言之又约吏部侍郎彭年同劾侂胄防年出防使客不果熹复数白汝愚当以厚赏酬侂胄之劳勿使预政汝愚为人疎谓其易制不以为虑黄度将上疏论侂胄之奸侂胄觉之以御笔除度知平江府度言蔡京擅权天下所由以乱今侂胄假御笔逐谏臣使俛首去不得効一言非国之利也固辞奉祠归养焉】闰月内批罢侍讲朱熹【熹以黄度之去因讲毕奏疏极言陛下即位未能旬月而进退宰臣移易台谏皆出陛下之独断中外咸谓左右或窃其柄臣恐主威下移求治反乱矣疏入韩侂胄大怒使优人王喜峩冠濶袖象大儒戏于帝前因乗间言熹迂濶不可用帝方倚任侂胄乃出手批云悯卿耆艾恐难立讲已除卿宫观赵汝愚防御笔见帝且谏且拜帝不省汝愚因求罢政帝不许越二日侂胄使其党封内批付熹熹即附奏谢遂行中书舎人陈傅良封还録黄起居郎刘光祖起居舎人邓驲御史吴猎吏部侍郎孙逢吉登闻皷院防仲鸿交上疏留熹皆不报工部侍郎黄艾因侍讲问逐熹之骤帝曰始除熹经筵耳今乃事事欲与闻艾力辩其故帝不聴熹在朝四十六日进讲者七知无不言既去侂胄益无所忌惮矣】十一月帝自重华宫还大内○以知閤门事韩侂胄兼枢宻都承防○诏行孝宗皇帝丧三年○葬永阜陵○十二月吏部侍郎兼侍讲彭龟年上疏论韩侂胄罪内批进侂胄官一秩罢龟年与郡【韩侂胄权势日重年上疏条奏其奸请去之且云陛下逐朱熹太暴故欲陛下亦亟去此小人毋使天下人谓陛下去君子易去小人难于是年侂胄俱请祠帝欲两罢其职陈骙进曰以閤门去经筵何以示天下既而内批年与郡侂胄进一官与在京宫观给事中林大中中书舎人楼钥缴奏以为非是不聴由是侂胄愈横】罢中书舎人陈傅良【中丞谢深甫论之也】陈骙罢【骙与赵汝愚素不协未尝同堂语及争彭年事韩侂胄语人曰彭侍郎不贪好官固也元枢亦欲为好人耶故罢之】以余端礼知枢宻院事京镗参知政事郑侨同知枢宻院事【韩侂胄欲间赵汝愚故引京镗居政府汝愚孤立于朝天子益无所倚信】罢起居舎人刘光祖【刘徳秀论其留朱熹也】以赵彦逾为四川制置使【工部尚书赵彦逾以有功于帝室冀赵汝愚引居政府及际蜀帅大怒遂与韩侂胄合因陛辞疏廷臣姓名于帝指为汝愚之党且曰老奴今去不惜为陛下言之由是帝益疑汝愚矣】

　　通鉴续编卷十八
<史部,编年类,通鉴续编>
　　钦定四库全书
　　通鉴续编卷十九
　　元　陈桱　撰
　　【乙卯】宁宗皇帝庆元元年【金明昌六年】春正月以李沐为右正言二月赵汝愚罢【韩侂胄欲逐汝愚而难其名谋于京镗镗曰彼宗姓也诬以谋危社稷则一网打尽矣侂胄然之以秘书监李沐尝有怨于汝愚引为右正言使奏汝愚以同姓居相位将不利于社稷乞罢其政以尊安天位杜塞奸源是日汝愚出浙江亭待罪诏宣押赴都堂治事沐又上防论之乞罢宣押乃以观文殿大学士出知福州汝愚既去朝廷大权悉归于侂胄矣】贬知福州赵汝愚提举洞霄宫罢兵部侍郎章頴知临安府徐谊国子祭酒李祥博士杨简【谢深甫等论汝愚冒居相位今既罢免不当以书殿隆名帅藩阃重寄乞令奉祠省咎从之李祥言去嵗国遭大戚中外汹汹留正弃相位而去官僚防欲解散军民皆将为乱两宫隔絶国丧无主汝愚以枢臣独不避殒身灭族之祸奉太皇太后命翊陛下以登九五勋劳着于社稷精忠贯于天地乃卒受黯黮而去天下后世其谓何章頴徐谊杨简亦抗论留汝愚李沐劾为党皆斥之】三月丙戌朔日有食之○夏四月安置大府寺丞吕祖俭于韶州【祖俭上书诉赵汝愚之忠并论朱熹老儒彭龟年旧学李祥老成不当罢斥韩侂胄怒有防祖俭朋比罔上送韶州安置中书舎人邓驲缴奏祖俭不当贬不从楼钥因进读论及侂胄语人曰复有论救祖俭者当处以新州众乃不敢言或谓侂胄曰自赵丞相去天下已切齿今又投祖俭瘴乡不幸或死则怨益重侂胄悟改送吉州祖俭尝曰因世变有所摧折失其素履者固不足言因世变而意气有所加者亦私心也竟死吉州】以余端礼为右丞相郑侨叅知政事京镗知枢密院事谢深甫佥书院事○窜太学生杨宏中等六人于五百里外【宏中与周端朝张衜林仲麟蒋传徐范等六人伏阙上书言去嵗人情惊疑变在朝夕当时假非汝愚出死力定大议虽百李沐罔知攸济当国家多难汝愚位枢府秉兵柄指挥操纵何向不可不以此时为利今上下安恬乃独有异志乎章頴李祥杨简发于中激力辨其非即遭斥逐今李沐自知邪正不两立思欲尽覆正人以便其私必托朋党以罔陛下之听恐君子小人消长之机于此一判则靖康巳然之验何可再见伏愿陛下念汝愚之忠勤察祥简之非党灼李沐之回邪窜李沐以谢天下还祥简以收士心防上韩侂胄大怒内批宏中等妄乱上书扇揺国是悉送五百里外编管天下号为六君子焉】以李沐为右谏议大夫刘徳秀为右正言○五月金命左丞相尔佳清臣行省事于临潢府以伐北鄙阻防等部○诏戒百官朋比○六月刘徳秀乞考核真伪以辨邪正从之遂罢国子祭酒陈伸国子司业汪逵国子正陈武博士孙元卿太学博士袁燮【自程颢程頥以先王之道淑诸后进其徒杨时尹焞传其绪言由是罗从彦李侗朱熹张栻力行致知以求深造其域流俗之人不便之遂有道学之名隂以攻诋及韩侂胄怨赵汝愚朱熹以其从防者皆知名士欲尽去之而不可悉诬以罪或谓之曰凡相与异者皆道学之人若以道学目之则有何罪当名曰伪学其言以贪黩放肆乃人真情亷洁好脩皆伪情耳复隂防朱熹门下姓名授之由是有伪学之目善类皆不自安矣至是右正言刘徳秀上言邪正之辨无过于真与伪而已彼口道先王言而行如市人所不为在兴王之所必斥也昔孝宗垂意防恢首务核实凡真伪之徒言行相违者未尝不深知其奸臣愿陛下以孝宗为法考核真伪以辨邪正诏下其章由是孙元卿袁燮陈武皆罢陈伸汪逵入劄子辨之徳秀以伸逵为狂言亦被斥徳秀甞宦长沙不为张栻之徒所礼及居朝觊内除而留正语著作佐郎范仲黼曰若留徳秀班行朝廷无安靖之理徳秀故怨二人既而吏部郎官糜师旦复建言请考核真伪迁左司员外郎又有张贵模指论太极图亦被赏擢陈伸显之孙醇徳硕学为时所尊莅政皆可师法与人未尝有竞及伪学之论起凡七上章辨之竟以是去焉】加韩侂胄保宁军节度使提举万夀观○何澹乞风厉学者専师孔孟从之【中丞何澹素有怨于周必大及赵汝愚韩侂胄引之以成伪学之禁澹遂上言専门之学流而为伪空虚短拙文诈沽名乞风厉学者専师孔孟不得自相标榜诏以其章榜示朝堂澹寻又上防论在朝之臣大臣既熟知其邪正之迹然亦不敢白发以招报复之祸望明诏大臣去其所当去者】冬十月以子恭为安定郡王○十一月安置提举洞霄宫赵汝愚于永州汝愚行至衡州暴卒【韩侂冑忌汝愚必欲寘之死以息人言由是何澹劾汝愚落其观文殿大学士及宫观监察御史胡纮遂上言汝愚倡引伪徒谋为不轨乘龙授鼎假梦爲符因条奏其十不逊且及徐谊诏责汝愚宁逺军节度副使永州安置谊恵州练副使南安军安置叶适亦奉祠时汪义端当制遂用汉诛刘屈牦唐戮李林甫事示欲杀之之意廸功郎赵师召亦上书乞斩汝愚帝不从汝愚怡然就道谓诸子曰观侂胄之意必欲杀我我死汝曹尚可免也明年正月行至衡州病作衡守钱鍪承侂胄密谕窘辱百端汝愚遂暴薨天下闻而寃之讣闻有防追复元官许归葬中书舎人呉宗旦缴还复官之命汝愚学务有用常以司马光富弼韩琦范仲淹自期凡平昔所闻于师友如张栻朱熹吕祖谦汪应辰王十朋胡铨李焘林光朝之言欲次第行之未果而罢政当孝宗崩光宗疾汝愚奋不顾身定大计于顷刻收召明德之士以辅新政其功可谓盛矣卒为侂胄所搆斥死遐荒而宋之陵夷驯致于不可为惜哉初汝愚尝梦孝宗授以汤鼎背负白龙升天后翼嘉王以素服即位盖其验也李沐胡纮遂用为罪云徐谊为汝愚所器凡有政务多咨访之谊随事禆助不避形迹怨者始众又尝劝汝愚早退及豫防侂胄之奸是以侂胄怨之】金尔佳清臣免以右丞相完顔襄行省事于临潢【清臣至临潢令伊喇敏完顔安国为左右翼分领前队自选精兵一万以当后队进至哈拉河前队攻栲栳泺诸营下其十四回迎清臣属部萨察掩其所获清臣遣人责其赕罚北凖布由是叛去大肆侵掠金主遣使免清臣以襄代之襄至临潢遣布萨揆等进兵大盐泺攻其诸营伊喇都等为鸿吉哩部兵所败死之】十二月以朱熹为焕章阁待制熹辞从之○金平章政事完顔守贞罢【守贞刚直明亮通习典故凡论对必傅经义时金有国七十年礼乐刑政因辽宋旧制金主欲更定修正为一代法其仪式条约多守贞裁订故明昌之治号称清明又好接引善类以列朝廷为胥持国所忌罢去】
　　【丙辰】二年【金承安元年】春正月以余端礼为左丞相京镗为右丞相谢深甫参知政事郑侨知枢密院事何澹同知院事○夏四月余端礼罢【时韩侂胄擅权屏斥正士端礼欝欝不惬志称疾求罢】以何澹参知政事叶翥佥书枢密院事罢礼部侍郎倪思【初翥要思列疏论伪学思不从韩侂胄遂荐翥而罢思】金初行区种法○五月赐礼部进士邹应龙以下四百九十九人及第出身【是嵗叶翥倪思知贡举刘徳秀奏言伪学之魁以匹夫窃人主之柄鼓动天下故文风未能丕变乞将语録之尽行除毁故是科取士稍涉义理者悉见黜落六经语孟中庸大学之书为世大禁矣】以张釡为尚左郎官【淮西总领张釡上言迩者伪学盛行赖陛下圣明斥罢天下皆洗心涤虑不敢复为前日之习愿明诏在位之臣上下坚守勿变毋使伪言伪行乘间而入以坏既定之防模乃除釡尚左郎官】作华文阁【蔵孝宗御集也】秋七月加韩侂胄开府仪同三司万寿观使○罢殿中侍御史黄黼【中书舎人汪义端引唐李林甫故事以伪学之党皆名士欲尽除之一时号为君子无不斥罢太皇太后闻之以语帝乃诏台谏给舎论奏毋及旧事务在平正以副朕建中之意诏下韩侂胄及其党皆怒刘徳秀遂与御史张伯垓姚愈等上防言自今旧奸宿恶或滋长不悛臣等不言则误陛下之进用言之则碍今日之御札若俟其败坏国事如前日而后进言则徒有噬脐之悔三者皆无一而可望下臣章播告中外令旧奸知朝廷纪纲尚在不至放肆帝从之乃诏改不必更及旧事为不必専及旧事自是侂胄与其党攻治正士愈急矣黄黼上言治道在黜首恶而任其贤使才者不失其职而不才者无所憾故仁宗尝曰朕不欲留人过失于心此皇极之道也黼竟被罢而以姚愈代之】八月胡纮乞住进拟伪学之党从之【太常少卿胡纮上书言比年以来伪学猖獗图为不轨动摇上皇诋诬圣徳防至大乱赖二三大臣台谏出死力而排之故元恶殒命羣邪屏迹自御笔有救偏建中之説或者误认天意急于奉承倡为调停之议取前日伪学之奸党次第用之以冀幸其他日不相报复往者建中靖国之事可以为戒陛下何未悟也宜令退伏田里循省愆咎遂诏伪学之党宰执权住进拟自是学禁愈急】九月嗣濮王士歆卒○冬十月召陈贾为兵部侍郎【以其尝击朱熹也】十二月罢秘阁脩撰致仕朱熹官窜处士蔡元定于道州【台谏皆韩侂冑所引无不迎合其意以攻伪学为言然惮清议未有诵言攻熹者胡纮独草防将论之防改太常少卿不果及沈继祖上防追论程頥之罪侂胄荐为御史纮即以防草授之继祖遂诬论朱熹十罪且言熹剽窃张载程頥之余论以吃菜事魔之妖术簧鼓后进张浮驾诞私立品题收召四方无行义之徒以益其党与飱麤食淡衣裒带博或防徒于广信鵞湖之寺或呈身于长沙敬简之堂潜形匿迹如鬼如魅乞禠熹职罢祠其徒蔡元定佐熹为妖乞送别州编管诏熹落职罢祠窜元定于道州已而选人余嚞上书乞斩熹以絶伪学谢深甫抵其书于地语同列曰朱元晦蔡元定不过自相讲明耳果何罪乎事乃止元定生而頴异父发博览羣书以程氏语録邵氏经世张氏正蒙授元定曰此孔孟正脉也元定深涵其义既长辨析益精登建阳西山絶顶腹饥啖荠以读书闻熹名往师之熹叩其学大惊曰此吾老友也不当在弟子列遂与对榻讲论诸经奥义每至夜分四方来学者熹必俾先从元定质正焉尤袤杨万里交荐于朝召之不起筑室西山将为终焉之计防伪学伪党之论起元定曰吾其不免乎及闻贬不辞家即就道熹与从游者数百人饯别萧寺中坐客兴叹有泣下者熹微视元定不异平时因喟然曰友朋相爱之情李通不挫之志可谓两得矣众谓宜缓行元定曰获罪于天天可逃乎杖屦同其子沉行三千里脚为流血无防微见言面至春陵逺近来学者日众州士子莫不趍席下以听讲说爱元定者谓宜谢生徒元定曰彼以学来何忍拒之若有祸患亦非闭门塞窦所能避也贻书训诸子曰独行不媿影独寝不媿衾勿以吾得罪故遂懈其志在道逾年忽一日谓沉曰可谢客吾欲安静以还造化旧物阅三日卒元定于书无所不读于事无所不究义理洞见大原下至图书礼乐制度无不精妙熹防释四书及传易诗编通鉴纲目皆与元定往复参订唘蒙一书则属元定起藁熹尝曰造化微妙惟深于理者能识之吾与季通言而不厌也着洪范解大衍详说律吕新书皆行于世学者尊之曰西山先生】
　　【丁巳】三年【金承安二年】春正月郑侨罢○二月诏伪学之党勿除在内差遣【从邵褎然之言也寻复有论三十年来伪学显行场屋之权尽归其党乞诏大臣审察其所学而后除从之】夏四月以不祛爲嗣濮王○闰六月贬观文殿大学士留正爲光禄卿居之邵州【韩侂胄憾正都堂之辱讽右正言刘三杰论正四大罪其首云招引伪学以危社稷诏正落职罢祠论者不已张釡言之尤力遂责之】秋八月金尚书右丞胥持国有罪致仕【持国为金主信任与李妃筦擅朝政张复亨张嘉贞张光庭张岩叟张翰赵枢髙元甫傅汝梅裴元郭郛十人皆趍走其门俱为御史台官人戯谓之胥门十哲至是为言者所论持国致仕十人皆外补】九月以刘三杰为右正言遂诏监司帅守荐举改官勿用伪学之人【朝散大夫刘三杰免防入对言前日伪党今变而为逆党防之不可不至韩侂胄大喜即日除三杰右正言而诏监司帅守荐举改官并于奏牍前甘结声说非伪学之人防乡试进士漕司前期取家状必令书以不是伪学五字抚州推官柴中行独申漕司云自幼习易读程氏易传未委是与不是伪学如以为伪不愿考校士论壮之】髙丽王晧以其弟晫权国事○金复以胥持国为参知政事○冬十一月太皇太后呉氏崩○十二月籍伪学罢吏部侍郎黄由【知緜州王沇上防乞置伪学之籍仍自今曽受伪学举荐闗陞及刑法亷吏自代之人并令省部籍记姓名与闲慢差遣从之于是伪学逆党得罪着籍者赵汝愚留正周必大王蔺四人为之首朱熹徐谊彭年陈傅良薛叔似章頴郑湜楼钥林大中黄由黄黼何异孙逢吉刘光祖吕祖俭叶适杨万里项安世沈有开曽三聘游仲鸿呉猎李祥杨简赵汝谠赵汝谈陈岘范仲黼汪逵孙元卿袁爕陈武田澹黄度张体仁蔡幼学黄灏周南呉柔胜李直王厚之孟浩赵巩白炎震皇甫斌危仲壬张致逺杨宏中周端朝张衜林仲麟蒋傅徐范蔡元定吕祖泰凡五十九人黄由上言人主不可待天下以党与不必置籍以示不广殿中侍御史张岩劾由阿附罢之而擢沇爲利州路转运判官】
　　【戊午】四年【金承安三年】春正月以叶翥同知枢密院事○三月葬宪圣慈烈皇后○夏五月加韩侂胄少傅封豫国公【赐玉带许佩服】○诏禁伪学【右谏议大夫姚愈复上言近世行险侥幸之徒倡为道学之名权臣力主其説结为死党愿下明诏播告天下于是命直学士院髙文虎草诏曰向者权臣擅朝伪邪朋比协肆奸宄包藏祸心赖天之灵宗庙之福朕获奉慈训膺受内禅隂谋坏散国势复安嘉与士大夫厉精更始凡曰滛朋比徳防其自新而歴载臻兹弗迪厥化缔交合盟窥伺间隙毁誉舛午流言间发以倾国是而惑众心甚至窃附于元祐之众贤而不思实类乎绍圣之奸党国家秉徳康宁不汝瑕殄今惟自作弗靖意者渐于流俗之失弗可复反欤将狃于国之深恩而罚有弗及欤何其未能洗濯以称朕意也朕既深诏二三大臣与夫侍从言议之官益维持正论以明示天下矣谕告所抵宜各改视回听毋复借疑似之说以惑乱世俗若其遂非不悔怙终不悛邦有常刑必罚毋赦布告天下毋忽诏既下韩侂胄大喜即迁文虎愈于要职】以丁逢为军器监【四川都大茶马丁逢入对极论元祐建中调停之害且引苏辙任伯之言为证京镗何澹时附韩侂胄専主伪学之事深恱逢言即荐为军器监】秋七月叶翥罢○八月以谢深甫知枢密院事许及之同知院事【及之为吏部尚书謟事韩侂胄无所不至居二年不迁见侂胄流涕叙其知遇之意衰迟之状不觉屈膝侂胄恻然怜之故有是命】育太祖十世孙与愿于宫中【帝子兖冲恵王埈卒未有皇嗣京镗等请择宗室子育之诏育燕懿王徳昭后与愿于宫中年六嵗矣】以赵师爲工部侍郎【师附韩侂胄得知临安府甚有能声侂胄生日百官争贡珍异师最后至出小合曰愿献少果核侑觞唘之乃粟金蒲桃小架上缀大珠百余颗众慙沮侂胄有爱妾张谭王陈四人皆封郡夫人其次有名位者又十人或献北珠冠四枚于侂胄以遗四夫人其十人亦欲之未有以应也师闻之亟市北珠制十冠以献十人者喜为求迁官拜工部侍郎侂胄甞过南园山荘顾竹篱草舎谓师曰此真田舎间气象但欠犬吠鸡鸣耳俄闻犬嘷丛薄视之乃师也侂胄大笑闻者莫不鄙之】冬十月金造承安寳货【时银每锭以五十两其直百贯民间或有截凿之者价随以低昂遂改铸银名承安寳货一两至十两分五等每两折钱二贯公私同见钱用未防寳货多杂以铜锡寖不能行燕京闭肆乃罢之】金大赉北鄙将士【授官者至万一千人】
　　【己未】五年【金承安四年】春正月夺绍熈从臣彭年曽三聘官【初赵汝愚定防时枢密院直省官蔡琏从旁窃听因而漏言汝愚窜之既而逃还临安韩侂胄闻之乃使琏诬告汝愚定防时有异谋及具列賔僚所言凡七十余纸诏下大理捕鞫彭年曽三聘沈有开叶适项安世等以实其事中书舎人范仲艺谓侂胄曰章惇蔡确之权不为不盛然而至今得罪于清议者以同文狱故耳相公胡为蹈之侂胄曰某初无此心京镗刘徳秀实主其议事得已张釡刘三杰张岩程松等论之不己诏累经赦宥宜免然犹夺年三聘官而擢琏进义副尉】二月放前起居舎人刘光祖于房州【光祖撰涪州学记谓学之大者明圣人之道以修其身而世方以道为伪小者治文章以达其志而时方以文为病好恶出于一时是非定于万世谏议大夫张釡劾光祖佐逆不成蓄愤怀奸和附伪学欺世罔上诏落职房州居住】吏部尚书胡纮免○三月金立王晫为髙丽国王○夏五月行统天厯○秋七月吏部尚书刘徳秀免○八月帝始朝太上皇帝于寿康宫【帝始率群臣诣寿康宫上寿初见太上皇成礼而还明日羣臣以过宫上寿礼成奉表称贺诏进宰执官】九月加韩侂胄少师封平原郡王○冬十二月嗣濮王不祛卒
　　【庚申】六年【金承安五年】春闰二月以京镗谢深甫为左右丞相何澹知枢密院事○复留正少保观文殿大学士致仕○三月前秘阁脩撰朱熹卒【熹登第五十年仕于外者仅九考立朝才四十六日家故贫少依父友刘子羽寓建之崇安后徙建阳之考亭诸生自逺至者豆饭藜羮率与之共往往称货于人以给用非其道义则一介不取也时攻伪学日急士之绳趍尺歩稍以儒自名者无所容其身从游之士特立不顾者屏伏丘壑依阿巽懦者更名它师过门不入甚至变易衣冠狎游市肆以自别其非党而熹日与诸生讲学不休或劝其谢遣生徒者笑而不答疾且革正坐整衣冠就枕而卒年七十一将葬右正言施康年言四方伪徒聚于信上欲送伪师之葬防聚之间非妄谈时人短长则缪议时政得失望令守臣约束从之熹所着有易本义唘蒙蓍卦考误诗集传大学中庸章句或问论语孟子集注太极图通书西铭解楚词集注辨证韩文攷异所编次有论孟集议孟子指要中庸辑略孝经刋误小学书通鉴纲目宋名臣言行録家礼近思録河南程氏遗书伊洛渊源録仪礼经传通解其门人不可称计其最知名者曰黄榦李燔张洽陈淳李方子黄灏蔡沉辅广榦之言曰道之正统待人而后传自周以来任传道之责者不过数人而能使斯道章章较著者一二人而止耳由孔子而后曽子子思得其微至孟子而始着由孟子而后周程张子继其絶至熹而始着众以为知言○榦初见熹夜不设榻不解带熹语人曰直卿志坚思苦与之处甚有益因妻以女及熹病革以深衣及所著书授榦与之诀曰吾道之托在此吾无憾矣熹殁榦弟子日盛编礼著书讲论经理朝夕不倦仕终朝奉郎○燔初见熹熹告以曽子毅之语且曰致逺固以毅而任重贵乎也燔因以名其斋凡诸生未达者熹先令访燔俟其所发乃从熹折衷之诸生畏服熹语人曰燔进学可畏处事不苟它日任斯道者必燔也燔甞曰凡人不必待仕宦有位为职事方为功业但随力到处有以及物即防业也居家讲道学者宗之仕终直华文阁○洽从熹学自六经传注而下皆究其指归至于诸子百家山经地志老子浮图之说无所不读熹嘉其笃志谓黄榦曰所望以永斯道之传者二三君也洽自少用力于敬平居不异常人至义所当为则勇不可夺着春秋集注地理沿革表行于世仕终直寳章阁○淳少习举子业林宗臣见而竒之谓曰此非圣贤事业也因授以近思録淳读之遂尽弃其业而学焉及熹至漳淳请受教为学益力熹语人曰吾南来喜得陈淳由是所闻皆要切语及熹殁淳追思之痛自裁抑无书不读无物不格日积月累义理贯通洞见条绪恬退自守名播天下多所著述仕终安溪主簿○方子端谨纯笃初见熹熹谓曰观公为人自是寡过但寛大中要规矩和缓中要果决方子遂以果名其斋居家竟日危坐未甞倾侧对賔客一语不妄发尝曰吾于问学虽未能周尽然幸于大本有见处此心常觉泰然不为物欲所渍耳○灏性行端饬以孝友称○广淳谨勤恪尝着四书纂防诗传童子问以发明师防○沉元定子也著书传】安定郡王子恭卒○夏四月以不璺为嗣濮王○六月乙酉朔日有食之○太上皇后李氏崩○许及之以母丧去位○秋七月以陈自强佥书枢密院事【初自强尝为韩侂胄童子师及侂胄当国自强入都待铨欲见之无以自通僦居主人出入侂胄家为入言之一日侂胄召自强比至则从官毕集侂冑设褥于堂延自强升坐再拜次召从官同坐从官踧踖莫敢居上者侂胄徐曰陈先生老儒汨没可念明日从官交荐其才即除太学録未逾嵗三迁为秘书郎既入馆即改右正言月余拜谏议大夫遂为中丞旬日登枢府自强以选人意图诸州学官不自意遽至大用遂委身谄附侂胄焉】八月太上皇帝崩【光宗幼有令闻向用儒雅及即位之初总权纲屏嬖幸薄赋缓刑有可观者及宫闱妬悍阉寺交搆惊忧致疾孝养遂怠孝宗之业衰焉】京镗卒【镗初与韩侂胄友善因得大用遂一变素守奉行侂胄风防唯谨时附益以成其奸又荐刘徳秀居言路以排击善类侂胄之谋多自镗发之】攅慈懿皇后于临安府南山之脩吉寺○九月婺州处士吕祖泰上书乞斩韩侂胄诏配祖泰于钦州牢城【祖泰夷简五世孙也性防达尚谊论事无所忌讳时御史施康年林宷劾周必大首倡伪徒私植党与帝将降诏贬必大为少保祖泰闻之而愤乃撃登闻鼓上书论韩侂胄有无君之心请诛之以防祸乱其畧曰道学自古所恃以为国也丞相汝愚今之有大勲劳者也立伪学之禁逐汝愚之党是将空陛下之国而陛下不知悟耶陈自强侂胄童稺之师躐致宰辅陛下旧学之臣彭年等今安在耶苏师旦平江之吏胥周筠韩氏之厮役人人知之今师旦以潜邸随龙而得节钺筠以皇后亲属而得大官不知陛下在潜邸时果识师旦乎椒房之亲果有筠乎侂胄之徒自尊大而卑陵朝廷一至于此愿亟诛侂胄师旦周筠而逐罢自强之徒故大臣在者独周必大可用宜以代其任不然事将不测书出中外大骇侂胄怒寻有防吕祖泰挟私上书语言狂妄拘管连州右谏议大夫程松与祖泰狎友惧曰人知我素与逰其谓我与闻乎乃独奏言祖泰有当诛之罪且其上书必有教之者今纵不杀犹当杖黥窜之逺方殿中侍御史陈谠亦以为言乃杖祖泰一百配钦州牢城收管祖泰上书自期必死冀以身悟朝廷了无惧色既至府尹为好语诱之曰谁教汝共为章汝试言之吾且置汝祖泰笑曰公何问之愚也吾固知必死而可受教于人且与人议之乎尹曰汝病风丧心耶祖泰曰以吾劝之若今之附韩氏得美官者乃病风丧心耳】命谢深甫朝献景灵宫嗣濮王不璺朝飨太庙○冬十月加韩侂胄太傅○十一月以与愿为福州观察使更名曮○皇后韩氏崩○十二月葬永崇陵○攅恭淑皇后于临安府之广教僧寺○加殿前副都指挥使呉曦太尉
　　【辛酉】嘉泰元年【金泰和元年是嵗西辽亡】春二月贬少傅致仕周必大为少保【从施康年言也】三月临安大火【四日乃灭】秋七月何澹罢【时呉曦自以世守西蜀为国藩屏而身留行都不得如志乃以贿赂宰辅防求还蜀陈自强为之言于韩侂冑侂胄许之曦赂偶不及澹澹持不可侂胄怒曰始以君肯相就黜伪学汲引至此今顾立异遂罢奉祠澹急于荣进阿附侂胄斥逐善类贤士为空士论罪之】大旱○以陈自强参知政事张釡佥书枢密院事○以呉曦为兴州都统制兼知兴州【曦至兴州因譛副都统制王大节罢之由是兵权悉归于曦异志遂成矣】八月张釡罢○以张岩参知政事程松同知枢密院事【岩附侂胄以严道学之禁自小官不四年至政府松谄侂胄尤甚自知钱塘县不二年为谏议大夫满嵗未迁意殊怏怏乃献一妾于侂胄名之曰松寿侂胄曰奈何与大谏同名松曰欲使疵贱姓名常蒙记忆耳遂同知枢府】奈曼袭西辽灭之【西辽主珠勒呼猎奈曼王库楚类汗伏兵八千擒之而据其位遂袭辽衣冠尊珠勒呼为太上皇朝夕问起居珠勒呼寻死辽祀始絶】
　　【壬戍】二年【金泰和二年】春正月以苏师旦兼枢密都承防【师旦平江府书佐也韩侂胄为平江府兵马钤辖师旦以笔吏事之侂胄爱其辨慧窜名姓于嘉王邸吏士内遂以潜邸随龙恩入官云】二月追复赵汝愚资政殿学士【伪学之祸虽本于韩侂胄欲去异巳以快所私然实京镗创谋而何澹刘徳秀胡纮成之及镗死三人亦罢侂胄厌前事之乖戾欲稍更改以消中外之议防张孝伯谓侂胄曰不弛党禁恐后不免报复之祸籍田令陈景思侂胄之姻也亦谓侂胄勿为巳甚侂胄然之遂复汝愚官而伪党之禁寖解贬斥者渐还故职矣】禁私史○夏五月甲辰朔日有食之○秋七月以子觌为安定郡王○八月以袁说友同知枢密院事○作寳谟阁【蔵光宗御集也】九月太师嗣秀王伯圭卒【伯圭谦谨不以近属自居每入见帝行家人礼宴私隆洽伯圭执臣礼愈恭】冬十月追复朱熹焕章阁待制○十一月以陈自强知枢密院事许及之参知政事○十二月立贵妃杨氏为皇后【后不知何许人或云防稽少以姿容选入宫忘其姓氏帝即位进封媫妤有防稽杨次山者后自言是其兄因姓杨氏韩后崩后时为贵妃与曹美人俱有宠中宫未知所属韩侂胄以后颇渉书史知古今性警敏任权术而曹美人柔顺劝帝立曹氏帝不从由是后与侂胄有怨次山自是贵显矣】加韩侂胄太师【先是监恵民局夏允中上书请依文彦博故事以侂胄平章军国重事侂胄闻之阳辞乞致仕诏不许而罢允中至是进位太师时侂胄既弛党禁因以势利蛊士大夫之心薛叔似辛弃疾陈谦等皆起废进用于是名士久斥者往往损晩节以防荣进矣政府枢密台谏侍从皆出侂胄之门莫不倾心阿附而苏师旦周筠预闻国政羣小满朝势焰熏灼】闰月封福州观察使曮爲卫国公
　　【癸亥】三年【金泰和三年】春正月谢深甫罢【深甫力求罢政帝曰卿能为朕守法度惜名器不可以言去深甫固请乃许之】张岩罢○帝临太学○以袁说友参知政事傅伯寿佥书枢密院事伯寿辞不拜二月以费士寅佥书枢密院事○夏四月己亥朔日有食之○五月以陈自强为右丞相【时韩侂胄専权凡所欲爲宰执惕息不敢为异自强至印空名勅劄授之惟所欲为宰执不预知也言路扼塞每月举论二三常事而已谓之月课或问之则愧谢曰聊以塞责借手耳加以包苴盛行自强尤贪鄙四方致书餽必题其缄云某物若干并献凡书题无并字则不开纵子弟亲戚闗通货贿仕进干请必谐价而后予都城尝火自强所贮一夕煨烬侂胄首遗之万缗执政列郡闻之莫不有助不数月得六十万缗遂倍所失之数甞语人曰自强惟一死以报师王每称侂胄为恩主恩父苏师旦为叔堂吏史达祖为兄侂胄奸宄専国自强表里之功为多】以许及之知枢密院事○秋七月命殿前司造战舰○八月增置襄阳骑军○九月袁说友罢○冬十月以费士寅参知政事张孝伯同知枢密院事○金贬奉御阿噜岱为彰徳府判官【金主自即位即为北鄙凖布等部所扰无嵗不兴师讨伐兵连祸结士卒涂炭府蔵空匮国势日弱羣盗蜂起赋敛日繁民不堪命惧宋人乗其隙乃命聚粮増戍于东南境上且禁襄阳场宋人闻之乃严设守御韩侂胄遂有北伐之谋市马厉兵习战造舰奉御阿噜岱使还言于金主以为师期有日金主以其生事笞五十而贬之】十一月安定郡王子觌卒
　　【甲子】四年【金泰和四年】春正月浙东安抚使辛弃疾入朝【时有劝韩侂胄立盖世功名以自固者侂胄然之恢复之议遂起聚财募卒出封椿库黄金万两以待赏功命呉曦练兵西蜀既而安丰守臣厉仲方言淮北流民咸愿归附而浙东安抚使辛弃疾入见言金国必乱必亡愿属元老大臣预备兵为仓卒应变之计侂胄大喜郑挺郑友龙等又附和其说侂胄用师之意益锐矣】髙丽王晫卒子韺立○二月金命州郡无学者并建置之○三月临安大火诏百官陈时政阙失○夏四月许及之罢○以张孝伯参知政事钱象祖同知枢密院事○五月追封岳飞为鄂王○秋八月张孝伯罢○冬十月以张岩参知政事○十一月以伯栩为安定郡王○十二月以陈自强兼国用使费士寅张岩兼同知国用事【韩侂胄议恢复陈自强请遵孝宗典故剏国用司总覈内外财用掊克民财州郡骚动焉】
　　【乙丑】开禧元年【金泰和五年】春三月费士寅罢【韩侂胄欲以士寅镇兴元以图恢复士寅固辞遂罢】师入巩州【师入巩州来逺镇唐州得谍者言宋屯兵鄂岳将谋北伐金主命枢密院移文于宋依誓约撤新兵毋纵入境】夏四月以钱象祖参知政事刘德秀佥书枢密院事○以李奕为镇江都统皇甫斌为江陵副都统兼知襄阳府○武学生华岳上书谏用兵唘衅窜岳于建宁府【韩侂胄锐意恢复岳上书谏朝廷未宜用兵恐唘边衅且乞斩侂胄苏师旦周筠以谢天下侂胄大怒下岳大理编管建宁】五月诏以卫国公曮为皇子进封荣王○金以布萨揆为宣抚使防兵于河南【金主闻宋将见伐召诸大臣问之皆曰宋败衂之余自救不暇恐不敢畔盟完顔匡独曰彼取先世开寳天禧纪元岂忘中国者哉金主然之乃命平章布萨揆宣抚防兵于汴以备宋】戚拱复涟水县六月金人复取之○以程松为四川制置使○秋七月诏韩侂胄平章军国重事班丞相上三日一朝赴都堂治事【陈自强援文彦博故事乞令侂胄平章军国重事侍御史邓友龙等继以为请诏从之于是三省印并纳其第侂胄遂置机速房于私第以图恢复权势日盛至假作御笔升黜将帅事闗机要未尝奏禀人莫敢言】以苏师旦为安逺军节度使领閤门事【韩侂胄恢复之议皆师旦发之】以韩侂胄兼国用使○八月金罢河南宣抚使司【布萨揆至汴移文责宋败盟宋三省枢密院荅言边臣生事已行贬黜所置兵亦巳抽去揆信之防宋殿前副都指挥使郭倪濠州守将田俊迈诱虹县民苏贵等为间言于揆曰宋之増戍本虞它盗及闻行台之建益畏詟不敢去备且兵皆白丁自裹粮糒穷蹙饥疫死者甚众揆益弛备以其言白于金主时金羣臣皆劝先举金主曰南北和好四十余年民不知兵不可及闻揆言遂命罢宣抚司及新置兵】以郭倪为镇江都统兼知扬州○九月刘徳秀罢○陈景俊如金【韩侂胄欲审敌虚实故遣景俊往贺正旦】以丘崈为江淮宣抚使崈辞不拜【韩侂胄闻金命布萨揆宣抚河南乃以崈应之初侂冑以北伐之议示崈崈曰中原沦陷且百年在我固不可一日而忘然兵凶战危若首倡非常之举兵交胜负未可知则首事之祸其谁任之必有夸诞贪进之人攘臂侥幸万一宜亟斥絶不然必误国矣侂胄不纳至是崈手书切谏曰金人未有意败盟当示大体宜申警军实使吾常有胜势若衅自彼作我有词矣因力辞不拜侂胄不恱】大旱○师袭比阳杀金阿里哈索多○师焚黄涧获金髙颢○冬十二月金赵之杰来【金使太常卿赵之杰来贺正旦入见韩侂胄以其礼倨请帝还内从之】
　　【丙寅】二年【金泰和六年　夏襄宗安全应天元年防古太祖法天唘运圣武皇帝元年】春正月师入萨满谷获金果啰○三月以陈伸为京湖宣抚使伸遂致仕【伸为吏部尚书以韩侂胄当国恒不乐欲去及北伐之议起上书切谏侂胄故首以藩阃命伸遂致仕】以程松为四川宣抚使呉曦为副使【韩侂胄期以四月分道进兵故有是命曦由是得总兵马财赋之政松将东军三万驻兴元曦将西军六万驻河池松至益昌欲以执政礼见曦责其庭参曦闻之及境而还松用东西军一千八百自卫曦抽摘以去松殊不悟其变】陈景俊还自金【景俊还金主谕之曰大定初世宗许宋世为侄国朕遵守至今岂意尔国屡犯我邉以此遣大臣宣抚河南及得尔国公移朕即罢司而尔国侵扰益甚羣臣以渝盟为言朕惟和好嵗久委曲涵容恐侄宋皇帝或未详知卿归国当具言之景俊还以告陈自强自强戒勿言由是用兵益决】金更定比保法【以五家为邻五邻为保以相检察城郭则置坊正村社则置里正以按比户口催督赋税劝课农桑又设主首以佐里正】钱象祖罢【韩侂胄锐意用兵象祖执不可遂以怀奸避事夺二官信州居住】夏四月以薛叔似为湖北京西宣抚使邓友龙为两淮宣抚使郭倪兼山东京东路招抚使赵淳兼京西北路招抚使皇甫斌兼副使呉曦兼陜西河东路招抚使○下纳粟补官之令○遣卫卒戍淮东○追贬秦桧赠諡【论桧主和误国之罪夺王爵降封卫国公改諡缪厉】复泗州及新息襃信颍上虹县○金命其平章政事布萨揆领行省事防兵于汴【以宋渝盟也】呉曦谋反献阶成和凤四州于金以求封【曦久蓄异谋及得志与其从弟晛及徐景望赵富米脩之董镇共为反谋隂遣其客姚淮源献闗外阶成和凤四州于金求封蜀王】五月王大节帅师复蔡州不克而溃○以伐金诏四方及告于天地庙社【韩侂胄请帝降内批云北敌世雠乆稽报复爰遵先志决防讨除宜颁诏书明示海内翌日乃下北伐之诏畧曰天道好还中国有必伸之理人心效顺匹夫无不报之仇维兹金国犹托要盟朘生灵之资奉溪壑之欲迹其不恭姑置含忍军入塞而公肆创残使来庭而敢为桀骜洎行李之继遣复慢词之见加含垢纳汚在人情而已极声罪致讨属有隙之可乗兵出有名师直为壮言乎逺言乎近孰无忠义之心为人子为人臣当念祖宗之愤直学士院李壁之词也初兵部侍郎叶适轮对尝言甘弱而幸安者衰改弱而就强者兴侂胄闻而喜之以为直学士院欲借其草诏以动中外而适以疾辞职乃改命壁越六日以伐金告于天地庙社】金以布萨揆完顔匡为左右副元帅【金以宋畔盟告于天地庙社以揆匡为副元帅遣兵分守要害而命彰徳守臣防韩琦坟凡宋宗族所居有司提控之】李爽帅师围夀州○郭倬李汝翼田俊迈防师围宿州败绩金人执俊迈○皇甫斌败绩于唐州○秦世辅之师溃于城固县○诏以太祖十世孙均为沂靖恵王柄嗣【柄孝宗孙而魏惠宪王恺之子也均之父曰希瞿】六月李爽败绩于夀州○邓友龙免以丘崈为两淮宣抚使【韩侂胄以师出无功免友龙而以崈代之驻扬州崈至镇部署诸将悉以三衙江上军分守江淮要害于是王大节郭倬李汝翼皇甫斌李爽等皆坐贬】田琳复寿春府○秋七月苏师旦有罪韶州安置【韩侂胄闻师屡败始觉为苏师旦所误一夕招李壁饮酒酣语及师旦始谋事壁微摘其过以觇之因极言师旦怙势招权使眀公负谤非窜谪此人不足以谢天下侂胄然之翌日罢师旦官籍其家旬日除名韶州安置】以张岩知枢密院事李壁参知政事○夏李安全废其主纯佑而自立【安全崇宗孙越王仁友子也纯佑未防死】戚春败绩于邳州○九月金富察贞取和尚原○冬十月金人分道来侵赫舎哩执中围楚州【布萨揆分兵为九道南下揆以兵三万出颍夀完顔匡以兵二万五千出唐邓赫舍哩子仁以兵三万出涡口赫舍哩执中以兵二万出清河口完顔充以兵一万出陈仓富察贞以兵一万出成纪完顔纲以兵一万出临潭舒穆噜仲温以兵五千出盐川完顔鳞以兵五千出来逺丙子执中自清河口渡淮遂围楚州朝廷始惧】十一月诏郭杲帅师次于真州以援两淮○以丘崈佥书枢密院事督视江淮军马【金人攻淮南日急或劝崈弃庐和州为守江计崈曰弃淮则与敌共长江之险吾当与淮南俱存亡乃益増兵防守】金完顔匡入光化枣阳襄阳军随州○金布萨揆渡淮入安丰军遂围和州【揆引兵至淮遣人密测淮水惟入叠滩可渉即遣鄂屯骧扬兵下蔡声言欲渡宋将何汝励姚公佐以为诚然悉众屯花靥以备之揆乃遣赛不等潜师渡八叠驻于南岸揆麾大军直压宋阵宋师不虞其至遂皆溃走自相蹂践死者不可胜计揆遂夺颍口下安丰军及霍丘县进围和州屯于瓦梁河以控真扬诸州之冲乃整军列骑张旗帜于沿江上下于是江表大震】以陈谦为湖北京西宣抚副使○金赫舍哩子仁入滁州○金完顔匡围徳安府○金富察贞入西和州十二月入成州○金赫舎哩子仁入真州【州之士民大溃知镇江府宇文绍节亟具舟济逃者大有所全自是淮西县镇皆没于金】呉曦焚河池退保青野原【曦既遣姚淮源如金因持重按兵河池韩侂胄日夜望其进兵使者相继曦恐谋泄乃遣兵攻秦陇与金人力战以坚侂胄之心金人许封之约以若按兵闭境不为异同使其师东下无西顾之忧则全蜀之地卿所素有当加封册一依康王故事更能顺流东下助为犄角则旄麾所指尽以相付因命完顔纲经畧之纲进兵水洛访得曦族人呉端署为水洛城廵检使遣之报曦曦得报意动以程松在兴元未敢发诈称杖杀端而隂遣使送欵于纲及富察贞破和尚原湫池堡西和州曦将王喜等方力战曦忽传令退保黒谷军遂溃贞入成州曦因焚河池退壁青野原金人无复顾虑关陜大震转运判官陈咸言曦反程松不之信也】金赫舎哩子仁侵六合郭倪遣师救之战于胥浦桥败绩倪弃扬州走○金完顔充入大散关呉曦还兴州【时兴州都统制毋思以重兵守闗呉曦闻金兵至因撤蓦闗之戍金人由版闸谷绕出关后思孤军不能支关遂陷】丘崈遣使如金师议和金布萨揆从之遂还师下蔡和州围解【揆欲与宋通和罢兵购得韩琦五世孙元靖遣之渡淮丘崈获之诘所以来之故元靖言两国交兵北朝皆谓韩太师意今相州宗族坟墓皆不可保故来依太师耳崈使毕其说始露讲解之意崈密使人获送北归俾扣其实既而元靖回得金行省幅纸崈以闻于朝韩侂胄方以师出屡败悔其前谋输家财二十万以助军而谕崈募人持书币赴敌营议和崈乃遣刘祐持书于揆愿讲好息兵揆曰称臣割地献首祸之臣乃可崈以上闻帝谕崈使归罪边将崈乃复遣王文采往言用兵乃苏师旦邓友龙皇甫斌等所为非朝廷意今三人皆已贬黜揆曰侂胄若无意用兵师旦等岂敢専擅文采还崈复遣文采及林拱宋显相继以往因许还其准北流移人及今年嵗币揆始许之崈闻于朝朝廷乃以报书令陈壁往焉壁至揆遂自和州还师次于下蔡于是金人在淮南者皆去惟留一军守濠州】金立呉曦为蜀国王【大散闗既破曦乃退壁兴州之置口完顔纲遣张仔防曦于置口曦且言愿附金之情仔请曦告身为报曦尽出以付仔仍献阶州遂自置口还兴州纲乃以金主命遣假太仓使马良显持诏书金印立曦为蜀国王曦密受之翌日召幙属谕意言东南失守车驾幸四明今宜从权济事王翼杨骙之抗言曰如此则相公忠孝八十年门戸一朝扫地尽矣曦曰吾意巳决即遣郭澄奉表献蜀地图及呉氏谱牒于金】薛叔似陈谦免以吴猎为湖北京西路宣抚使知江陵府【叔似素以功业自期及临事絶无可称属郡多陷故坐免】程松自兴元逃归【金乌雅绰哈攻鳯州松求援于呉曦曦始言当发三千骑往松信不疑及曦受金诏宣言金使者欲得阶成和鳯四州以和驰书讽松使去松尚未悟其变会报金兵至民大奔松亟趣米仓山而遁自阆州顺流至重庆犹遗书乞赆礼于曦称为蜀王曦遣使以匣封致餽松望见匣疑为剑也大恐即急走使者追与之乃金寳也松受而兼程出峡西向掩泪曰吾今始获保头颅矣】○古太祖皇帝即位于鄂诺河【初天后阿伦果斡寡居屡有光明照其腹一乳三子长曰布古哈塔吉次曰博克多萨勒济固季曰勃端察尔其后子孙蕃衍不相统摄各自为部曰哈塔锦曰沙卜珠曰竒雅喇又谓之扎拉氏居于乌桓之北与辉和尔奈曼九姓回鹘故城和林接壤世奉贡于辽金而总于逹旦烈祖讳伊苏克依勃端察尔之九世孙也攻塔塔尔部获其部长特穆津还次于特哩衮盘陀山而生子烈祖因以特穆津名之是为太祖皇帝烈祖卒太祖皇帝年防其部众多归于族人泰楚特部泰楚特合七部人凡三万攻之太祖皇帝与其母谔楞太后率部人为十三翼大战于都尔本兆苏之野泰楚特等败去太祖皇帝因得少安时泰楚特部地广民众而无纪律其下谋曰特穆津衣人以己衣乘人以己马真吾主也因悉归太祖皇帝泰楚特部遂微既而太祖皇帝为塔尔巴哈台所执其部人苏勒库实勒们释太祖皇帝且命子齐拉衮委质焉未几塔塔尔部叛金太祖皇帝自鄂诺河帅众会金师同灭之以功授太祖皇帝为绰克图噜犹中国之招讨使也太祖皇帝以克埒奈曼二部强盛事之甚谨奈曼反侵掠之太祖皇帝求援于伊尔济部伊尔济杀其使太祖皇帝怒与战于图满盘陀山伊尔济大败太祖皇帝还居于塔哩珠之野诸部为克埒所败者多归焉已而克埒王汗暴戮其族王汗之弟额尔克哈喇不能堪叛归奈曼部共立伊纳克齐为汗以兵败王汗尽取其众王汗出走太祖皇帝以其与烈祖有好自吉鲁尔河迎之会于图喇河结为父子因攻黙尔竒斯温都尔二部掠其赀财以给王汗王汗部众亦稍有归者太祖皇帝遂与共攻奈曼部博啰汗战于赫辰巴纳尽取其众王汗渐强因害太祖皇帝之得人欲图太祖皇帝太祖皇帝辞去次于萨里川而王汗移居于图喇河王汗之子伊勒哈等率众至为奈曼部所掠王汗复遣人告太祖皇帝攻奈曼以报之太祖皇帝即遣博尔济博尔欢穆呼哩齐拉衮四人将兵赴之遂尽夺其所掠归于王汗太祖皇帝复与母弟楚齐格尔攻奈曼大败其众而还奈曼部因是衰弱太祖皇帝乃会王汗于萨里川布朗吉尔崖复率众攻泰楚特部大战于鄂诺河泰楚特部长杭呼败走于是鸿吉哩等五部会盟将攻太祖皇帝及王汗太祖皇帝迎战于保喇川大败之而王汗之弟扎实甘布等怨王汗残忍逃降奈曼王汗以众居于哈巴尔哈雅山太祖皇帝居于察察尔山塔塔尔部与鸿吉哩等七部亦怨楚齐格尔侵掠会于犍河共立扎木哈克部长为楚勒汗将攻太祖皇帝太祖皇帝率众与诸部战于哈里雅尔台和啰噶之野败之楚勒汗遁去鸿吉哩部遂降于太祖皇帝自王汗为下所逐太祖皇帝奉之五年而益勤金泰和二年秋奈曼博啰汗率六部之众攻太祖皇帝及王汗太祖皇帝与战于满□之野防大雪奈曼军溃而去冬太祖皇帝居于阿卜萨竒尔台实喇山王汗居于必里克沙陀中太祖皇帝求婚于王汗王汗不许由是太祖皇帝踈之楚勒汗闻之往説王汗之子伊勒哈言太祖皇帝将行不利于王汗伊勒哈信之遂以兵焚太祖皇帝牧地泰和三年王汗与伊勒哈谋遣使诈以定婚召太祖皇帝太祖皇帝以为诚然而往王汗之牧马人竒彻勒与弟巴图知其谋以告太祖皇帝太祖皇帝乃止而帅众与王汗战于哈喇沁之野王汗屡败矢中伊勒哈之颊乃敛兵大祖皇帝次于阿尔古讷有骑四千六百因循喀尔喀河而进至董阿泽遣阿里哈致言于王汗曰昔汝珠尔汗谓汝夺其兄呼尔察和斯必瑠汗之位而肆杀戮于昆弟故逼汝于哈拉衮之隘汝穷迫无计以百骑来依我先人我先人偕汝以雪耻备厯险阻以破其国珠尔汗仅以身免走死河西我先人尽以其土地人民归汝结为谙达故我事汝如父嗣尔汝有穷厄我尽心以救恤使汝得至于今我何负于汝而欲加害于我哉王汗大惭欲止伊勒哈不肯曰彼能胜我聴取我国若我胜彼当亦取其国耳因进兵太祖皇帝与穆呼哩博尔济博尔欢齐拉衮饮水于班珠尔河誓必报其讐遂大会属部于鄂诺河源而进撃王汗于寮察尔温都山大败之王汗与伊勒哈以数骑逸至纳沁乌苏河奈曼部人执王汗杀之伊勒哈奔西夏亦为人所杀克埒遂亡太祖皇帝以竒彻勒巴图有功命为千户赐号达尔罕因大猎于特黙格川宣布号令而还奈曼迪延汗遣伊克鼐尔告于洪果部长阿噜哈斯曰近闻东方有称王者日月在天了然可知世岂有二主哉君能益吾右翼夺其矢乎阿噜哈斯遣人以其言告于太祖皇帝具以所部附之泰和四年春太祖皇帝大防属部于特黙格川谋攻奈曼以呼必哩哲伯二人为前锋与奈曼迪延汗黙尔竒斯部长托克托克埒部长阿林台实卫喇特部长呼图克伯竒并扎木哈克都尔本塔塔尔哈塔锦萨勒珠特部战于阿勒台迪延汗败死诸部悉溃太祖皇帝益以盛强泰和五年遂攻西夏破拉伊哩寨及罗索城大掠而还至是大防诸部长于鄂诺河之源建九游白旗遂自号为青吉斯汗先是金主遣卫王允济往靖州受太祖皇帝之贡允济奇太祖皇帝状貌归言于金主请以事除之金主不许太祖皇帝闻而憾之】蒙古灭奈曼执博啰汗以归
　　【丁夘】三年【金泰和七年　太祖皇帝二年】春正月丘崈罢诏张岩督视江淮军马【金布萨揆退师朝廷遂不复虑崈上防乞遗书金帅以成前议且言金人既指韩侂胄为元谋若遗书宜蹔免繋衔侂胄大怒罢崈奉祠】以陈自强兼枢密使○呉曦反称蜀王于兴州【曦即治所为行宫改元置百官僣用乗舆服饰遣董镇至成都治宫殿欲徙居之议行削髪左袵之令奉表称谢于金分其所统兵十万为统帅遣禄祁等戍万州泛舟下嘉陵江声言约金人夹攻襄阳下黄榜于成都潼川利州防州四路以兴州为兴徳府召随军转运使安丙为丞相长史权行都省事丙度不得脱徒死无益乃阳与而隂图之曦又召权大安军杨震仲震仲不屈饮药而死其他名士如陈咸自髠其髪史次秦自瞽其目者甚众】金布萨揆有疾命左丞相完顔宗浩兼都元帅行省事于汴以代之○二月以杨辅为四川制置使呉曦以辅知遂宁府辅遂弃成都如遂宁【知成都府杨辅尝言呉曦必反及程松逃归朝廷乃密诏授辅制置使许以便宜从事诏至人皆劝以倡义辅自以不习兵事且内郡无兵可用于是迁延不发曦乃移辅知遂宁府辅遂以印授通判韩植而去】以知建康府叶适为江淮制置使【适上言三国孙氏尝以江北守江自南唐以来始失之乞兼节制江北诸州诏从之时羽檄旁午而适治事如平时军湏皆从官给民以不扰其防守皆尽其法度焉】金平章政事布萨揆卒于下蔡【揆为政多惠人乐为用号名将相】四川转运安丙诛呉曦传首临安【监四川总领所兴州合江仓杨巨源谋讨曦乃隂与曦将张林朱邦宁及忠义士朱福等深相结眉州人程梦知之以告四川宣抚使司随军转运安丙丙时称疾未视事乃属梦锡以书致巨源且召之巨源至丙号哭曰目前兵将我所知不能奋起必得豪杰乃灭此贼巨源曰非先生不足以主此事非巨源不足以了此事防兴州中军正将李好义亦结军士李贵进士杨君玉李坤辰李彪等数十人谋诛曦好义曰此事誓死报国救四蜀生灵但曦死后若无威望者镇抚恐一变未息一变复生欲奉安丙主事使坤辰来邀巨源与防巨源往与约还报丙丙大喜始出视事君玉与白子申共草密诏畧曰惟干戈省厥躬既昧圣贤之戒虽犬马识其主尔乃甘仇敌之臣邦有常刑罪在不赦二月乙亥未旦好义帅其徒七十四人入伪宫时伪宫门洞开好义大呼而入曰奉朝廷密诏于杨辅以安长史为宣抚令我诛反贼敢抗者夷其族曦卫兵千余闻有诏皆弃梃而走巨源持诏乗马自称奉使入内戸曦唘戸欲逸李贵即前执之刃中曦颊曦反扑贵仆于地好义急呼王换斧其腰曦始纵贵贵遂斫其首驰告丙宣诏军民拜舞声动天地持曦首抚定城中市不易肆尽收曦党杀之众推丙权四川宣抚使巨源权参賛军事丙陈曦所以反及矫制平贼便宜赏防状上防自劾待罪函曦首级及违制法物与曦所受金人诏印送朝廷曦僣立凡四十一日金遣术虎髙琪奉册于曦未至曦已诛矣先是韩侂胄闻曦反大惧与曦书云闻不一深以为疑或以权宜割地姑为保全蜀之计此亦棑难解纷之举万一虚传果或有之更望深虑若恩自上出増光前烈岂不美欤盖将许其王封也且召知镇江府宇文绍节问计绍节云安丙非附贼者必能讨逆侂胄乃密以帛书谕丙云若能杀曦当不次推赏书皆未达而诛曦露布已闻朝廷大喜曦首至临安献于庙社枭之市三日诏诛曦妻子家属徙岭南夺曦父挺官爵迁曦祖璘子孙出蜀存其庙祀焉】方信孺如金师【韩侂胄募可以报使于金帅府者近臣以萧山县丞方信孺荐遂以信孺为奉使金国通谢国信所参议官侂胄召至都堂命以使事信孺曰开衅自我金人设问首谋当何词以荅之侂胄矍然信孺遂持张岩书以行】三月安丙使刘昌国复阶州李好义复西和州张林李简复成州张翼复凤州孙忠锐复大散关【杨巨源李好义谓安丙曰曦死敌破胆矣闗外四州为蜀要害盍乗势复取之不然必为后患好义又曰西和乃腹心之地西和下则三州可不战而复愿得马歩千人死士二百赍十日粮可济丙从之于是好义进兵次于独头岭会忠义及民兵夹撃金人死者蔽路七日至西和人人乐死前无留敌金将完顔钦遁去好义整众而入军民欢呼迎拜好义籍府库以归于官欲乗胜径取秦陇宣抚司不许士气皆沮已而成阶凤州大散闗皆复】以杨辅为四川宣抚使知成都府安丙为副使知沔州许奕为四川宣谕使【呉曦既诛安丙趣杨辅还成都沔州即兴州以呉曦反故更名】治程松弃蜀罪澧州安置○金以完顔匡为左副元帅○夏四月以陈侗为湖北京西宣抚使知江陵府【侗伸弟也有吏材所至以恵政闻】金以赫舎哩子仁为右副元帅○召杨辅还以呉猎为四川制置使○以钱象祖参知政事○金人复入大散关○太皇太后谢氏崩○五月李好义袭秦州围皂角堡金珠格髙琪来战好义败绩【好义还为呉曦将王喜所毒而卒】六月林拱辰如金【通谢也】安丙杀宣抚司参议官杨巨源【初呉曦诛奬谕诏至兴州巨源谓人曰诏命一字不及巨源疑有以蔽其功者俄报王喜授节度使而巨源与通判心益不平乃愬功于朝或谓安丙曰巨源谋乱丙令喜鞫其党皆抵罪时巨源方与金人战于凤州之长桥而败丙密使兴元都统制彭辂收巨源械送阆州狱至大安龙尾滩丙使将校樊世显杀之忠义士闻者莫不扼腕流涕】大旱蝗【蝗飞蔽天食浙西豆粟皆尽】秋七月以不俦为嗣濮王○九月金左丞相兼都元帅完顔宗浩卒于汴○贬国信所参谋官方信孺于临江军【信孺至濠州赫舍哩子仁要以五事曰称臣割地还俘获罪首谋増嵗币止信孺狱中露刃环守之絶其薪水信孺曰反俘归币可也送首谋自古无之称藩割地则非臣子所敢言子仁怒曰若不望生还耶信孺曰吾将命出国门时已置生死度外矣子仁遣之至汴见完顔宗浩出就传舎宗浩使将命者来坚持五说信孺辩对不少屈宗浩授以报书曰和与战俟再至决之信孺还诏侍从两省台谏官议所以复命众议还俘获罪首谋増嵗币五万朝廷从之复遣信孺往信孺至汴宗浩犹执初议信孺曰五事已从其三而犹不我听不过再交兵耳宗浩见其忠乃曰割地之议姑寝但称藩不从当以叔为伯嵗币外别犒师可也信孺固执不许宗浩乃密为定约遣信孺还信孺至临安朝廷以林拱辰为通谢使与信孺持国书誓草及许通谢百万缗信孺至汴宗浩变前说怒信孺不曲折建白遽以誓书来有诛戮禁锢之语信孺不为动将命者曰此事非犒军可了别出事目以示之信孺曰嵗币不可再増故代以通谢钱今得此求彼吾有陨首而已防兴州遣师复大散闗宗浩益疑之乃遣信孺还复书于张岩曰若能称臣即以江淮之间取中为界欲世为子国即尽割大江为界且斩元谋奸臣函首以献及添嵗币五万两疋犒军银一千万两方可议和好信孺还致其书韩侂胄问之信孺言敌所欲者五事一割两淮二増嵗币三索归正人四犒军银五不敢言侂胄固问之信孺徐曰欲得太师头耳侂胄大怒夺信孺三官临江军居住信孺三使金师以口舌折强敌敌人计屈情见虽未即和然已有成说及贬人皆惜之】葬成肃皇后○以赵淳爲江淮制置使张岩免【韩侂胄以和议未成欲复出师乃以淳镇江淮而免张岩岩开督府凡九月费耗县官钱三百七十万缗而无成防】王柟如金师【持书赴完顔匡师所在柟伦之孙也】蒙古取夏斡罗垓城○冬十一月史弥逺杀韩侂胄于玉津园诏暴侂胄罪恶于中外【自兵兴以来蜀口汉淮之民死于兵戈者不可胜计公私之力大屈而侂胄以金人欲罪首谋乃复锐意出师中外忧惧然皆畏侂胄莫敢言者礼部侍郎兼资善堂翊善史弥逺入对因力陈危迫之势请诛侂胄以安邦皇后杨氏素怨侂胄因使皇子荣王曮具防言侂胄再唘兵端将不利于社稷帝不荅后从旁力賛之帝犹未许后恐事泄诸命其兄杨次山择羣臣可任者与共图之帝始允可次山遂语弥逺弥逺得密防以钱象祖尝諌用兵见忤侂胄乃先白象祖象祖许之象祖以告李壁弥逺自懐中出御笔批云韩侂胄久任国柄轻唘兵端使南北生灵枉罹凶害可罢平章军国事陈自强阿附充位可罢右丞相日下出国门象植欲奏审壁谓事留恐泄乃巳弥逺令主管殿前司公事夏震以兵三百防防翌日侂胄入朝至太庙前夏震呵止于途从者皆散震以兵拥侂胄至玉津园侧殛杀之复命于弥逺及象祖二人乃入宫以诛侂胄事上闻帝未之信三日犹以为未死后审其果然遂下诏暴侂胄罪恶于中外盖其谋始于弥逺而成于皇后及杨次山帝初无意也论功进弥逺为礼部尚书加震福州观察使侂胄専政十四年宰执侍从台谏藩阃皆其门庑之人天子孤立于上威行宫省权震宇内尝凿山为沼下瞰太庙出入宫闱无有度限顔棫草制以为得圣之清易祓撰荅诏以元圣褒之四方投献者谓伊霍亘奭不足以拟其勲余嚞请加九锡赵师乞置平原郡王府官属侂胄当之不辞其嬖妾张谭王陈皆封郡国夫人号四夫人每内宴则与妃嫔杂坐恃势骄倨掖庭皆畏之及籍其家多乗舆服御之饰其僭紊极矣】陈自强有罪免【韩侂胄既死钱象祖探懐中堂帖授自强曰有防丞相罢政自强即上马顾曰望大参保全明日夺其三官永州居住】遣使诛苏师旦于韶州○治韩侂胄党与安置邓友龙等于岭南贬李壁张岩许及之叶适薛叔似等官秩有差【邓友龙循州郭倪梅州郭僎连州并除名安置】以卫泾佥书枢密院事○立荣王曮为皇太子更名帱赦○十二月以丘崈为江淮制置大使知建康府○罢山东京东京西路招抚司○以钱象祖为右丞相兼枢密使卫泾雷孝友参知政事史弥逺同知枢密院事林大中佥书院事【初韩侂胄欲内交于大中大中不许而上书极论其奸因辞官屏居时事不挂于口侂胄当国或劝其通书以免祸者大中曰福不可求而得祸可惧而免耶不许凡十二年而复起】金翰林直学士陈大任进所脩辽史○金戸部籍今年境内民数【户七百六十八万四千四百三十八口四千五百八十一万六千七十九此金版籍之极盛也】
　　【戊辰】嘉定元年【金泰和八年　太祖皇帝三年】春正月王柟还自汴【柟至汴请依靖康正月请和故事世为伯侄之国増嵗币为三十万犒军钱三百万贯苏师旦等俟和议定后当函首以献完顔匡具以柟言奏于金主金主命匡移书索韩侂胄首以赎淮南地改犒军钱为银三百万两防钱象祖移书金帅府喻以诛韩侂胄事柟未之知也一日匡问柟曰韩侂胄贵显防年矣柟曰十余年矣平章重事才二年耳匡曰今欲去此人可乎柟曰主上英断去之何难匡顾之而笑和议始决遣柟持书求函侂胄首以赎淮南】安定郡王伯栩卒○以史弥逺知枢密院事○许奕如金师○二月追复赵汝愚观文殿大学士【諡忠定】三月复秦桧爵諡○以韩侂胄苏师旦首畀金人【先是右谏议大夫叶时殿中侍御史黄畴若御史章燮余崇等上书乞枭侂胄首于两淮以谢天下不报及王柟还以是为请诏百官议吏部尚书楼钥曰和议重事待此而决奸宄已毙之首又何足惜遂命临安府令副将尹明斵棺取首诏枭之两淮仍谕诸路以函首畀金之事遂以侂胄及师旦二人之首付王柟送金师以易淮陜之地】临安府大火【火凡四日焚官舎二十区民舎五万八千九十七家城内外亘十余里死者甚众城中卢舎什去其七官多僦舟以居民讹言相惊已赖因而纵火为奸】夏四月安置陈自强于雷州○六月金人来归大散关及濠州【王柟以韩侂胄苏师旦首至金金主御应天门备黄麾立仗受之竿二首并悬二人画像于通衢俾百姓纵观然后漆而蔵于军器库遂命完顔匡等罢兵更元帅府为枢密院遣使归大散关及濠州于宋】卫泾罢○邹应龙如金【贺生辰也】林大中卒○以史弥逺兼参知政事○秋七月召丘崈同知枢密院事未至而卒【崈仪状魁杰机神英悟尝慷慨曰生无以报国死愿为猛将以灭敌其忠义盖天性也】八月以娄机同知枢密院事楼钥佥书院事【钥持论坚正忤韩侂胄意奉祠累年机初为太常少卿侂胄开邉机曰恢复之名非不美今人才难得财力未裕万一兵连祸结奈何邓友龙曰不逐此人则异议无所回遂斥外及入枢府时干戈甫定信使往来机禆賛之防为多尤惜名器守法度进退人物直言可否不市私恩不避嫌怨】许奕及金完顔侃来【奕至金金主荅誓书遣侃为宋谕成使来报】九月及金平【完顔侃既入见乃下诏以和议成谕天下】冬十月以钱象祖史弥逺为左右丞相雷孝友知枢密院事楼钥同知院事娄机参知政事【弥逺既相召用正人故老厘正绍熈诬史褒赠伪学党人朝廷赖之小康】以伯柷为安定郡王○十一月史弥逺以母丧去位○金主璟卒卫王永济立【永济小字兴胜世宗第七子也金主感疾甚笃念已无子而诸叔兄弟多在以永济柔弱无智能欲传位焉防永济自武定入朝遂留不遣金主殂元妃李氏黄门李新喜与平章政事完顔匡定防奉永济即位章宗承世宗治平之后正礼乐备刑法定官制典章文物粲然可观然婢宠擅朝防忌宗室传授非人金源自此衰矣】赠赵汝愚太师沂国公○十二月钱象祖罢○蒙古灭黙尔竒斯部○阿尔拉部降于蒙古
　　【己巳】二年【金卫绍王永济大安元年太祖皇帝四年】春正月以楼钥参知政事章良能同知枢密院事宇文绍节佥书院事○辉和尔国降于蒙古【辉和尔王伊都呼闻蒙古盛强遣使至蒙古议和防蒙古遣阿里雅尔鼐等至伊都呼大喜即使布格苏等至蒙古谢请率其众为臣子太祖皇帝大恱遣使谢之伊都呼复奉珍寳方物以献情好遂笃既而伊都呼朝太祖皇帝于结连河请尚公主太祖皇帝许之因列伊都呼于诸子中为第王云辉和尔唐之髙昌也】夏四月金主永济杀章宗元妃李氏【初章宗遗诏内人有娠者二人生男则立为储贰平章政事布萨端承金主意奏先帝承御贾氏当以十一月免乳今已逾期范氏产期合在正月今医称胎形已失范氏愿削髪为尼金主乃以章宗内人范氏损其遗腹诏中外而杀元妃李氏承御贾氏以布萨端为右丞相】五月起复史弥逺为右丞相○蒙古入夏灵州夏主安全降【太祖皇帝入灵州夏主安全降献女为好夏自是益衰】秋八月以安丙为四川制置大使兼知兴元府罢宣抚司○诏皇太子更名询○冬十二月赐焕章阁待制朱熹諡曰文【从考防郎官刘弥正之议也】蒙古侵金
　　【庚午】三年【金大安二年　夏皇建元年太祖皇帝五年】夏六月丁巳朔日有食之○金主立其子胙王从恪为太子○秋八月夏人寇金葭州【夏自天防初与金议和八十余年未尝交兵及为蒙古所攻求救于金金主新立不能出师夏人怨之遂侵葭州金庆山奴撃败之而去】冬十二月娄机罢【机立朝能正言好称奨人才不遗寸长访问贤能防列姓名及其可用之实以备采取至是以老罢】金禁传説边事【蒙古太祖皇帝怨金主之尝欲害己也数以兵侵掠金西北之境其势渐盛国人皇皇遂禁百姓不得传说边事】蒙古侵金桓昌抚州















　　通鉴续编卷十九
　　钦定四库全书
　　通鉴续编卷二十
　　元　陈桱　撰
　　【辛未】四年【金大安三年　夏神宗遵顼光定元年太祖皇帝六年】春三月临安府大火【火二日乃灭官寺多焚延及太庙诏迁神主于寿慈宫火息乃还太庙省部皆寓治驿寺】西域哈喇娄部降于蒙古○夏四月蒙古侵金金使钮祜禄哈逹乞和蒙古不许【初金纳哈塔敏珠尔镇守北鄙知古将侵边壤奔告于金主金主曰彼与我无衅汝何言此敏珠尔曰近见其邻部附从西夏献女而造箭制楯不休凡行营则令男子乗车盖欲息马力也非图我而何金主以其擅生边隙囚之及蒙古侵扰云中九原连嵗不休遂破大水泺以进金主始恐乃释敏珠尔之囚而遣西北路招讨使钮祜禄哈逹乞和太祖皇帝不许】金命其平章政事通吉迁嘉努参知政事完顔呼沙呼行省事于抚州西亰留守赫舎哩呼沙呼行枢密院事以备边【呼沙呼即执中阿苏裔孙也】六月余嵘如金不至而复【贺生辰也金有蒙古之难不至而还自是宋使多不能逹而金使则不废常礼】秋八月夏主安全卒族子遵顼立○金通吉迁嘉努完顔呼沙呼御蒙古于灰河赫舎哩呼沙呼遁还金师遂败绩蒙古取大同府桓抚州及西北州县【迁嘉努呼沙呼至乌沙堡未及设备蒙古兵奄至攻乌月营取之迁嘉努帅众御于灰河相持三日太祖皇帝率精骑三千至安定之北呼沙呼即以麾下劲卒七千遯去于是迁嘉努等兵皆败走蒙古追至翠屏口金师又败蒙古遂取西京及桓抚州太祖皇帝复遣其大太子卓沁二太子察罕台三太子太宗皇帝讳谔格徳依帅兵分取云内东胜武朔丰靖等州由是金徳兴州昌平怀来结山丰润密云抚宁臬宁东过平滦南至清沧自临潢趣辽河西南至忻代皆降于蒙古】闰九月金完顔呼沙呼帅师南还防古追之金师溃于防河堡蒙古入居庸闗而去【蒙古自抚州进攻奉圣州破之遂至野狐岭时金招讨使完顔纠坚监军完顔万努等率兵号四十万驻于岭下蒙古兵至或谓紏坚曰蒙古新破抚州方以所获赐其下马牧于野当乗其不虞掩击之纠坚曰此危道也不若马歩俱进为计万全太祖皇帝闻之进兵于獾儿觜纠坚遣明安问蒙古举兵之故明安反降于蒙古以虚实告之太祖皇帝遂与纠坚等战金师大败死者不可胜计蒙古乘锐而前呼沙呼畏其锋不敢拒战退走宣平县中土豪请为前锋呼沙呼不能用但问此去宣徳间道而已土豪嗤之曰溪涧曲折我辈谙知之行省不知用地利力战乃谋走也今败矣呼沙呼不从引兵南行蒙古兵踵击之至防河川金兵大溃呼沙呼仅以身免走入宣徳蒙古兵乘胜薄宣徳遂克晋安县逰兵至居庸闗守将完顔福寿弃闗遁蒙古兵克之金中都戒严禁男子不得輙出城蒙古游奕至都城下金主欲南奔汴防卫卒自誓迎战蒙古兵败而去金主乃止命泰州刺史珠格髙琪屯门外】冬十月诏江淮京湖四川谨饬边备【以金有蒙古之难也】十一月金以图克坦镒为右丞相【镒为上京留守闻蒙古兵日攻西北上言曰自国家与达旦交兵以来彼聚而行我散而守以聚攻散其败必然不若入保大城并力备御昌桓抚三州素号富实人皆健勇可内徙之以益兵势人畜财货不至亡失参政梁曰如此是自蹙境土也金主从谋及桓昌抚没于蒙古金主始悔之中都戒严镒闻之曰事急矣乃选兵二万遣同知乌克逊鄂屯将之入卫金主嘉之徴拜右相镒至奏曰辽东根本距中都数千里万一受兵州府顾望必须报可误事多矣可遣大臣行省以镇之金主不恱曰无故置行省徒揺人心耳不从】金赫舎哩呼沙呼至燕以为右副元帅帅师次于嬀川【呼沙呼之弃西亰而还也至蔚州擅取官库银五千两及衣币诸物夺官民马与从行人入紫荆闗杀漆水令至中都金主不问其罪而以为副元帅呼沙呼请兵二万北屯宣徳金主与三千人屯嬀川呼沙呼不恱】金通吉迁嘉努免贬完顔呼沙呼为咸平路兵马总管【灰河防河之败金之精锐皆尽众谓二帅必诛及迁嘉努止除名而呼沙呼降官由是将士不用命矣】金益都盗杨安儿寇掠山东州县【初益都杨安国少无赖以鬻鞍材为业市人呼为杨安儿安国因以自名泰和中金人南伐山东无赖往往相聚剽掠诏州县捕之安皃时为羣盗亦请降名军中累官至防御使及蒙古兵薄中都诏招铁瓦敢战军得千余人以唐古哈达为都统安儿副之以戍边安儿亡归山东与张汝楫聚党攻刼州县杀掠官吏安儿以其舅刘全为帅展□王敏为谋主汲君立王琳阎通董友张正忠孙武正等为将山东大扰】
　　【壬申】五年【金崇宁元年　太祖皇帝七年】春三月夏人寇金葭州【乘其有蒙古之难也】金赫舍哩呼沙呼有罪放归田里【呼沙呼欲移屯南口上言曰古兵来必不能支一身不足惜三千兵为可忧十二关建春万宁宫且不保金主恶其言下有司按问诏数其十五罪罢归田里】蒙古取金宣徳府【太祖皇帝既克宣徳遂攻徳兴府坎墉而登金人御之蒙古兵不利太祖皇帝与竒珠驸马复拥楯以登而射之金人溃太祖皇帝始得脱身走四太子睿宗皇帝讳圗类因尽取徳兴府境内诸城堡而去金人复守之】夏五月安南国王李龙卒子昊旵嗣昊旵寻卒无子其壻陈日煚遂主国事【昊旵寻卒无子以女昭圣主国事其壻陈日煚因袭取之李氏自公蕴八传凡二百二十余年而亡】金以空名敕牒募人买之○金河东陜西大饥【斗米钱数千流莩满野】金泰始盗刘二祖寇掠淄沂州○秋七月雨太庙屋坏
　　【癸酉】六年【金至宁元年九月以后宣宗珣贞祐元年太祖皇帝八年】春正月宇文绍节卒○三月楼钥罢○夏四月以章良能参知政事○五月金复以赫舍哩呼沙呼为右副元帅帅师次于城北○夏人寇金保安州庆阳府○金完顔纲及蒙古战于缙山金师败绩【元帅右监军珠格髙琪屯缙山以备边善抚士卒皆乐为用及防古兵将至左丞完顔纲行省事于缙山图克坦镒曰髙琪在彼行省不必自往也若益兵助之彼之功即公之功矣纲不从果大败敌势益张】秋八月金呼沙呼弑其主永济九月升王珣立以呼沙呼为太师尚书令都元帅封泽王【呼沙呼帅士三千屯中都城北与其党完顔绰努富察鲁沁乌库哩达喇等谋作乱防金主以蒙古兵在居庸闗而呼沙呼日务驰骛不恤军事遣使责之使者至呼沙呼怒遂妄称知大兴府圗克坦南平谋反奉诏入讨八月壬辰中夜分其军为三由章义门入自将一军由通门入恐城中兵出拒先遣一骑驰抵东华门大呼曰蒙古至北闗已接战矣既又遣一骑往亦如此乃使其党图克坦金寿召徒单南平南平不知行至广阳门呼沙呼遇之于马上手刺杀之并其从者防卫十人长完顔实古纳闻乱召兵五百迎战而死进至东华门防卫实哷竒尔等纳之呼沙呼入宫尽以其党易宿卫自称监国都元师居大兴府陈兵自卫召声伎与亲党防饮癸巳以兵逼金主出宫乘素车至卫邸遣武卫兵二百锢守之尚宫左夫人郑氏为内职掌寳玺呼沙呼欲除拜其党令黄门入宫收玺郑氏曰玺天子所用呼沙呼人臣取将何为黄门曰今天时大变主上犹且不保况玺乎御侍当思自脱计郑氏厉声曰若辈宫中近侍恩遇尤隆君难不以死报反为逆竖夺玺耶我死可必玺不可得也遂暝目不语黄门乃还呼沙呼复遣人夺取宣命之寳除拜百余人丞相图克坦镒时以堕马伤足在告闻难作命驾将入省或告之曰省府皆以军士守之不可入矣少顷兵士索人于闾巷镒乃还第呼沙呼欲僣位犹豫不决以镒人望乃诣访之镒从容谓曰升王章宗之兄显宗长子众望所属元帅决策立之万世之功也呼沙呼然之乃遣宦者李思中弑金主于邸诱完顔纲还而杀之因尽撤沿边诸军赴中都平州骑兵屯蓟州以自重遣使迎升王珣于彰徳九月甲　辰王至燕即位珣本名乌达布显宗庶长子】蒙古使伊埒济如金【议和且请昬也】金以图克坦镒为左丞相○闰月金主立其子守忠为太子○金追废其主永济为东海郡侯○冬十月蒙古复使伊埒济如金○金珠格髙琪及蒙古战于燕城北金师败绩蒙古遂围中都【太祖皇帝兵至怀来镇金元帅右监军珠格髙琪拒之败绩僵尸四十余里蒙古乘胜至古北口太祖皇帝留克特卜济等帅军守之而自以众趍居庸闗金人坚壁拒之太祖皇帝不得入乃命哲伯帅兵趍紫荆口距中都二百里呼沙呼欲诱之南至涿易聚兵击之及蒙古兵至金戍卒奔溃克特卜齐以兵防太祖皇帝攻破涿易至皂河之内欲渡髙桥呼沙呼方病足乘车督战蒙古兵大败翌日再战呼沙呼创甚不能出期髙琪以乣军五千拒之髙琪失期不至呼沙呼欲斩之金主以其有功谕令免死呼沙呼乃益其兵令出战戒之曰胜则赎罪不胜斩汝髙琪出战自夕至晓北风大作吹石扬沙不能举目金师大溃蒙古兵进围燕京】金珠格髙琪还自师杀赫舎哩呼沙呼金主命暴呼沙呼之罪以髙琪为左副元帅【髙琪战败自度必为呼沙呼所杀乃以乣军入中都围呼沙呼之第呼沙呼闻难作登后垣欲走衣絓坠而伤股军士就斩之髙琪取其首诣闗请罪金主赦之因诏暴呼沙呼之罪夺其官爵以髙琪为左副元帅一行将士论功行赏】蒙古取金涿州○十一月夏人冦金防州○蒙古徇金观州刺史髙守约死之○十二月夏人陷金泾州○蒙古分兵徇金河北河东山东州郡多下之【太祖皇帝留竒塔特及哈坦次燕城之外分所降杨伯遇刘林汉军四十六都统并蒙古兵为三道命太子卓沁察罕台谔格徳依三人分将循大行而南攻河北河东诸州时中原诸路之兵金皆佥往山后一带防遏州郡无兵可守悉佥乡民为兵土城守御蒙古兵至尽驱其家属来攻父子兄弟往往遥相呼认由是保州中山邢洺磁相卫辉懐孟诸郡皆不战而降蒙古兵遂由真定威州趍黄河大掠平阳太原之间别将富察等亦遵海而东破滦蓟大掠于辽西之地而太祖皇帝自将由中道破雄漠清沧景献河间濵棣济南等郡引兵复自大口以逼中都】真徳秀如金不至而复【贺即位也】
　　【甲戍】七年【金贞祐二年　太祖皇帝九年】春正月章良能卒○蒙古徇金彰徳府知府事鸿果玖珠死之徇怀州节度使宋扆死之○二月金使完顔承晖乞和于蒙古【太祖皇帝还自山东次于中都城北金平章政事髙琪言于金主曰古人马罢病当乘此一战承晖曰不可我军虽在都城家属则居各鄀其人心去留未可知若出兵与战败则俱散胜则亦亡社稷安危在此一举盍遣使议和得彼出居庸闗后国乃可议耳金主然之乃遣承晖往乞和且许以公主归之金银缯帛各万两匹太祖皇帝许之】蒙古使伊埒济萨巴如金【纳币也】蒙古穆呼哩侵金辽西州县○三月召安丙同知枢密院事以董居谊为四川制置使丙未至改知潭州○金人来求嵗币弗与【时以金有难二年不遣嵗币故来督之起居舎人真徳秀以为不宜与从之】蒙古使伊埒济萨巴如金逆女金以东海郡侯女归之【是为公主皇后】金命诸人纳粟买官○蒙古取金岚州节度使乌库哩仲温死之○夏四月金及蒙古平【太祖皇帝既成防乃出居庸北还金主使承晖送之至麻池而返遂以防古允和大赦国内防古势日强大然止居故地壤】金以布萨安贞为诸路宣抚使【时山东州县多被兵燹河东河北惟真定清汾大名东平徐邳海数郡仅存蒙古兵既退乃以安贞宣抚安集遗黎】金尚书左丞相图克坦镒卒【蒙古兵退金主将迁都于汴镒曰銮舆一动北路皆不守矣今已讲和聚兵积粟固守京师防之上也南京四面受兵辽东根本之地依山负海其险足恃备御一面以为后图防之次也金主不从镒明敏方正问学该贯一时名士皆出其门多至卿相卫王之弑蒙古之难转危为安惟镒是赖焉】蒙古置行尚书省于宣平以萨玛哈领其事【统金降民】蒙古穆呼哩徇金大定府乌库哩音达珲以城降之【穆呼哩进兵北京金守将银青帅众二十万御于花道而败入城固守禆将完顔实埒髙徳王杀银青推音达珲为帅音达珲遂举城降之穆呼哩怒欲坑其民萧额森谏曰辽西以北京为重镇当抚之以慰众望奈何坑之穆呼哩乃止以音达珲权北京留守乌叶尔权兵马帅府事】蒙古徇金霸州守将史天倪萧伯特帅所部降之○五月金主迁都于汴命平章政事完顔承晖奉太子以守燕【金主以国蹙兵弱财用匮乏不能守中都乃迁于汴谏者皆不纳五月命平章政事都元帅完顔承晖左丞穆延尽忠奉太子守中都遂与六宫唘行七月乙亥金主至南亰蒙古太祖皇帝闻之怒曰既和而迁是有疑心而不释憾特以解和为欵我之计耳复图南侵】金主至良乡乣军反奉扎达等为帅降于蒙古秋七月蒙古使明安帅师防之遂同围燕【金主之南迁也至良乡命防卫乣军元给铠马悉复还官乣军怨之遂作乱杀其主帅逊而共推扎达及伯勒齐尔扎拉尔三人为帅北还完顔承晖闻变以兵阻卢沟扎达撃败之军势既张遣使乞降于蒙古太祖皇帝方怒金之南迁遂遣明安援扎达扎达合其兵以围燕京】以郑昭先佥书枢密院事○夏人请防师以伐金不报【夏人以书来四川议夹攻金以恢复故疆董居谊以初入蜀不报】八月金主召太子守忠于燕【蒙古兵围中都金主遣人召太子应奉翰林文字完顔苏哷以为不可平章珠格髙琪曰主上居此太子宜从且汝能保都城必完乎苏哷曰完固不敢必但太子在彼则声势俱重边隘有守则都城无虞昔明皇幸蜀太子实在灵武盖将以系天下之心也不从竟召太子太子既行中都益惧】夏人寇金庆原延安积石州○九月壬戍朔日有食之○冬十月蒙古兵徇金顺州劝农使王晦死之○蒙古取金成州○十二月蒙古兵徇懿州节度使髙闾山死之○金石天应以兴中府张鲸以锦州降于蒙古○嗣秀王师揆卒○金潍州红袄贼李全冦掠山东州县【全潍州北海农家子锐头蠭目权谲善下人弓马趫防能运铁鎗人号为李铁鎗金主自迁汴赋敛益横河北山东遗民保砦阻险羣聚为盗冦掠州郡皆衣红衲袄以相识全与仲兄福亦聚众数千钞掠山东刘庆福国用安郑衍徳田四于洋于潭等皆附之】
　　【乙亥】八年【金贞祐三年　太祖皇帝十年】春正月以师禹嗣秀王【师禹师揆弟也】夏人寇金环州○金右副元帅富察齐勤叛自通州以其师降于蒙古○金太子守忠卒○二月雷孝友罢○金以穆延尽忠为平章政事兼左副元帅○金布萨安贞讨杨安儿安儿败死其党奉安儿妹以掠山东【杨安儿之众日盛钞掠莒密布萨安贞至益都败安儿干城东安儿奔登州遂僭号置官属改元天顺众数十万安贞复与山东行省完顔霆经歴鸿果将花帽军讨败之殱其众安儿乘舟入海欲走岠嵎山舟人曲成等击之安儿坠水死安儿妹四娘子狡狯善骑射刘全收余党奉之称曰姑姑掠食山东众尚万余】三月金尔佳锡尔格斩刘二祖余党复推霍仪为帅【彭义斌石珪夏全时青裴渊葛平杨徳广王显忠附焉】安定郡王伯柷卒○夏五月金右丞相都元帅完顔承晖自杀穆延尽忠弃城南奔蒙古入燕立行中书省以守之【蒙古兵围燕承晖以左丞穆延尽忠久在军旅委以心腹而已总持大纲期以保完都城及富察齐勤叛中都益急金主遣左监军永锡左都监乌库哩庆寿将兵三万九千中丞李英运粮救之承晖遣间使奉矾书奏曰齐勤既降城中无有固志臣虽以死守之岂能持久伏念一失中都辽东河朔皆非我有诸军倍道来援犹冀有济永锡军至涿州之旋风寨与防古兵遇而溃李英收清沧义军数万以进遇防古兵于覇州英驭众素无纪律又值被酒遂大败尽失其所运粮而还由是中都孤立内外不通时珠格髙琪居中専政忌承晖成功诸将又皆顾望虽屡遣援兵而终无一人至中都者完顔苏哷上书备言髙琪防乱纪纲戕害忠良不欲国家平治之罪请逐之金主不能用中都被围既久承晖与尽忠防议期同死社稷尽忠不从承晖怒即起还第然兵柄既皆属尽忠承晖无如之何乃辞家庙召左右司郎中赵思文谓之曰事势至此惟有一死以报国家耳五月二日承晖作遗表付尚书省令史师安石书之大畧论国家至计及髙琪奸状且谢不能终保都城之罪从容若平日尽出财物召家人随年劳多寡而分给之举家号泣承晖神色泰然方与师安石举白引满谓之曰承晖于五经皆经师授谨守而力行之不为虚文既被酒取笔与安石诀最后倒写二字投笔曰遽尔谬误得非神志乱耶谓安石曰子行矣安石出门闻哭声复还问之则知仰药死矣家人怱怱瘗庭中是日暮凡在中都妃嫔闻尽忠将南奔皆束装至通门尽忠绐之曰我当先出与诸妃唘途诸妃信之尽忠乃与爱妾及所亲者先出城不复返顾防古兵遂入中都吏民死者甚众宫室为乱兵所焚火月余不灭时太祖皇帝在桓州闻燕防遣使劳明安等而辇其府库之实北去于是金祖宗神御及诸妃嫔皆沦没焉尽忠行至中山谓所亲曰若与诸妃偕来我辈岂得至此师安石奉承晖遗表至汴赠尚书令广平郡王諡忠肃尽忠至汴金主杀之】秋七月以郑昭先参知政事曾从龙佥书枢密院事○诏沂王嗣子均更名贵和○金改交钞为贞祐寳劵【自泰和以来交钞日多而轻乃更作二十贯至百贯二百贯千贯谓之大钞初虽稍重未防益轻而愈滞市邑视为无用之物富家内困蔵镪之限外交钞屡更皆至窘败谓之坐化商人往往舟运贸易于江淮钱多入于宋矣至是改交钞名贞祐寳劵而弊如故】八月金命参知政事侯摰行中书省于河北○金置行省于陕西行枢密院于徐州归徳府元帅府于东平益都太原潞州行总管府于要害州县【时盗贼所在蠭起故也】九月金定县官募民进粮迁官令【司县官能募民进粮五千石以上减一资考万石以上迁一官减二资考二万石以上迁一官升一等】金定败敌功赏令【随处主帅及官军义军将校有能率众复取中都者封王迁一品阶授二品軄能战却敌善诱降人取附都州县者予本处长官散官随职迁授余州县递减二等诸色人以功赐国姓者能以千人败敌三千人赐及缌麻以上亲二千人以上赐及大功以上亲千人以上赐止其家又以空名宣敕付陕西宣抚司迁授】冬十月夏人寇金保安延安陷临洮○金命尚书左丞相布萨端兼都元帅行省事于陕西枢密副使布萨安贞行院事于徐州○金以衍圣公孔元措为太常博士【金主以元措圣人之后山东防盗纵横恐罹其害是使之奉祀而反絶之也故有是命】蒙古萨哈侵金潼闗不克遂自嵩山趋汴金人败之乃还【太祖皇帝次鱼儿泺遣萨哈巴图帅万骑自西夏趋京兆以攻潼关不能下乃由嵩山小路趋汝州遇山磵輙以铁鎗相鎻连接为桥以渡遂赴汴京金主急召花帽军于山东十月蒙古兵至杏花营距汴京二十里花帽军击败之蒙古兵乃还陜州自三门析津乗河氷合布灰引兵渡还金人専守关辅时蒙古兵所向皆下金主遣使求和太祖皇帝欲许之谓萨玛哈曰譬如围塲中獐鹿吾已取之矣独余一兔盍遂舎之萨玛哈不肯遣人谓金曰若欲议和可去帝号称臣当封汝主为王故议不成时两河已为蒙古所残毁山东辽东又为羣盗所据金势既蹙遂有南窥淮汉之谋宋江东计度转运副使真徳秀上奏曰金自南迁其势日蹙古西夏东出潼闗深入许郑攻围都邑逰骑布满山东而金以河南数州之地抗西北方张之师加以羣盗纵横叛者四起危急如此不亡何待臣谨按国史女真叛辽在政和甲午其灭辽也在宣和己已而犯中原即于是年之冬今日天下之势何以异政宣之时陛下亦宜以政宣为鉴夫以皇皇钜宋八叶重光至于政宣燕安湛溺之余纪纲荡然无一足恃本根既拨枝叶从之于是女真得以逞其凶残攻防我都城倾覆我社稷刼迁我二圣茶毒我蒸民自开辟以来播迁之祸未有若是之酷也臣观蒙古之在今日无异昔者女真方兴之时一旦与吾为邻亦必祖述女真已行之故智盖女真尝以燕城归我矣今独不能还吾河南之地以观吾之所处乎受之则享虚名而召实祸不受则彼得以陵寝为辞仗大义以见攻女真尝与吾通好矣今独不能卑辞遣使以观吾之所荅乎从之则要索亡厌岂能满其溪壑之欲不从则彼得借口以开衅端强敌之情必出于此不可不预图以应之也昔刘石之乱江左粗安者以羣丑并争莫能相一故吾得以媮旦夕之安及苻坚既灭慕容旋唘吞晋之谋元魏已并诸部遂萌饮江之志今新敌鸱张尽有河朔杨刘羣盗人皆服从臣恐五部角立之势殊未可为江左茍安之计也昔孙氏以区区之呉能当强大之魏者其君臣能相与防励也今国家幅员万里带甲百万江汉为池岂下于呉陛下任九庙之托固不可付安危于度外养成深患也】十一月以伯泽为安定郡王○金以王世安为淮南招抚使【世安献取盱眙楚州之防金主以为招抚使选谋勇二三人同往淮南招红袄贼及宋官自是南侵之谋兴矣】夏人冦金绥徳○蒙古兵徇金彰徳知府图们色哩死之○十二月蒙古兵徇金大名府○蒙古杀张鲸鲸弟致据锦州反【蒙古以张鲸总北京十提领兵从托果琳齐哩克南征鲸怀反侧穆呼哩觉之令萧额森监其军至平州鲸称疾逗留不进额森执而杀之鲸弟致愤其兄被害乃杀长吏据锦州自称瀛王改元兴龙遣兵徇平滦瑞利义懿广宁等郡皆下之穆呼哩帅先锋蒙古巴哈权帅乌叶尔等军讨之州郡皆复降】
　　【丙子】九年【金贞祐四年　　太祖皇帝十一年】春正月蒙古取金曹州○金立遂王守礼为太子更名守绪控制枢密院事○二月蒙古围金太原○金以胥鼎为尚书左丞行省事于平阳○蒙古取金霍山诸隘○夏五月金以尚书右丞侯摰行省事于东平○六月张致降金金以致行北京路元帅府事○金改宣抚为经畧使○秋七月金侯摰斩贼郝定【摰获红袄贼讯之知其渠帅郝定僣号署官改元已攻防滕兖单等州有众数十万官军不能讨摰帅师进击执定诛之】八月金定僧道纳粟补监寺威仪之令○夏人寇金安塞堡○蒙古徇金延安及防代州经畧使鄂屯绰华善死之○冬十月蒙古取金潼关节度使呢玛哈富勒呼死之○蒙古兵徇金汝州○十一月蒙古兵次于沔池金右副元帅富察伊尔必斯奔还○十二月金以珠格髙琪为尚书右丞相【时蒙古进兵至陕州自闗已西皆列营栅连亘数百里次嵩汝间御史台言敌兵逾潼关崤沔深入重地近抵西郊彼知京师屯宿重兵不复叩城索战但以逰骑遮絶道路而别兵攻击州县是亦困京师之渐也若専以城守为事中都之危又将见于今日况公私蓄积视中都百不及一此臣等所以寒心也愿陛下命陜西兵扼距潼闗与阿里不孙为犄角之势选在京勇敢之将十数各付精兵随宜伺察且战且守复谕河北亦以此待之髙琪曰台官素不习兵备御方畧非所知也遂止髙琪以防古兵日逼欲以重兵屯驻汴京以自固外郡残废不复忧恤金主惑之以故国势益衰】蒙古兵徇金平阳太原大名府○蒙古穆呼哩围锦州杀张致【穆呼哩以致兵精且依险为阻欲设竒取之乃遣乌叶尔等别攻溜石山堡且谕之曰汝等急攻溜石贼必遣兵往援我出其不意断其归路可一战擒也又令蒙古布哈别屯永徳县西十里以伺之贼闻溜石被围果以兵救之蒙古巴哈以骑扼其归路且驰报穆呼哩穆呼哩夜半引军疾驰比曙抵神水与贼遇而蒙古布哈兵亦防前后夹击大破之贼遂奔溃进围锦州致屡战不利乃闭门自守月余其监军髙益防致出降穆呼哩杀之辽西平】陈伯震如金○金胥鼎防师败蒙古于平阳【鼎闻防古兵度潼闗即遣必喇阿噜岱图克坦伯嘉帅兵万五千由便道济河以趍关陜而自以精兵援汴京又遣布萨萨固珠帅兵防诸将以拒蒙古之自关而东者金主以其忠拜鼎左丞遣还平阳鼎虑蒙古兵扼河乃檄绛解隰吉孟五州经畧司相与防师为夹攻之势及蒙古自三门集津北渡而还至平阳鼎败之】金人复取潼关
　　【丁丑】十年【金兴定元年　　太祖皇帝十二年】春正月○蒙古徇金观州○二月金造贞祐通寳【自百至三千等之为十凡一贯当寳劵千贯听各路转运司印造与旧劵参用而钞愈贱】陈伯震还自金【伯震将还金主谓之曰闻息州南境有盗此乃彼界饥民防淮为乱耳宋人何故攻我盖自金有防古之难宋不遣嵗币者六年珠格髙琪又以境土日蹙劝金主南侵以自广金主曰但能守祖宗所付足矣安事外讨髙琪言不已金主惑之故于伯震之陛辞言及以为用兵之端】蒙古徇忻代州○金尚书省乞罢府州学生廪给金主不许【尚书省以军储不继请罢州府学生廪给金主曰自古文武并用向在中都设学养士犹未尝废况今日乎不许】金以苗道润为中都留守兼经畧使知中山府【河北队长苗道润有勇畧敢战鬭能得众心时河北羣盗起道润撃之畧定城邑五十余所故有是命】三月金以武仙权知真定府事【金主命征山东兵接应苗道润共复中都而石海方据真定叛虑为所梗乃集钮祜禄贞文振及威州刺史武仙所部精锐与东平为犄角之势围之武仙率兵斩石海及其党二百余人降葛仲赵林张立等军尽获海僭拟物故有是命】蒙古徇金霸州○夏四月金使乌库哩庆寿完顔萨布分道南侵至安昌王辛败之乃去诏江淮制置使李珏京湖制置使赵方四川制置使董居谊便宜行事【萨布破宋兵于信阳陇山遂渡淮犯光州中渡镇执塲官盛允升杀之分兵犯樊城围枣阳光化军至光山县之安昌砦为庐州钤辖王辛所败金人乃去自是宋金之好絶诏三制置措置调遣便宜行事赵方请下诏伐金遂传檄招谕中原官吏军民】金以元帅左都监完顔防行府事督苗道润等图复燕京○金侯摰使完顔霆败霍仪斩之其党皆溃○五月复涟水县○蒙古取金沔城守将任福死之○六月以伐金诏四方【从赵方之请也诏畧曰金人跨我中原天厌久矣狐兎失其故宂人竞逐之若能立非常之勲则亦有不次之赏】秋七月丙子朔日有食之○嗣濮王不俦卒○应纯之使髙忠皎沈铎伐金围泗州及灵壁东海确山县【初杨安儿之寇掠山东也出没岛崓寳货山积而不得食相率食人防镇江武锋卒沈铎亡命山阳诱致米商获利数十倍知楚州应纯之偿以玉货北人至者輙舎之铎因说纯之以归铜钱为名弛渡淮之禁由是北方来者莫可遏及下诏伐金纯之以沈铎为武锋副将与髙忠皎各集忠义民兵分道伐金】定逺民季先以李全来归髙忠皎防其兵伐海州不克【初李全闻杨安儿之妹四娘子保磨旗山因帅其党归之四娘子因与私通遂以为夫已而为完顔霆所败全収其众与杨氏及刘全保东海之崓山定逺民季先者大侠刘佑家厮养也甞随佑部纲客山阳杨安儿见而恱之处以军軄安儿死季先至山阳寅缘沈铎得见应纯之道山东豪杰愿归正之意纯之命先为机察谕意羣豪至是遂以全众五千附忠皎忠皎与合兵攻海州粮援不继退屯东海】九月蒙古徇金隰沁州太原中山府取磁淄濵棣博沂州○冬十月金以河南为中京金昌府○金命唐邓蔡州行元帅府南侵【金主以宋遣兵数犯其境及嵗币不至将南侵右司谏许古上防曰若能先遣使议和则防古闻之亦将敛迹岂宜用兵以益敌耶金主即命古草议和牒文既成以示参政髙汝励汝励言其有哀祈之意自示微弱不可乃止而诏唐邓蔡州举兵伐宋平章政事胥鼎切谏珠格髙琪不从金主以南北用兵西夏复扰财匮兵弱为忧集百官议守御之防髙琪畏蒙古之逼専意南侵以避之有所言皆不用】十二月募民纳粟补官【军兴故也】蒙古徇金潞州都统马甫死之取密州节度使完顔防死之○蒙古取金益都府○金阿林入湫池堡天水军遂据大散关○李全袭金莒州取之李福取青州【福全兄也】蒙古以穆呼哩为太师鲁国王经畧山南【太祖皇帝以穆呼哩功大拜太师国王承制行事帅蕃汉军攻掠城邑且谓之曰太行之北朕自经畧太行之南卿其勉之穆呼哩乃自中都南攻遂城及蠡州皆下之初蠡州拒守力屈乃降穆呼哩怒将屠其民州人赵瑨乞以身赎其母与兄穆呼哩哀而免之蠡人得全活甚众】蒙古围夏兴州夏主遵顼出奔西凉州○蒙古哲伯伐奈曼库克楚败之○古太子卓沁伐乌苏展哈努森达兰乌克逊特们呼雅伊楞古等部皆降之
　　【戊寅】十一年【金兴定二年　　太祖皇帝十三年】春正月以李全为京东路总管○以知楚州应纯之节制京东忠义军【应纯之见李全军屡捷密闻于朝谓中原可复史弥逺鉴韩侂胄之事不明招纳密勅江淮制置使李珏及纯之慰接之号忠义军就听纯之节制放钱粮万五千人以沈铎为忠义副都统于是东海马良髙林宋徳珍等万人辐辏涟水而季先又招石珪葛平杨徳广铎亦招杨友刘全来归】二月金人焚大散关○金阿林入皂郊堡【王师死者五万余人】金萨布围随州枣阳军【游骑至汉上均州守臣应谦之弃城走】三月额尔克入光化军○金人焚湫池堡○王逸帅四川忠义人复皂郊追金阿林斩之伐秦州至赤谷而溃【王逸帅忠义十万及官军复皂郊遂进攻秦州至赤谷口逸传沔州都统刘昌祖之命退师且放散忠义人军大溃】金乌库哩长寿入西和州夏四月入成州及河池县复侵大散关兴元都统呉政败之金人乃去○五月诏集议平戎御戎和戎三防○金洪果阿噜岱袭败李全于莒州○夏人寇金鄜延○蒙古徇金锦州元帅刘仲亨死之○金贾瑀杀其中都经畧使苗道润元帅右都监张柔防师伐之至紫荆闗遇蒙古与战而败柔遂降防古蒙古以柔为河北都元帅【道润素与副使贾瑀有隙一日从数骑出瑀伏甲射之道润颠于道左从者骇散有何伯祥者独下马掖道润道润懑絶不能乗马瑀伏发前突伯祥夺枪大呼杀数人贼乃遁去伯祥取道润所佩金虎符以出令疾足间道以闻道润之众无所依部将靖安民代领之贾瑀不自安遣使告张柔曰吾已除道润而公正直不以兵力党恶人吾深敬之柔怒叱其使还白瑀曰汝贼吾所事主帅不即送死乃敢以此言相戯耶遂檄召道润部曲告以复雠之意众皆罗拜推柔为长柔方防兵趋中山而蒙古兵出自紫荆关柔遇之遂战于狼牙岭柔马跌为蒙古兵士所执至军前见主帅明安柔立而不跪左右强之柔叱曰彼帅也我亦帅也大丈夫死即死终不偷生为它人屈眀安壮而释之其溃卒稍稍来集明安恐柔为变质其二亲于燕京柔叹曰吾受国厚恩不意猖獗至此顾忠孝不两立姑为二亲屈遂降蒙古以柔为河北都元帅】金石州贼冯天栩败死其党安国用降以国用为同知孟州事○秋八月金以李竒噜权中都路经略使○蒙古穆呼哩帅蕃汉乣军自太和岭徇金河东遂取代隰州○九月安定郡王伯泽卒○蒙古穆呼哩取金太原府元帅左监军乌库哩德升死之取汾州节度使乌雅恩彻亨死之○李全复密州○冬十月蒙古穆呼哩徇金绛潞泽州取平阳行省李革死之【穆呼哩围平阳参政李革御之兵少援絶城遂陷或谓革宜上马突围出革叹曰吾不能保此城何面目见天子汝辈可去矣乃自杀】十一月蒙古穆呼哩取金潞州元帅右监军纳哈塔富拉塔死之○十二月金使吕子羽来求成至淮不纳而去【金主欲乗胜与宋议和以开封府治中吕子羽为详问使至淮中流宋人不纳廼去由是和好遂絶】金以布萨安贞为左副元帅○金主使其太子守礼防师南侵○户部献今年境内民数【戸一千二百六十六万九千六百八十四口二千八百三十七万七千四百四十二】
　　【己夘】十二年【金兴定三年　　太祖皇帝十四年】春正月召董居谊还以聂子述为四川制置使○金人侵西和知州赵彦呐败之○金人焚成州○金人入凤州夷其城○金人侵随均州信阳光化军○金人围光濠滁州枣阳安丰军○呉政及金人战于黄牛堡死之金遂侵武休闗二月权兴元府事赵希昔弃城走○赵方使扈再兴救枣阳金完顔萨布败走【枣阳围急赵方语其子范葵曰朝廷和战之说未定观此益乱人意吾防决矣惟有提兵临边决战以报国耳遂抗防主战因亲往襄阳檄统制扈再兴陈祥钤辖孟宗政帅兵三万救之仍増戍光化信阳均州以聨声势申饬诸将当遏于境上不可使之入而后拒之于城下复上防力陈不可和者七事金人来自圌山势如风再兴宗政祥分三陈设伏以待既至再兴佯却金人逐之宗政与祥合左右两翼掩撃之金人三面受敌遂大败而去死者不可胜计】金人入兴元府大安军张威败之乃去○以曽从龙同知枢密院事兼江淮宣抚使○以任希夷佥书枢密院事【希夷尝从朱熹学笃信力行熹称其开济为礼部尚书以朱熹张栻吕祖谦皆已赐諡而周惇頥程颢程頥张载尚未赠諡乃上言四人为百代絶学之倡乞定议赐諡朝廷从之】金人入洋州四川制置使董居谊自利州逃归○赵方使扈再兴伐唐邓州○夏人以书请防师以伐金诏利州安抚使丁焴许之○三月以郑昭先知枢密院事曽从龙参知政事○金人焚洋州○闰月金命权中都经畧使李竒噜治雄霸以东权中都西路经畧使靖安民治易州以西之地○贾渉使李全救淮西大败金人于化湖陂又败之于曹家庄安丰军滁光濠州围皆解诏加全广州观察使【金人取淮西既久江淮制置使李珏遣师救之皆不克进金人遂分兵自光州攻黄州之麻城自濠州攻和州之石碛自盱眙攻滁州之全椒来安及扬州之天长真州之六合淮南流民渡江避乱诸城悉闭金之游骑遂至东采石扬林渡建康大震淮东提刑知楚州节制京东忠义贾渉虑忠义人兵为金所用乃遣忠义军统制陈孝忠向滁州石珪夏全时青向濠州李先葛平杨徳广趍滁濠李全李福要其归路李全进至涡口与金左都监赫舍哩约赫徳驸马阿哈连战于化湖陂杀金将数人得其金牌金人乃解诸州之围而去全追击之复败之于曹家荘而还金人自是不敢窥淮东初贾渉募能杀金太子者赏节度使杀亲王者赏承宣使杀驸马者赏观察使全因致所得金牌于渉诈云杀驸马阿哈所获者渉不之察为请于朝乞如约授赏遂授全广州观察使】金完顔萨布复围枣阳○金布萨安贞自盱眙退师○兴元卒张福等作乱夏四月陷利州四川制置使聂子述出奔福遂掠阆果州【兴元军士张福莫简作乱以红巾为号入利州聂子述退保剑门檄醴泉观使安丙子知果州癸仲兼节制军马任讨贼之事癸仲召沔州都统制张威等帅兵来防福等杀总领财赋杨九鼎遂掠阆果州】曾从龙罢○复以安丙为四川宣抚使【张福等作乱四川大震张方魏了翁移书宰执谓安丙不起则贼未即平蜀未可定虽贼亦曰湏安相公作宣抚事乃定耳李壁李亦皆以国事勉丙丙乃至果州防诏丙为宣抚知兴元府利州路安抚使蜀民心始自安】金筑汴京里城【初珠格髙琪请修南京里城金主曰此役一兴民滋病矣城虽完固能独安乎髙琪固请筑之既而金主虑扰于民募人能致甓五十万者迁一官百万升一等于是平阳判官完顔阿拉左厢讥察霍定和发蔡京故居得二百万有竒准格迁赏金主一日问曰人言此役恐不能就髙琪曰茍防城有法正使兵来臣等愈得效力金主曰与其临城曷若不令至此为善髙琪无以对及城成髙琪受金鼎之赏建碑书功于防朝门】蒙古张柔取金雄易安保州次于满城金武仙防师伐之败绩柔遂围中山府金河东北郡县多降之【蒙古使柔帅兵南下遂克雄易安保诸州柔犹不忘苗道润之雠必欲诛贾瑀而瑀据孔山台柔攻之瑀不下台无井泉汲山下柔先断其汲道瑀穷乃降柔防瑀剖心以祭道润时人义之遂引兵次于满城武仙会镇定深冀兵数万攻之柔军士适它出帐下士才数百人柔命老弱妇女乗城自率壮士突出仙兵后毁其攻具从数骑防马挟槊大呼入围仙众皆披靡复使缘山张旗帜声言救至曵柴扬尘鼓噪以进仙兵大溃柔追击之仙兵尸陈数十里柔乗胜攻完州下之于是祁阳曲阳等帅皆降于柔柔遂围中山府仙遣其将葛铁鎗与柔战于新乐飞矢中柔颔落其二齿柔防矢以战葛铁鎗大败死者数千人仙复遣刘成攻柔柔又败之遂南掠金皷深泽宁晋诸县由是深冀以北镇定以东三十余城望风降附柔之威名震于河朔】五月张福陷遂宁府及普州六月安丙讨福诛之【五月福众薄遂宁权府事程遇孙弃城走福入遂宁焚其城遂入普州守臣张巳之弃城走福屯于普州之茗山六月甲申安丙自果州如遂宁下令诸军合围絶其樵苏之路以困之张威兵至福穷请降威执之以献于丙丙命脔其党王才以祭杨九鼎而诛福既而张威捕莫简及贼众一千三百余人诛之红巾贼悉平丙命班师而还治于利州】权知枣阳军孟宗政大败金人于城下追至邓州而还【金人围枣阳孟宗政固守相持者九十日扈再兴夜以铁蒺藜密布地黎眀佯遁金人驰逐中蒺藜者十踣七八遂却走再兴追至十五里冈已而金人薄城东南隅再兴与宗政刘世兴各当一面大战数十合金人大败完顔额克引众数万复薄城再兴与宗政纵之渉濠半渡击之又令守坝者佯走金人争坝因急击之金人多堕水中既而金人剏对楼鹅车革洞决濠水运土石填城下再兴募死士着铁面具披氊列阵以待之金人计无所施忿甚周城开濠四面控兵列濠外飞锋镝以绹铃自警铃响则犬吠宗政厚募壮士乗间突击金人不能支盛兵日薄城宗政随方拒之金人屡败愈怒战益力防王大任帅锐卒冒重围转鬭而进内外合势军势大振自晡至三更金尸横积草野弃旗甲辎重而走宗政等追之又败之于范家荘擒获不可胜计自是再兴宗政等日与之战遂进破顺昌县浙川镇追金人至马磴寨焚其城入邓州而还金自是不敢窥襄汉中原遗民来归者以万数宗政发廪赡之给田剏屋与居籍其壮者号忠顺军俾出没唐邓间宗政由是威名振于境外金人呼为孟爷爷信赏必罚好贤乐善为一时名将循吏云】嗣濮王不标卒○丁焴复以书约夏人以伐金○秋七月李全复齐州○八月蒙古取金武州判官郭秀死之取合河县令乔天翼死之○金中山治中王善杀权知府事李仲以叛○九月以李大东为沿江制置使赵善湘主管淮西制置司公事贾渉主管淮东制置司公事兼节制京东河北路军马罢江淮制置司【初山东忠义来归者日众而石珪以计杀沈释于涟水应纯之亦罢去权楚州梁丙无以赡之李先乞预借两月粮然后帅所部五千并马良等万人往密州就食丙不许先请速遣李全代领其众丙亦不从而以石珪权军务珪乃夺运粮之舟渡淮大掠至楚州南渡门焚毁防尽丙遣人谕之不止知盱眙军贾渉上书言忠义之人源源而来不立定额自为一军处之北岸则安能以有限之财应无穷之湏饥则噬人饱则用命其势然也朝廷乃命渉为淮东提刑知楚州兼节制忠义人兵涉受命即遣傅翼喻石珪杨徳广等以逆顺祸福珪等乃谢罪渉虑其人众而思乱因滁濠之役分石珪陈孝忠夏全为两屯李全为五砦又用陕西义勇法涅其手合诸军汰者三万有竒涅者不满六万人正军常屯七万使主胜客朝廷省费十三四及分江淮为三司乃命涉主管淮东】蒙古徇金东胜州节度使伯特乌色死之○蒙古穆呼哩次师于单州○蒙古太祖皇帝伐西域诸国○张林以金山东诸郡附李全来归诏以林为京东安抚使【初蒙古克益都不守而去益都府卒张林与其党复立府以归金以功为治中凶险不逞知府田琢在山东徴求过当颇失众心林率其党逐之琢战败乃还汴林遂据益都山东诸郡皆附之林欲归宋以自固而未决防李全自齐州还维上冡揣知林意乃薄兵青州城下遣人陈说国家威徳劝林早附林恐全诱已犹豫未纳全乃挺身入城惟数人从林开门纳之相见甚驩谓得所托置酒结为兄弟全既得林要领附表奉青莒密登莱潍淄濵棣宁海济南十二郡版籍归宋其表辞有云举诸七十城之全齐归我三百年之旧主表至贾渉以闻诏授林武翼大夫京东安抚使兼京东总管贾渉因传檄中原以地来归及反戈自效者朝廷裂地封爵无所吝仍厉诸将图未下州郡】冬十二月四川宣抚司复洮州○诏诸将议伐金及招谕中原豪杰○赵方使扈再兴许国孟宗政分道帅师伐金【赵方以金人屡败必将同时并攻当先发以制之乃遣再兴等帅师六万分道而进国宗政东趋唐州再兴西趋邓州戒之曰毋深入毋攻城第溃其保甲燬其城砦空其赀粮而已】李全袭泗州不克而还【全以大雪淮氷合请于贾涉曰每恨泗州阻水今如平地矣请取东西城以自效渉许之全以长枪三千人从夜半渡淮潜向泗之东城将踏濠氷傅城下掩金人不备俄城上荻炬数百齐举遥谓全曰贼李三汝欲偷城耶天黒故以火烛之全知有备乃引兵还】金尚书右丞相珠格髙琪有罪伏诛【髙琪自执政専固权宠擅作威福恶儒喜吏务行苛察与平章政事髙汝砺相倡和髙琪主机务汝砺掌利权附己者用不附者斥凡言事忤意及负材力或与已颉颃者对金主阳称其材使干当于河北隂置之死地又以己为相不得兼枢密元帅以揽兵柄乃与汝砺力劝金主南伐置河北于意外凡精兵皆集河南茍且嵗月不肯輙出一卒以应方面之急至是使奴萨布杀其妻因归罪于萨布而杀之以灭口事觉金主久知其奸遂因其事下髙琪于狱杀之初金主将迁汴欲置乣军于平州髙琪难之及发中都金主戒博多厚抚乣军而博多輙杀数人且劝金主取其元给器用故有扎达之难而中都以亡故金主尝叹曰坏天下者髙琪博多二人也】蒙古伐髙丽髙丽王暾降之【蒙古兵袭叛人于契丹径髙丽之境髙丽人洪大宣降之且为乡导共攻其国国王暾降自是交通使命往来不絶】
　　【庚辰】十三年【金兴定四年　　太祖皇帝十五年】春正月扈再兴围邓州金人救之乃还○孟宗政败金人于湖阳获赵兴儿○许国伐唐州不克而还○以不淩为嗣濮王○夏人复以书来议伐金○金以武仙遥领中都留守○三月金以髙汝砺为尚书右丞相平章政事胥鼎致仕○金红袄贼于忙儿袭海州据之○夏四月贾渉招谕豪杰于山东两河○蒙古徇金孟州○金封王福伊喇众嘉努武仙张甫靖安民郭文振胡天作完顔开燕宁九人为郡公并兼宣抚使分河北山东地以之【初太原为蒙古所有河北州县不能自立金主诏百官议所以为长久之利者翰林承旨图克坦镐等十六人谓制兵有三曰战和守今欲战则兵力不足欲和则彼不肯唯有守耳河朔州郡既残毁不可一槩守之宜取愿就迁徙者屯于河南陕西不愿者许自推其长保聚险阻宣徽使伊喇光祖等三人谓度太原之势虽蹔失之顷亦可复当募土人威望服众者假以方面重权能克复一道即以本道总管授之能捍州郡即以长佐授之必能各保一方使百姓复业宰臣欲置公府金主意未决中丞完顔伯嘉曰宋人以虚名致李全遂有山东实茍能统众守土虽三公亦何惜焉金主曰它日事定公府无乃多乎伯嘉曰若事定以三公就节镇何不可之有金主从之乃封沧州经畧使王福为沧海公以清观沧州盐山无棣乐陵东光宁津呉桥将陵阜城蓨县之河间招抚使伊喇众嘉努为河间公以献蠡安深州河间肃宁安平武强饶阳六家荘郎山寨之真定经畧使武仙为恒山公真定有沃冀威镇宁平定州抱犊寨栾城南宫县之中都东路经畧使张甫为髙阳公以雄覇莫州髙阳信安文安大城保定静海寳坻武清安次县之中都西路经畧使靖安民为易水公以涿易安肃保州君氏川季鹿三保河北江矾山寨青白口朝天寨水谷懽谷东安寨之辽州从宜行元帅府事郭文振为晋阳公以河北东路皆之平阳招抚使胡天作为平阳公以平阳晋安府隰吉州之昭义节度使完顔开为上党公以泽潞沁州之山东安抚副使燕宁为东莒公以益都府路皆之九公皆兼宣抚使阶银青荣禄大夫赐号宣力忠臣总帅本路兵马署置官吏征敛赋税赏罚号令得以便宜行之除已画定所管州县外如能收复邻近州县者亦听管属同时九府财富兵强唯武仙耳】五月蒙古徇金隩州兖州泰定军节度使乌延威赫死之○六月贾渉诱涟水军忠义副都统季先杀之其下奉石珪为帅以拒命【李全自化湖陂之捷有轻宋诸将之心以季先威望出已上隂结贾渉所任吏莫凯使谮先欲反渉信之乃以计命先赴枢密院议事于道杀之而遣统制陈选总先众于涟水先部曲裴渊宋徳珍孙武正王义深张山张友六人拒选不纳而潜迎石珪于盱眙奉为统帅珪道楚城渉不之觉遂入涟水选还渉耻之谋分珪军为六请于朝出六脩武京东路忠义铃辖诰命及印授渊等以分统先众渊等阳从命而实不奉渉教令渉恐甚诏以珪为涟水忠义军统辖珪不受而叛】蒙古杨在取金大名府开州及东眀长垣县○蒙古穆呼哩取金岚绛州遂侵河中府不克○秋七月金使乌库哩仲端如蒙古求成○八月金严实据青崖崓以魏博恩徳懐卫开相等郡来归李全遂防张林袭东平败绩乃还【金长清县令严实为主将所疑以兵围之实挈老幼壁于青崖崓依益都张林以避之防宋使赵拱以朝命谕京东过青崖实因求内附拱与定约奉实欵至楚州贾渉以闻实亦分兵四出所至州县皆下于是太行之东皆受实节制实乃举九郡归宋贾渉因再遣拱往谕配以兵二千李全亦请往渉不能止乃帅楚州及盱眙忠义万人以行拱说全曰将军提兵渡河不用而归非示武也今乗势取东平可乎全乃合张林军得数万袭东平之城南金行省蒙古纲帅师固守全以三千人被金银甲赤帜绕壕跃马索战不得乃与林夹汶水而砦诘旦金监军王庭玉以骑兵三百奄至全欣然上马帅帐前所有骑赴之杀数人夺其马逐北抵山谷遇金龙虎上将军斡布哈贯银甲挥长槊盛兵以出旁有绣旗女将驰突全防不免防诸将赴救防全以出乃退保长清精锐丧失大半以镇江军五百怀愤使拱先将之以归而自以余众由沧州假盐利以慰赡之未防复还楚州】张林侵金沧州王福以城降○皇太子询卒【諡曰景献】安丙使王仕信帅师防夏人以伐金【丙遗夏人书定议同举约以夏兵野战宋师攻城遂命利州统制王仕信帅师赴熈秦凤翔委丁焴节制次于巩州以俟夏人夹攻且传檄招谕陜西五路官吏军民】复海州以徐晞稷知州事○夏人陷金防州○金遣使如夏行成○蒙古穆呼哩次师满城金恒山公武仙以真定降之穆呼哩以史天倪权知河北西路兵马事武仙副之【穆呼哩至满城使蒙古布哈将轻骑三千出倒马关适武仙遣葛铁枪攻台州蒙古布哈与之遇葛铁枪战败武仙度力不能支遂举城降史天倪説穆呼哩曰今中原已粗定而大兵所过犹纵抄掠非王者吊民伐罪之意也且王为天下除暴岂可效他军所为乎穆呼哩善之即下命禁剽掠遣所俘老幼军中肃然州郡闻之咸争降附】九月夏人围金巩州王仕信帅师防之不克遂还【九月夏遣其枢密使甯子宁率众二十万围巩州且来促兵王仕信帅师发宕昌四川宣抚司统制质俊李寔帅师发下城安丙命诸将分道进兵沔州都统张威出天水利州都统程信出长道兴元都统陈立出大散关田冒出子午谷金州都统陈昱出上津己亥张威下令所部诸将毋得擅进兵于是诸将迟疑不进辛丑质俊等克来逺镇败金人于定边城王仕信克盐川镇乙巳程信王仕信引兵防夏人于巩州城下丁未攻城不克壬子程信与夏人复攻城不克信引兵趋秦州丙辰夏人自安逺砦退师十月丁巳朔程信邀夏人共攻秦州夏人不从遂自伏羗城引兵还诸将皆罢兵程信以宣抚司命斩王仕信于西和州】夏人陷金定西西宁州○蒙古使达呼如金○冬十月金封红袄贼帅时青为滕阳公【青与叔父全俱为红袄贼及杨安儿刘二祖败青承赦命降军中为济州义军万戸李全降宋青心羡之亦帅众叛金而南宋处之山有众数万至是金元帅赫舍哩乌雅特遣人招全及青全不从而青以书乞假邳州以屯老幼当袭取盱眙尽定淮南以赎罪金主乃加青银青荣禄大夫封滕阳公本处兵马总领元帅兼宣抚使而未授以邳】十一月蒙古穆呼哩入金济南府严实以彰德大名府磁洺恩博滑濬州降之穆呼哩以实权济南等路都总管【穆呼哩既戢士卒州郡恱附遂以轻骑入济南严实上谒于军门挈所部三府六州户三十万以降穆呼哩承制以实为金紫光禄大夫权济南等路都总管实将李信以青崖附于宋实母妻兄皆死焉实攻信复取青崖崓】蒙古穆呼哩围金东平府【金兵二十万聚于黄龙冈闻穆呼哩在济南众未大集遣歩卒二万袭之穆呼哩迎战金兵败穆呼哩遂薄黄龙冈金兵盛列于城北穆呼哩麾蒙古汉军下马短兵接金兵又大败溺死于河者以万数穆呼哩遂防黄龙冈进取楚丘由单州趋东平围之】蒙古太祖皇帝克鄂托罗尔城【太祖皇帝入西域避暑于页实勒提斯河至秋进兵所过城皆下至鄂托罗尔城留二太子三太子围之而自与四太子别攻城十一月城降】蒙古耶律楚材进庚午元厯【楚材辽东丹王乌云八世孙而金尚书右丞履之子也贞祐三年为中都行省员外郎中都防遂降于蒙古太祖皇帝有一天下之志尝访辽宗室召楚材谓之曰辽金世雠吾为汝报之矣楚材对曰臣祖父以来尝北面事之既为臣子岂敢复怀二心雠君父耶太祖皇帝重其言命处左古以备访问楚材通术数之学尤邃于太时从太祖皇帝征西域次于塔什干城楚材以金大明厯不应制庚午元厯上之太祖皇帝以楚材明天文之占屡有问莫不竒中故每征伐必令楚材预卜吉凶太祖皇帝亦烧羊脾骨以符之然后行】十二月石珪以其众叛降于蒙古贾渉命李全并将涟水忠义军蒙古以珪为元帅【石珪以入涟水非贾渉本意心怀不安而李全复请讨珪于渉渉遂以全所统众列于楚州之南渡门而移淮隂战舰于淮岸以示珪有备因命一将招珪军来者増钱粮不至者罢支给众心遂散珪伎穷乃杀裴渊而挟孙武正宋徳珍降于蒙古穆呼哩以珪为元帅珪即石画虎也珪既去涟水之众未有所属李全求并将之凡万一千人而月给万五千人之请渉畏全不敢覈实全益得志】蒙古穆呼哩以严实权山东西路行省索啰呼图克帅师次于东平【金兵固守东平不下穆呼哩谓严实曰我料东平粮尽必弃城去若然汝即入城绥辑安慰之勿苦郡县以败大事也乃留索啰呼图克以蒙古兵屯守东平以实权行省谓千户萨里台曰东平破可命严实石珪分城内南北以守之遂北还】金易水公靖安民为其下所杀○金复故主东海郡侯永济为卫王【諡曰绍仍加开府仪同三司】得恭膺天命寳【镇江副都统翟朝宗得于金师也】
　　【辛巳】十四年【金兴定五年　　太祖皇帝十六年】春正月李全袭金泗州入其西城二月金赫舍哩约赫徳来救全败乃还○金防师于蔡州以南侵布萨安贞遂围光州诏淮东京湖诸路御之三月金人入黄蕲州而去扈再兴败之于天长镇夏四月李全大败之于淮上○金东莒公燕宁及蒙古战宁败死○五月甲申朔日有食之○蒙古取金东平府命严实石珪分治之【东平被围既久援者不至粮道复絶其民东徙行省蒙古纲监军王庭玉守将和立纲不能守率众南趋邳州蒙古索啰呼图克邀击斩首七千级严实遂入城建行省于府第萨里台以穆呼哩命中分其城以严实抚安东平以北恩博等州石画虎移治曹州】六月诏立沂王嗣子贵和为皇子更名竑封祁国公【帝以国本未立命选太祖后十五嵗以上者教育宫中如髙宗择普安王故事于是立贵和为皇子】以太祖十世孙与莒为秉义郎【与莒燕懿王徳昭之后而希瓐之子也家于绍兴山隂县母全氏初庆元人余天锡为史弥逺府童子师性谨愿絶不预外事弥逺器重之弥逺在相位久以帝未有储嗣而沂靖恵王近属亦未有后欲借沂王置后为名隂择宗室中可立者以备皇子之选防天锡告还乡秋试弥逺密语之曰今沂王无后宗子贤厚者幸具以来天锡渡浙与越僧同舟抵越西门防天大僧言门左有全保长者可避雨天锡过之保长知其为丞相馆客具鸡黍甚肃湏防有二子侍立天锡异而问之保长曰此吾外孙赵与莒与芮也日者尝言二儿后当极贵天锡因忆弥逺言且念其行又相当及还临安以告弥逺弥逺命召二子来保长大喜鬻田治衣冠心以为沂邸后可冀也集婣党送之且诧其遇及见弥逺善相大竒之恐事泄不便遽使复归保长大慙其里人亦窃笑之逾年弥逺忽谓天锡曰二子可复来乎天锡召之保长辞谢不遣弥逺乃使天锡密谕保长曰二子长者最贵宜还抚于其父家遂载以至临安天锡母朱为沐浴教字礼度益闲习及贵和立为皇子乃补与莒秉义郎年十七矣与莒凝重寡言洁脩好学每朝参待漏他人或笑语与莒独俨然出入殿庭矩度有常见者敛容弥逺益异之】秋七月以贾渉为淮东制置使○八月任希夷罢以宣缯同知枢密院事俞应符佥书院事○京湖制置大使赵方卒【方病革曰未死一日当立一日纪纲及卒人皆思之方少从张栻学初知青阳县告其守史弥逺曰催科不扰是催科中抚字刑罚无差是刑罚中教化人以为名言守襄汉十年以战为守合官民兵为一体通制总司为一家许国以忠应变如神隠然有尊爼折冲之风故金人扰边淮蜀大困而京西一境独全能用名人如陈昉游九功辈皆防为大吏扈再兴孟宗政皆自土豪推诚擢任致其死力卒为良将故能藩屏一方使朝廷无北顾之忧诸子范葵最显】以与莒为右监门卫大将军赐名贵诚○加贵诚果州练使○蒙古太祖皇帝围西域塔里哈寨【太祖皇帝住夏于西域苏勒坦汗所避暑之地至秋分遣大太子二太子三太子率右军攻玉陇哈什城四太子攻伊拉衮绰和尔玛勒齐里克玛勒齐阿喇斯等城而自将兵逾铁门闗以攻特尔黙及巴喇勒哈城皆克之遂围塔里哈寨】九月立贵诚为沂靖恵王柄后○冬十月复沧州○复以齐州为济南府兖州为袭庆府○夏人复以书乞防师伐金○金太医侯济张子英除名【侯济张子英治金主孙疾用药暝孙不能任遂死有司论二人当诛金主曰济等所犯诚宜死然以朕孙故而杀人所不忍也杖七十除名】蒙古穆呼哩伐夏夏人以师防之遂取金葭州徇绥徳州十一月围延安府【八月穆呼哩至天徳监国公主遣其臣习里古思劳之且享将士穆呼哩遂由东胜州渉河引兵而西夏主闻之惧遣塔海监府等宴穆呼哩于河南献奉甚厚且遣塔海甘布将兵五万属焉十月穆呼哩引兵东行自云中歴太和寨以入葭州命石天应权行台以守葭而自将大兵攻绥徳破马蹄克戎两寨夏主遣迷防帅众防之述防问穆呼哩相见之仪穆呼哩曰汝主见我主即其礼也迷防曰未受主命不敢即拜因引众去十一月穆呼哩进攻延安迷防始贽马而拜金元帅哈逹与纳哈塔敏珠尔御之哈达以兵三万陈于城东蒙古将防古布哈先以骑士三千趣之约半夜伏发穆呼哩乃令军士衔枚潜进伏于城东两谷间明日蒙古布哈望见金兵佯弃旗鼓走金兵追之穆呼哩出伏乗其后皷鼙震天金兵大乱穆呼哩追杀七千余人哈达走入延安城坚壁不出穆呼哩以城池坚深猝不可防乃留军围之而自将兵南攻洛川鄜州】夏人冦金定西积石州○师焚颍州○蒙古入金潼关○四川宣抚使安丙卒诏知成都府崔与之为四川制置使尽防蜀军【丙在四川以攻为守威功甚着朝廷赖之及卒诏与之尽防四蜀之师与之开诚布公拊循将士人人恱服军政复立】张林以京东叛降于蒙古蒙古以林为山东东路都元帅李福自胶西逃归【李全既并将涟水忠义益骄悍轻宋及游金山作佛事以荐国殇知镇江府乔行简方舟逆全大合乐以享之全归语其徒曰江南佳丽无比湏与若等一到始造舭舟谋争舟楫之利焉胶西当登宁海之冲百货幅辏全使其兄福守之为窟宅计时互市始通北人尤重南货价増十倍全诱商人至山阳以舟浮其货而中分之自淮转海达于胶西福又具车辇之而税其半然后听往诸郡贸易车夫皆督办于张林林不能堪林财计仰六盐塲福恃弟有恩于林欲分其半林许福恣取盐而不分塲福怒曰若背恩耶待与都统提兵取君头尔林惧其党李马儿说林归蒙古林遂以京东诸郡请降于蒙古穆呼哩以林为山东东路益都府沧景濵棣等州行都元帅府事福狼狈走还楚州林犹遗贾渉书言非已叛实由李福也】十二月郑昭先罢○闰月茍梦玉如蒙古【通好也】金更作兴定寳泉【每一贯当通寳四百贯】蒙古侵鄜州节度使完顔禄锦钮祜禄资禄都监赫舍哩鹤寿富察罗索死之○蒙古穆呼哩取金坊州遂徇隰吉州○蒙古使昻哈济苏来○蒙古苏布特败钦察部于玉峪
　　【壬午】十五年【金元光元年　　太祖皇帝十七年】春正月庚戍朔受恭膺天命之寳于大庆殿大赦○二月李全复泗州○金完顔额尔克时全南侵至固始而去夏五月次于淮师袭败之金人诛时全【金主以宋絶嵗币国用以困乃命元帅左监军额尔克行元帅府事节制三路军马同佥枢密院事时全副之以伐宋由頴寿进渡淮败宋师于髙塘市攻固始县破庐州将焦思忠兵既而获生口言时全之侄时青受宋诏与金兵相拒全匿其事五月额尔克引众还距淮二十里诸军将渡全矫称密诏诸军且留收淮南麦遂下令人获三石以给军众惑之额克及诸将佐劝止之全不从留三日额尔克谓全曰今淮水浅狭可以速济若值暴涨宋乗其后将不得完归矣全力拒之是夕大雨明日淮水暴涨乃为桥渡军宋师袭之金兵大败桥坏全以轻舟先济士卒皆覆没金之兵财由是大竭金主诏数全罪而诛之】进封皇子祁国公竑为济国公以沂王嗣子贵诚为邵州防御使【竑好鼓琴史弥逺买美人善鼓琴者纳诸竑而厚抚其家使瞷竑动息美人知书慧黠竑嬖之时杨皇后専国政弥逺用事久宰执侍从台谏藩阃皆所引荐莫敢谁何权势薫灼竑心不能平尝书杨后及弥逺之事于几上曰弥逺当决配八千里又尝指宫壁舆地图琼厓曰吾他日得志置史弥逺于此又尝呼弥逺为新恩以他日非新州则恩州也弥逺闻之大惧思以处竑而竑不知真德秀时兼宫教谏竑曰皇子若能孝于慈母而敬大臣则天命归之矣否则深可虑也竑不听徳秀因力请外而去一日弥逺为其父浩饭僧浄慈寺与国子学録郑清之登慧日阁屏人语曰皇子不堪负荷闻后沂邸者甚贤今欲择讲官君其善训导之事成弥逺之坐即君坐也然言出于弥逺之口入于君之耳若一语泄者吾与君皆族矣清之曰不敢乃以清之兼魏恵宪王府大小学教授清之日教贵诚为文又购髙宗御书俾习之清之上谒弥逺即以贵诚诗文翰墨示之誉之不容口弥逺尝问清之曰吾闻皇侄之贤已熟大要竟如何清之曰其人之贤更防不能数然一言以断之曰不凡弥逺颔之再三奉之之意益决乃日媒糵竑之失言于帝觊帝废竑而立贵诚而帝不悟其意】蒙古穆呼哩以田雄权元帅府事及哈昭帅师戍于隰吉翼等州○知济南府种赟伐青州张林败走李全入城据之○六月俞应符卒○蒙古太祖皇帝克塔里哈寨遂屠宻拉城大掠实都而还○蒙古穆呼哩取金牛心寨知吉州杨贞死之【时金于牛心寨侨治吉州事穆呼哩自隰州攻之知州杨贞令妻孥先坠崖已从之皆死穆呼哩入寨留兵守之而去且使蒙古布哈引逰骑出秦陇以为声援及视山川夷险强弱】秋七月蒙古穆呼哩徇金青龙堡平阳公胡天作降之穆呼哩遂趋关中使蒙古布哈守京兆以备潼关按察尔次于晋安冀州之境○九月彭义斌帅师复京东州县严实将晁海以青崖降○以宣缯参知政事程卓同知枢密院事薛极佥书院事○冬十月蒙古穆呼哩取金河中府以石天应权河东南北路陜右关西行台【穆呼哩渡河所过州县皆下遂取蒲州召石天应谓之曰河中为河东要郡我欲选一首领而不可得君才畧絶众幸为镇之乃以天应权行台平阳太原吉隰等处帅府皆受节度】金王庭玉复曹州杀蒙古石珪○十一月蒙古穆呼哩徇金同州节度使李复亨完顔额尔克死之○蒙古穆呼哩徇金凤翔府○赦京东河北路【以其新复故也】十二月以李全为保宁军节度使京东河北镇抚节制司副使【初李全每立战功史弥逺輙欲加以官贾渉以为不可及加节钺渉叹曰朝廷但知官爵可以得其心宁知骄则将至于不可劝耶】蒙古太祖皇帝灭回回国其王走死【太祖皇帝征回回国其王委国而去太祖皇帝命苏布特逐之及于辉里河败之回回王夜遁苏布特将万骑由不罕川追袭回回王逃匿海屿苏布特分兵守其要害回回王进退失据不旬日而庾死太祖皇帝遂进次于印度国铁门关侍卫见一兽鹿形马尾緑色而独角能为人言谓之曰汝军宜早回太祖皇帝怪之以问耶律楚材楚材对曰此兽名角端日行一万八千里解四夷语是恶杀之象今大军征西已四年盖上天恶杀遣之以告陛下愿承天心宥此数国人命实陛下无疆之福太祖皇帝即日班师】
　　【癸未】十六年【金元光二年　夏献宗徳旺干定元年太祖皇帝十八午】春正月金侯小叔复河中府杀石天应蒙古穆呼哩复取之【穆呼哩攻凤翔昼夜苦战四十余日不下将由河中北还金元帅右都监侯小叔袭河中破之杀石天应焚浮桥而退穆呼哩复取河中以天应子鄂克代领其众以守城而造浮桥引师驻终南为屯田住夏之计初金主命元帅都监阿噜岱守河中阿噜岱恇怯不能军竭民膏血为浚筑之计及绛州破阿噜岱益惧驰奏河中孤城不可守有防亲视果不可守则弃之无至资敌阿鲁岱遂弃河中烧民居官舎一二日而尽寻有言河中重镇国家基本所在设为敌人所据则大河之险我不得専恃矣金主命有司复修葺之终不能成故随守随防】二月嗣秀王师禹卒○三月蒙古太师鲁国王穆呼哩卒于解州【穆呼哩自河中帅师还行至解州闻喜县疾笃谓弟岱逊曰我为国家助成大业干戈垂四十年无复遗恨所恨者汴京未下耳汝等勉之言及而卒年五十四穆呼哩雄勇善谋与博尔济博尔欢齐拉衮俱以忠勇事太祖皇帝太祖皇帝号为都尔本库鲁克犹中国言四杰也太祖皇帝军尝失利防天大雪失牙帐所在卧草泽中穆呼哩与博尔济张氊蔽之自暮达晓竟不移足博尔济从太祖皇帝征伐立功甚多每警夜则太祖皇帝安枕极见亲遇位终右万户赠太师广平王博尔欢从太祖皇帝身更百战竟死于陈位终第一千户竒拉衮防业与三人者等然中原之功穆呼哩为第一四人之子孙皆领宿卫号四集赛出官则为辅相焉】夏五月蒙古初置达噜噶齐监治郡县【太祖皇帝循实黙里河而上命三太子循河而下至萨木丹城降之遂留住夏于帕尔满川分兵攻诸部落之近者悉下之至扣肯寨与诸将防以西域渐定置达噜噶齐于各城监治之振旅东还所过皆附】茍梦玉还自铁门关○金作元光重寳元光珍货【珍货以绫印制与银钞并用】六月程卓卒○淮东制置使贾渉卒以丘寿迈摄制置司公事【涉以李全骄暴难制力求还朝在道卒初渉欲制忠义兵乃以翟朝宗统镇江副司八千人屯楚州城中又分帐前忠义万人命赵邦友髙友统五千屯城西王晖于潭统五千屯淮隂李全轻镇江兵而忌帐前忠义乃数称髙友等之勇遇出军必请以自随渉不许全每宴麾下必并召渉帐前将校于是帐前感之亦愿全然未能合也及渉卒丘寿迈摄帅事全上言曰忠义乌合尺籍卤莽莫若别置新籍一纳诸朝一申制阃一以自留庶防过有攷请给无弊寿迈从之全乃合帐前忠义与已军尽籍之而并统其军寿迈不悟】秋七月夏人冦金积石州○八月金纳哈塔瑠格杀行省防古纲据邳州以叛李全帅师防之不克进乃还青州【邳州从宜经畧使纳哈塔瑠格杀行省防古纲据州反与李二措致书海州言欲附宋李全麾下周岊得之以报全全喜遣王喜儿以兵二千应接而已继之李二措纳喜儿而囚之全欲攻邳四面阻水二措积劲弩备之全不得进合兵索战而败欲还楚州防濵棣有乱乃引兵趣青州金行院总帅雅乌特讨留格杀之复其城】九月庚子朔日有食之○冬十二月嗣濮王不淩卒○以许国为淮东安抚制置副使兼知楚州【初淮西都统许国奉祠家居欲倾贾涉而代之因数言李全必反涉卒防召国入对国即上疏极言全奸谋益深反状已着非有豪杰不能消弭遂易国文阶以为淮东制置命下闻者莫不惊愕淮东参幕徐晞稷雅意开阃及闻国用乃注释国防以寄李全于青州全大不乐】金主珣卒太子守绪立【金主疾革时已暮夜近臣皆出惟前朝资明夫人郑氏以年老侍侧金主知其可托谓之曰速召太子主后事言絶而殂夫人秘之是夕后妃问安寝閤庞贵妃隂狡机慧常以其子英王守纯年长不得立懐怨郑氏恐其为变即绐之曰上方更衣后妃可少休他室伺其入遽钥之急召大臣传遗诏立皇太子守绪始唘户出后妃发防太子方入宫英王已先至太子知之分遣枢密院官及东宫亲卫军官伊喇莽阿集军三万余于东华门街部署既定命防卫四人监守纯于近侍局然后即位于柩前宣宗在位孜孜以继述世宗为志勤政忧民形于顔色然而境土日蹙盗贼羣起者良以性本猜忌崇信暬御奨用吏胥苛刻成风举措失常任相非人临事寡断南开宋衅西唘夏侮捐弃中原招来多敌其沦胥以亡宜哉】蒙古伐夏夏主遵顼传国于其子徳旺自号上皇○蒙古苏布特灭钦察乌鲁斯萨里等部大掠西蕃边部而还
　　【甲申】十七年【金哀宗守绪正大元年太祖皇帝十九年】春三月召崔与之为礼部尚书以郑捐之为四川制置使与之辞不拜【与之治蜀将士辑睦府藏充实至是以疾归广州蜀人肖其像而祠焉】金尚书右丞相髙汝砺卒【汝砺循黙固位金主立谏官乞黜之金主曰汝砺先帝所立以为相者又可黜耶又有男子服衰麻望承天门且笑且哭有司诘之则曰吾笑笑将相无人吾哭哭金国将亡羣臣请杀之金主曰近诏草泽直言今虽讥讪不可杀也唯以君门非笑哭之所杖而遣之】金以张行信为尚书左丞【行信初为参政恶髙琪之専每裁抑之髙琪忌而出之至是复召用】金使李唐英来输平【金主遣尚书令史李唐英至滁州通好既而复遣枢密判官伊喇莽阿率兵至光州榜谕宋界军民更不南伐】秋七月以师嵒嗣秀王○八月帝有疾史弥逺矫诏立沂王嗣子贵诚为皇子更名昀闰月帝崩于福宁殿昀即位尊皇后曰皇太后垂帘同听政封皇子济国公竑为济阳郡王出判宁国府【八月丙戍帝不豫史弥逺遣郑清之往沂王府告贵诚以将立之意贵诚黙不应清之曰丞相以清之从游之久故使布腹心足下不荅以一语则清之将何以复命于丞相贵诚始拱手徐言曰绍兴老母在清之以告弥逺益相与叹其不凡壬辰帝疾笃弥逺称诏以贵诚为皇子改赐名昀授武泰军节度使封成国公闰月丁酉帝崩弥逺遣皇后兄子谷石以废立事白后后不可曰皇子竑先帝所立岂敢擅变谷等一夜七往返后终不许谷等乃拜泣曰内外军民皆已归心茍不立之祸变必生则杨氏无噍类矣后黙然良久曰其人安在弥逺即于禁中遣快行宣昀令之曰今所宣是沂靖恵王府皇子非万嵗巷皇子茍误则汝曹皆处斩皇子竑时闻帝崩跂足以需宣召久而不至乃属目墙壁间见快行过其府而不入疑焉已而拥一人径过天暝不知为谁甚惑之昀入宫见后后拊其背曰汝今为吾子矣弥逺引昀至柩前举哀毕然后召竑竑闻命即赴至则每过宫门禁卫拒其从者弥逺亦引竑至柩前举哀毕引出帷殿帅夏震守之遂召百官立班听遗制则引竑就旧班竑愕然曰今日之事我岂当仍在此班震绐之曰未宣制已前当在此宣制后乃即位耳竑以为然已而遥见殿上烛影中已有人在御座则昀已即位矣宣制毕閤门宣賛呼百官拜舞贺新皇帝即位竑不肯拜夏震捽其首下拜遂称遗诏以竑为开府仪同三司进封济阳郡王判宁国府尊杨皇后曰皇太后垂帘同听政诏遵孝宗故事宫中自服三年丧宁宗恭俭守文初年以旧学辅道之功召用宿儒引防善类其政可观中更韩侂胄内蓄羣奸指正为伪外挑强邻流毒淮甸函首求成国体亏矣及史弥逺擅权于外杨后窃政于内帝拱黙不能自强惜哉】封兄济阳郡王竑为济王出居湖州○九月召傅伯成为显谟阁学士杨简为寳谟阁直学士柴中行为右文殿脩撰并奉朝请伯成简辞不至【帝既立史弥逺欲收众望劝帝褒表老儒于是帝谓宰辅曰傅伯成杨简皆先朝耆旧朕所简记可召赴行在故有是命简辞不至简尝师陆九渊笃学力行其为政设施皆可为后世法人敬慕之】以礼部侍郎程珌吏部侍郎朱着戸部侍郎陈德刚中书舎人真德秀并兼侍读工部侍郎葛洪起居郎乔行简宗政少卿陈贵谊军器监王塈并兼侍讲【初德秀为起居舎人兼宫讲言事不避权贵且卷卷于复雠时史弥逺方以爵禄縻天下士徳秀慨然谓刘爚曰吾徒湏急引去使庙堂知世亦有不肯为从官之人遂力请外至是自知潭州召还入对劝帝容受直言召用贤臣固结人心为本帝开纳之徳刚伸子也】以真徳秀为礼部侍郎兼直学士院魏了翁为起居郎【开禧初了翁以武学博士召试学士院对防谏开边事御史徐枏劾了翁狂妄了翁遂以亲老出知嘉定府及韩侂胄败史弥逺用事收召诸贤了翁预焉力辞不至筑室白鹤山下以所闻于辅广李燔者开门授徒士争负笈从之由是蜀人尽知礼义之学及为潼川转运判官上防乞与周惇頥张载程颢程頥锡爵定諡示学者趣向与任希夷合朝廷从之至是以起居舎人进改起居郎】追封宗室希瓐为荣王妻全氏为国夫人以其子与芮袭封奉祀【帝之本生父母也】冬十月嗣秀王师嵒卒○夏及金平始用敌国礼【夏与金通好不交兵者八十年至贞祐初以小故生衅搆难十年一胜一负遂至精鋭俱尽两国皆弊至是夏遣其吏部尚书李仲谔脩好于金称弟而不臣各用本国年号金主许之遂以夏国脩好诏中外而遣礼部尚书鄂屯良弼报之】十一月以葛洪同佥书枢密院事








　　通鉴续编卷二十
<史部,编年类,通鉴续编>
　　钦定四库全书
　　通鉴续编卷二十一
　　元　陈桱　撰
　　【乙酉】理宗皇帝寳庆元年【金正大二年　　太祖皇帝二十年】春正月诏举贤良之士○湖州潘壬起兵立济王竑为皇帝竑讨壬平之【湖州人潘壬与其从兄甫弟丙以史弥逺废立心不平之乃聚众隂遣人至淮东通意于李全谋挟济王渡江而立之全欲坐致成败阳与之期日遣兵应接而实无意也壬等信之遂部分其众以待及期全兵不至壬等惧事泄乃以其党杂贩盐盗千余人结东如全军状扬言自山东来夜入州城求济王王闻变匿水窦中壬寻得之拥至州治以黄袍加王身王号泣不从壬等强之王不得已乃与约曰汝能勿伤太后官家乎众许诺遂发军资库金帛防子犒军知州谢周卿率官属入贺壬等伪为李全牓揭于门数史弥逺废立之罪且云今领精兵二十万水陆并进人皆耸动比眀视之则皆太湖渔人及巡尉兵卒耳王知事不成乃遣王元春告于朝而帅州兵讨壬壬变姓名走楚州甫丙皆死元春至行在史弥逺惧甚急召殿司将彭任帅师赴之至则事平矣壬至楚将渡淮而北为小校眀亮所获送临安斩之】史弥逺杀济王竑于湖州诏追贬为巴陵郡公【弥逺忌竑谋杀之乃诈言竑有疾令客秦天锡召医如湖州视之天锡至谕防逼竑缢于州治以疾薨闻于朝赠少师保静镇潼军节度使给事中盛章权直舎人院王塈缴还诏命从之起居郎魏了翁金部贠外郎洪咨防相继言竑之寃及礼部侍郎直学士院真徳秀入对因曰陛下初膺大寳不幸处人伦之变有所未尽流闻四方所损非浅霅川之变非济邸本志前有避匿之迹后闻捕讨之谋情状本末灼然可考愿诏有司讨论雍熈追封秦邸舎罪防孤故事斟酌行之虽济王未有子息兴灭继絶在陛下耳帝曰朝廷待济王可谓至矣徳秀对曰陛下友爱之心可谓无所不至但谓此事处置尽善臣未敢仰承圣训观舜所以处象则陛下不及舜眀甚大抵人主当以二帝三王为师秦汉以下人君举动不皆合理难以为法帝曰亦是一时仓卒徳秀曰此已往之咎愿陛下益进徳修学以掩前失帝曰善】蒙古武仙杀史天倪天倪弟天泽伐仙仙走西山天泽复入真定【武仙闻宋彭义斌复取山东州县乃叛蒙古杀都元帅史天倪天倪弟天泽时防母归燕府僚王守道追天泽于道告以天倪被杀之故且曰变起仓卒部曲散在近郊若能返斾当不招自至天泽曰不共国之雠死亦当往况不死耶遂倾赀装易镗仗南还行次满城得士马甚众遣监军李伯祐言状于燕京行省乞兵进讨行省即命天泽嗣兄河北西路都元帅遣笑乃反率锐卒三千援之合势进攻卢奴虏仙骁将葛铁鎗乗胜至中山略无极防赵州进驻野头仙惧奔西山之抱犊砦天泽遂复入真定府】二月赐鄂王岳飞諡忠穆○以师弥嗣秀王○李全作乱焚楚州淮东制置副使许国走死以徐晞稷为制置副使以抚之【许国至镇李全妻杨氏郊迓国辞不见杨氏慙而归国既视事痛抑北军有与南军竞者无曲直偏坐之犒赏十损八九全自青州致书于国国夸于众曰全仰我养育我略示威即奔走不暇矣李全故留青州国不能致乃数厚餽之欲以邀全还会刘庆福亦使人觇国意向国左右知之语觇者曰制置无害汝等意庆福以报全全集将校曰我不参制阃则曲在我今不计生死必往遂还楚州上谒賔佐戒全曰节使当庭参制使必免礼全从之及全庭趋国端坐纳全拜不为止全退怒曰庭参亦常礼全归本朝拜人多矣但恨汝非文臣本与我等汝向以淮西都统谒贾制帅亦免汝拜汝有何勲业一旦位我上便不相假借耶全赤心报朝廷不反也国继设盛会宴全遗劳加厚全终不乐国之客章梦先主幕议刘庆福谒之梦先以其客将令隔幕貌喏庆福亦怒既而全欲往青州恐国苛留自计曰彼所争者拜耳拜而得志吾何爱焉更折节为礼因会集间出劄白事国见其细故判从之全即席再拜谢自是动息必请得请必拜国大喜语家人曰吾折伏此子矣全往青州会国集两淮马步军十三万大阅楚城之外欲以挫北军之心全妻杨氏及军校留屯所者惧其谋已因内自为备会全自青州遣刘庆福还楚为乱适有潘壬之事及壬败全党益不安或教杨氏畜一男子指谓人曰此宗室也且语僚佐曰防令汝为朝士潜约盱眙四军为应与之共反盱眙四将不从于是庆福谋终辍止欲快意于国矣讦议官茍梦玉知之以告国国曰但使反反即杀我我岂文儒不知兵者耶梦玉惧祸及已求檄往盱眙复告庆福曰制使欲图汝两为自结之计二月乙夘国晨起视事忽露刃充庭客骇走国厉声曰不得无礼矢已及颡流血蔽面而走乱兵悉害其家大纵火焚官寺两司积蓄尽为贼有亲兵数十人翼国登城楼缒城走伏道堂中宿马贼拥通判姚翀入城犒两军使归营是日庆福首杀章梦先以报其辱丙辰国缢于途事闻史弥逺惧激它变欲事涵忍以徐晞稷尝倅楚守海得全欢心乃授晞稷制使令屈意抚全全闻国死自青州还楚佯责庆福不能弹压致忠义之哄斩数人上表待罪朝廷不问知扬州赵范得制置使印于溃卒中以授晞稷晞稷至楚全及门下马拜庭下晞稷降等止之贼众乃恱晞稷至以恩府称全恩堂称杨氏而手足倒置矣】三月葬永茂陵○夏四月皇太后以多病免聼政○五月以不熄嗣濮王○李全袭彭义斌于恩州义斌败之【许国既死李全使人报彭义斌于山东曰许国谋反已伏诛矣尔军可聴我节制义斌大骂曰逆贼背国厚恩擅杀制使我必报此雠乃斩全使赍牒南向告天誓众见者愤激五月全自青州攻东平不克乃攻恩州义斌出兵与战全败走获其马二千刘庆福闻全败引兵往救又为义斌所败全退保山崓抽山阳忠义以北全妻杨氏及刘全皆欲亲赴难会全遣人求徐晞稷书与义斌连和乃止义斌以书遗沿江制置使赵善湘曰不诛逆全恢复不成但能遣兵扼淮进据涟海以蹙之断其南路此贼必擒贼平之后收复一京三府然后义斌战河北盱眙诸将襄阳骑士战河南神州可复也盱眙四总管亦各遣使致书乞助讨贼知扬州赵范亦以为言史弥逺令谕范无出位専兵各享安靖之福范复以书力论之弥逺不聴】六月加史弥逺太师封魏国公弥逺辞太师许之○秋七月彭义斌伐真定严实以蒙古师来战义斌死之实复尽取京东州县【义斌既克山东复纳李全降兵兵势甚张遂围东平严实遣人求援于防古孛里海孛里海兵未至而城中食且尽实乃与义斌连和义斌亦欲借实以取河朔而后图之遂以兄礼事实时实麾下兵尚数千义斌不之夺而留实青崖之家属不遣七月义斌攻真定道西山与孛里海等军相望义斌分实以帐下兵阳助而隂伺之实知势已迫即连趣孛里海军而与之合遂及义斌战于内黄之五马山义斌兵溃史天泽以锐卒略其后遂擒义斌义斌不屈而死于是京东州县复为实有】罢工部尚书陈徳刚金部贠外郎洪咨防【论济王之寃忤史弥逺也】窜大理评事胡梦昱于象州【梦昱上书言济王不当废引晋太子申生汉戾太子及秦王廷美之事为证言甚切直史弥逺讽御史李知孝劾之除名羁管而卒】赠张九成太师崇国公【帝以前礼部侍郎张九成正色立朝有中兴明道之功也九成研思学多所训觧然早与学佛者逰故议论多偏】以程頥四世孙源为籍田令○以梁成大为监察御史【时论济王事者众史弥逺患之成大以知县秩满待选临安谄事弥逺家干者万昕昕一日言真徳秀当逐成大曰某若入台必能办此事昕为达其语遂擢御史成大因与莫泽李知孝共为弥逺鹰犬凡忤弥逺意者三人必相继击之由是名人贤士排斥殆尽人目为三凶】罢礼部侍郎直学士院真徳秀【徳秀屡进谠言帝皆虗心开纳史弥逺益严惮之于是莫泽等劾徳秀所言济王赠典为舛论纲常简节上语遂罢】冬十月金完顔王嘉努有罪金主命论如律【王嘉努金内族也杀鲜于主簿权贵多救之者金主曰英王朕兄也敢妄挞一人乎朕为人主敢以无罪害一人乎国家裒弱之际生灵有防何而族子恃势杀一主簿吾民无主矣其如法诛之】防古太祖皇帝伐夏取肃甘州西凉府十一月取灵州进次于盐州川【以其不入质子而遣兵助西域也】以薛极参知政事葛洪佥书枢宻院事○以李知孝为右正言【知孝附史弥逺而忌真徳秀魏了翁之鲠直乃上疏曰士大夫汲汲好名正救之力少而附和沽激之意多扶持史意微而诋訾扇摇之意胜既虑君上之或不能用又恐朝廷之或不能容姑为激怒之辞退俟斥逐之命始则慨慷而激烈终则恳切而求去将以树竒节而立令名此则臣之所未晓也盖以隂诋徳秀了翁也逾月复言近年以来诸老凋零殆尽后学晩出不见前辈不闻义理不讲纲常识见卑陋议论偏诐更倡迭和蛊惑人心此风披扇为害实深乞下臣章风厉内外各务靖共以杜祸萌遂进拜右正言】贬权工部侍郎魏了翁于靖州罢提举玉隆万夀宫真徳秀祠禄【起居郎魏了翁知不为史弥逺所容以疾求去弥逺犹畏公议外示优礼改权工部侍郎了翁力请外乃出知常徳府越二日諌议大夫朱端常劾了翁欺世盗名朋邪谤国徳秀奏劄诋诬诏了翁落职夺三秩靖州居住徳秀落焕章阁待制罢祠李知孝上书乞追削流窜徳秀以正典刑梁成大亦奏了翁已従追窜人犹以为罪大罚防徳秀狂僭悖谬不减了翁相羊家食宜削秩贬窜一等施行弥逺劝帝下其章帝曰仲尼不为已甚遂止镌两秩罢祠成大贻书所亲曰真徳秀乃真小人魏了翁乃伪君子此举大快公论识者笑之了翁至靖湖湘江浙之士不逺千里负书从学乃着九经要义百卷订定精宻先儒所未有也徳秀既归浦城修读书记语门人曰此人君为治之门如有用我者执此而往可也】蒙古图类取金彰徳○蒙古使济古尔往髙丽未至盗杀之【自是髙丽与古不通】武仙复入真定古史天泽奔藁城【彭义斌既败仙势益蹙已而潜纳谍者匿真定之大厯寺夜斩关为内应仙复入城天泽出奔藁城】
　　【丙戌】二年【金正大三年○夏主睍元年○太祖皇帝二十有一年】春正月赠全州教授陆九龄舒州通判沈焕官諡【九龄抚州金溪人父贺以学行为里人所宗九龄幼颖悟端重稍长补郡学弟子贠时秦桧当国程氏学废九龄独尊其说吏部贠外郎许忻退居临川与九龄语大恱之尽告以当代文献自是九龄益大肆力于学繙阅百家昼夜不倦悉通隂阳星厯五行卜筮之说性周谨不肯茍简渉猎举进士调兴国教授未上会湖南茶冦剽庐陵人心震慑或请九龄主义社以备冦门人多不恱九龄曰文事武备一也古者有征讨公卿即为将帅比闾之长则伍两之卒也士而耻此则豪侠武断者専之矣遂领其事调度有法郡县倚以为重暇则与乡之子弟习射曰是固男子之事也及至兴国不以职闲自佚益严规矩肃衣冠如临大众劝绥引翼士类兴起改全州教授未上得疾与客对语犹以天下学校人材为念整襟正卧而卒九龄之家累世义居一人最长者为家长一家之事聴命焉嵗选子弟分任家事凡田畴租税出内庖防賔客之事各有主者阖门百口男女各供其职闺门之内肃若朝廷而忠敬乐易乡人化之皆逊弟焉与弟九渊为师友和而不同学者号为二陆有来问学者九龄従容啓告人人自得或未可与语则不发尝曰人之惑有难以口舌争者言之激适固其意少需未必不自悟也张栻尝与书讲学期以任道之重吕祖谦甞称之曰所志者大所据者实有肯綮之阻虽积九仭之功不敢遂有豪厘之偏虽立万夫之表不敢安公聴并观却立四顾弗造于至平至粹之地弗措也至是赠朝奉郎直秘阁谥文逹○焕庆元定海人从学于九龄乾道中为太学録以所躬行者淑诸人早暮延见学者孜孜诲诱同僚忌其立异或劝其姑营职道未可行也焕曰道与职有二乎适私试发防引孟子立乎人之本朝而道不行耻也言路以为讪已请黜之遂为髙邮军教授后终于舒州通判焕闲居虽病犹不废书卷每以善类凋防为忧周必大尝曰某立朝时不能推扬贤善予愧叔晦益者三友叔晦不子愧也焕人品髙明不茍自恕昼观诸妻子夜卜诸梦寐两者无愧始可以言学至是赠直华文阁諡端宪焕友奉化舒璘刻苦磨厉改过迁善从张栻陆九龄逰及闻朱熹吕祖谦讲学于婺徒步往谒之以书告其家曰敝牀疏席总是佳趣栉风沐雨反为美境乐于教人尝曰师道尊严璘不如叔晦若啓迪后进则璘不敢多让仕终宜州通判卒至是特諡文靖】録张九成吕祖谦张栻陆九渊子孙授官有差【九渊生而颖异年三四嵗问其父贺曰天地何所穷际父笑而不答遂深思至忘寝食及总角举止异常儿见者敬之尝谓人曰伊川之言奚为与孔孟之言不类近见其间多有不是处他日读书至四方上下曰宇往古来今曰宙忽大省悟曰宇宙内事乃已分内事已分内事乃宇宙内事也又曰东海有圣人出焉此心同也此理同也至西南北海有圣人出此心此理亦莫不然千百世之上至千百世之下有圣人出此心此理亦无不同也及登进士第至临安士争从之逰言论感激闻而兴起者甚众教人不用学规有小过言中其情或至流汗有懐于中而不能自晓者九渊为之条析其故悉如其心亦有相去千里闻其大概而得其为人尝曰念虑之不正者顷刻而知之即可以正念虑之正者顷刻而失之即为不正有可以形迹观者有不可以形迹观者必以形迹观人则不足以知人必以形迹绳人则不足以救之后以将作监丞奉祠还乡学者辐辏每开讲席户外屦满耆旧扶杖观聴学者称为象山先生尝谓学者曰汝耳自聪目自眀事父自能孝事兄自能弟本无欠阙不必它求在乎自立而已又曰此道与溺于利欲之人言犹易与溺于意见之人言却难或劝其著书九渊曰六经注我我注六经又曰学茍知道六经皆我注脚及知荆门军政行令修民俗为变一日谓家人曰吾将死矣乃沐浴更衣端坐而逝諡曰文安初九渊与朱熹会于鵞湖论辨所学多不合及熹守南康九渊访之熹与至白鹿洞九渊为讲君子小人喻义利一章听者至有泣下者熹以为切中学者隠微深痼之病至于无极而太极之辨则贻书往来论辨不置焉其次兄曰九韶学问渊粹隠居山中画之所行夜必书之人称为梭山先生九渊之门人其最著者曰袁燮杨简舒璘沈焕燮庆元鄞人端粹専静慨然以名节自许尝为国子祭酒延见诸生必迪以反躬切己忠信笃实是为道本闻者竦然有得每言人心与天地一本精思以得之兢业以守之则与天地相似学者称为洁斋先生燮子甫少服父训谓学者曰吾观草木之发生听禽鸟之和鸣与我心契其乐无涯仕终吏部尚书卒】蒙古史天泽以藁城董俊之师入真定武仙走西山【藁城守将董俊以全军授天泽天泽乃与萨纳台击仙败之仙走西山萨纳台怒真定民反覆驱万人将斩之以示威天泽曰是皆吾民我力不能及一旦委去不幸为贼胁制今杀之何罪乃全释之】三月古围李全于青州【全北剽山东南仰宋粮且挟宋以疑古古攻之全大小百战终不利婴城自守蒙古筑长围夜布狗砦全粮援路絶与兄福谋福曰二人俱死无益也汝身系南北轻重我当死守孤城汝间道南归提兵赴援可寻生路全曰数十万勍敌未易支也全朝出则城夕陷不如兄归于是全留青福还楚】夏六月以孔子后万春袭封衍圣公○秋七月夏国主徳旺以忧卒弟子南平王睍立【蒙古太祖入夏城邑多降徳旺忧悸而卒国人立睍】八月追降巴陵郡公竑为县公【从李知孝之请也】卫泾卒○金以杨云翼为益政殿说书【云翼天性雅重博学能文明于政事直言敢谏与翰林学士赵秉文同为时所重】以刘琸为淮东制置副使兼知楚州【朝廷闻李全为蒙古所围稍欲图之以琸代徐晞稷而命彭代琸知盱眙】冬十月作寳章阁【蔵宁宗御制也】改湖州为安吉州【以济王也】十一月盱眙忠义夏全作乱逐制置副使刘琸帅众降金【琸在楚州心知不能制驭盱眙四总管惟以镇江兵三万自随又素与时青有怨不召之夏全请从琸素畏其狡亦不许彭自以资望浅而琸止夏全不召以为欲遗患盱眙且曰琸犹惮夏全我何能用乃激夏全曰楚城贼党不满三千健将又在山东何不立功以取富贵夏全欣然帅兵径入楚城时青亦自淮隂入屯城内琸且骇且恐势不容却复就二人谋焉时传李全已死李福欲分兵赴青州琸令夏全盛陈兵楚城李全之党震恐李全妻杨氏使人行成于夏全曰将军非山东归附耶狐死悲李氏灭夏氏宁独存愿熟计之夏全以为然既而杨氏盛饰出迎夏全与按行营垒曰人传三哥死吾一妇人安能自立便当事太尉为夫子女玉帛干戈仓廪皆太尉有望愿领此诚无多言也夏全心动乃置酒欢甚饮酣就寝如归转仇为好反与李福谋逐刘琸遂围楚州治焚官民舎杀守蔵吏取货物时琸精兵尚万人窘东不能发一令太息而已夜半琸缒城仅以身免镇江军与贼战死者大半将校多死器甲钱粟悉为贼有琸步至扬州借兵自卫夏全既逐琸暮归李全营杨氏拒之全恐杨氏图已因大掠趋盱眙欲为乱盱眙将张范成进闭城门夏全不得入狼狈降金朝廷闻之大恐】古太祖皇帝取夏中兴府○古取金濮州东平府
　　【丁亥】三年【金正大四年○是嵗夏亡○太祖皇帝二十有二年】春正月以姚翀为淮东制置副使兼知楚州【朝廷以姚翀尝与李全交驩故命之翀朝辞帝谓曰南北皆吾赤子何分彼此卿其为朕抚定之翀至楚城东舣舟以治事间入城见李全妻杨氏用徐晞稷故事而礼过之杨氏许翀入城翀乃入寄治僧寺中奉杨氏甚谨】赠朱熹太师信国公【诏曰朕观朱熹集注大学论语孟子中庸发挥圣贤蕴奥有补治道朕励治讲学缅懐典刑可特赠熹太师追封信国公逾月熹子工部侍郎在入对言人主学问之要帝曰先卿中庸序言之甚详朕读之不释手恨不与之同时也】三月蒙古取金徳顺府节度使完顔爱新死之○夏五月李全以青州降于蒙古蒙古以全为山东行省【全被围一年食牛马及人且尽将自食其军全欲降惧众异议乃焚香南向再拜欲自而使其党郑衍徳田四救己曰譬如为衣有身愁无袖耶今北归未必非福全乃降之】蒙古取金临洮府总管图们呼图克们死之○古使唐庆如金○六月戊申朔日有食之○楚州忠义李福作乱逐制置副使姚翀诏即以忠义统制杨绍云兼淮东制置副使改楚州为淮安军【刘庆福在山阳自知已为厉阶懐不自安欲图李福以赎罪于朝福知之亦谋杀庆福于是二人互相猜忌不复相见一日福伪称病不出旬余庆福以为诚然徃候之及福寝所遥见福寝卧不解衣心疑之不得已至牀下见牀头有鞘刀庆福口问疾而手按鞘惧福先发福亦疑庆福就以刀见害乃跃起防刀伤庆福庆福走左右杀之福以庆福首纳于姚翀翀大喜幕客杜耒曰庆福首祸一世奸雄今头落措大手耶时楚州自夏全之乱储积无余纲运不续贼党借借谓皆由福所致福畏众口数见翀促之翀谢以朝廷拨降未下福曰朝廷若不养忠义则不必建阃开幕今建阃如故独不支忠义钱粮是欲立制阃以困忠义也六月福乗众怒与李全妻杨氏谋召翀饮翀至而杨氏不出就坐賔客左右散去福以翀命召诸幕客以杨氏命召翀二妻诸幕客知有变不得已而往杜耒至八字桥福兵腰斩之福兵欲害翀郑衍徳救之得免去须缒城西夜走归眀州死朝廷以淮乱相仍遣帅必毙莫肯往来始欲轻淮而重江楚州不复建阃就以其帅杨绍云兼制置改楚州为淮安军命通判张国眀权守视之若羁縻州然贼徒塞南门开北门支邑民田皆以少价抑买之自收粟以赡众朝廷不问】金以完顔哈周为议和使如蒙古○蒙古太祖皇帝灭夏以夏主睍归【太祖皇帝尽克夏城邑其民穿凿土石以避锋镝免者百无一二白骨蔽野闰五月太祖皇帝避暑于六盘山夏主睍力屈出降太祖皇帝执之以归时诸将争掠子女财币耶律楚材独取书数部大黄两驼而已既而军士病疫惟得大黄可愈楚材用之所活万人拓防自宕项入居银夏兄弟子孙相袭至继迁立国元昊始大乃北渡河城兴州而居之尽有夏绥银宥灵盐武威张掖酒泉炖煌等郡之地南界横山东距西河广袤万里乃分境内为三十二州河南之州九曰灵洪宥银夏石盐南威会河西之州九曰兴定懐永凉甘肃沙熈秦河外州四曰西宁乐廓积石其地饶五谷尤宜稻麦土坚腴水清洌风气广莫民俗强梗故能立国久长视宋辽金立国之强弱为向背焉】秋七月古自凤翔侵京兆○张林等诛李福于楚州【李全之党以赡军钱粮不继屡有怨言全将国安用阎通叹曰我曹米外日受铜钱二百楚州物贱可以乐全而刘庆福为不善怨仇相寻使我曹无所衣食时张林邢徳亦在楚自谓尝受宋恩中遭间贰今归于此岂可不与朝廷立事王义深尝为全所辱且谓我本贾帅帐前士与彭义斌举义不成而归五人相与谋曰朝廷不降钱粮为有反者未除耳乃共议杀李福及全妻杨氏以献遂师众趋杨氏家李福走出邢徳手刄之相屠者数百人郭统制杀全次子通及全妾刘氏妄称杨氏函其首并福首献于杨绍云绍云驰送临安倾朝皆喜乃檄知盱眙彭及总管张恵范成进时青并兵往楚州使便宜尽戮其余党轻儇不为四总管所服得檄不敢自决力让张范成进二人即提兵入楚州与张林等五人欢宴议分北兵为五使五人分掌之每军毋过千人分屯四门及城凡在青州者老幼并絶粮给出淮隂战舰陈淮岸以断全归路请制府及朝廷处之朝议以时青望重檄青区画青恐祸及密遣人报全于青州迁延不决恵成进乃归盱眙绍云赴枢密院禀议事竟无成】八月盱眙忠义张等执知军事彭以城降金金使完顔额尔克戍之【张恵范成进以朝檄専委时青而不及已既归盱眙乃设燕以邀彭乗其醉缚之渡淮以盱眙降于金金人俾恵専制河南以拒　古而使总帅完顔额尔克戍之】蒙古以李全为山东淮南行省全自青州复入淮安杀张林【全得时青报恸哭力请于蒙古以求南还蒙古不许全因断一指以示之誓还南必叛蒙古乃授全山东淮南行省得専制山东嵗献金币全遂与蒙古张宣差及通事数人还楚州服蒙古衣冠文移纪甲子而无年号杨绍云闻其至遂留扬州不还王义深奔金国安用杀张林邢徳以自赎全杀郭统制及时青而并其众朝廷置不问】李全败金完顔额尔克于山○冬十月以宜州观察使贵谦为沂靖恵王柄后○金封李全为淮南王不受○十二月防古入关外诸隘四川制置使郑损弃沔州逃归蒙古遂入三关【古入京兆关中大震复以兵破关外诸隘至武阶郑损弃沔州而遁于是三关不守时金人尽弃河北山东关陜惟并力守河南保潼关自洛阳三门析津东至邳州之源雀镇东西二千余里立四行省帅精兵二十万以守御之议者乞命谨邉备以防南侵帝命枢臣采其计】古太祖皇帝崩于六盘四太子监国【太祖皇帝崩年六十六凡六子大太子曰卓沁性卞急而善战早薨二太子讳察罕台性慎密为众所畏三太子讳谔格徳依是为太宗皇帝四太子讳图类是为睿宗皇帝其庶子曰乌拉齐一日科尔戬】古张柔自满城徙治保州【柔以满城蹙隘不能容众乃移镇保州保当南北之冲乱后荒空者十余年柔刬荆榛立市井通商贩招流亡不数年官府第舍焕然一新乃大兴学校招徕儒士保井泉素咸卤不可饮食柔引鸡距一畆二泉凿城门而入疏为长河以流秽浊楼橹相望陂池暎带若图画然遂为燕南一大都会后升为顺天府复改保定路】古史天泽袭武仙于西山仙败走汲县【天泽在真定缮城壁修武备为不可犯之计嵗荒食艰捐甘攻苦与众共之招流散拊疮痍披荆棘掇瓦砾官府民聚以次完治以髙公抱犊诸砦武仙之巢穴不可以不攻乃帅兵破之仙走入汲县天泽复取相衞蚁尖砦】古入西和知州陈寅死之【古兵薄西和时城兵寡弱援者不至知州陈寅竭智固守力不能支遂陷寅谓妻杜氏令避兵锋杜氏厉声曰安有生同君禄死不共王事者即饮药自杀寅亦伏剑而死子姓賔客同死者二十八人】
　　【戊子】绍定元年【金正大五年】春正月以桂如渊为四川制置使翟朝宗知扬州权淮东制置司事○金使完顔莽伊苏如古吊防○三月古入金大昌原完顔陈华善大败之【蒙古兵入大昌原金平章政事完顔哈逹以忠孝军提控完顔陈华善为前锋陈华善擐甲上马以四百骑大败蒙古八千之众士气皆倍盖自有古之难二十年间始有此防由是陈华善之名震国中】夏六月壬寅朔日有食之○秋八月李全如青州古严实败之全复还楚州○冬十二月以薛极知枢密院事袁韶同知院事郑清之佥书院事葛洪参知政事○金以完顔纳新为蒙古国信使○蒙古伐西域
　　【己丑】二年【金正大六年　　　蒙古太宗皇帝元年】春二月金以丞相完顔萨布行尚书省事于关中○三月金以完顔陈华善为穆琨【忠孝军皆回纥奈曼羌浑及中原被俘避罪来归者騺狠难制惟陈华善御之有方坐作进退皆中程式所过州县秋毫无犯居街曲间不闻喧杂每战则先登陷阵疾若风雨诸军倚以为重】秋八月蒙古太宗皇帝即位于奎腾阿喇勒之地【耶律楚材以太祖遗诏请立三太子乃召诸王毕会择以八月二十四日即位时四太子监国诸王意犹豫未决二十二日楚材言于监国曰此社稷之大计若不早定恐生他变监国与诸王奉三太子即位是为太宗皇帝时庶事草创礼仪简率楚材始定册立仪礼俾皇族诸王尊长皆就班列以拜尊长之有拜礼自此始诸国之来朝者多以冒禁当诛楚材言于帝曰陛下新即位愿无汚白道子帝従之盖国俗尚白以白为吉故也又中原新定未有号令长吏皆得自専生杀少有忤意者刀锯随之至有全家被祸者楚材以为言诏禁絶之奎腾阿喇勒在和琳东】冬十月蒙古围庆阳十二月金伊喇布哈救之○蒙古始定筭赋【中原以户西域以丁蒙古以牛马羊】蒙古以史天泽刘哈玛尔萧扎拉为万户分守中原【太宗皇帝欲选三大帅分统汉地兵一日会朝亲以杖麾三人居右以为万户其居左者悉为千户于是真定河间大名东平济南五路皆于史天泽】
　　【庚寅】三年【金正大七年　太宗皇帝二年】春正月金伊喇布哈及蒙古呼图噜呼战于大原败之庆阳围解○二月以赵范知镇江府赵葵知滁州并节制本州军马【范葵皆方之子】蒙古立十路课税所【初太祖皇帝征西域仓库无斗粟尺帛之储于是羣臣咸言虽得汉人亦无所用不若尽杀之使草木畅茂以为牧地耶律楚材曰夫以天下之广四海之富何求而不得但不为耳何名无用哉因奏地税商税酒醋盐铁山泽之利周嵗可得银五十万两绢八万匹粟四十万石太祖皇帝曰诚如卿言则国用有余矣卿试为之至是楚材奏立十路课税所设使副二员皆以儒者为之燕京路陈时可宣徳路刘中皆在选中楚材因间进说周孔之教且谓天下虽得之马上不可以马上治太宗皇帝深然之由是文臣渐进用矣楚材又奏诸路州县长吏専理民事万户府専总军政课税使所専掌钱谷各不相统摄着为令权贵不得志燕京路长官舒穆噜轩达布激怒皇叔鄂齐尔使奏楚材専用南朝旧人恐有异志不宜重用因诬搆百端必欲寘楚材于死地事连诸大臣镇海钮祜録重山惧让楚材曰何为强更张必有今日事楚材曰立朝廷以来每事皆我自为诸公何预焉若果获罪我自当之太宗皇帝察鄂齐尔之诬逐其使者已而轩达布为人所诉帝命楚材鞫治楚材奏曰轩达布倨傲无礼狎近羣小易以招谤今方有事南方他日治之未为晚也遂止】夏五月以李全为彰化保康军节度使京东镇抚使全不受乃罢知扬州翟朝宗【全自还楚即厚募人为兵不限南北宋军多亡应之天长民保聚为十六砦比嵗失业官赈不继壮者亦皆就募射阳湖浮居者数万家家有兵仗侵掠难制其豪周安民谷汝砺王十五长之亦蠭结水砦以观成败全知东南利舟楫谋习水战米商至悉并舟籴之留其柂工以一教十又遣人泛江湖市桐油黏筏厚募南匠大治舭船自淮口及海相望时时试舟于射阳湖及海洋复以粮少为辞遣海舟自蘓州洋入平江嘉兴告籴实欲习海道以觇临安然以山东理未定而嵗贡于蒙古者不可缺故外恭顺于宋以就钱粮因以贸易货物以输蒙古宋亦以全往来山东得以少寛北顾之忧遣饟不絶全因縦逰说于朝复请建阃山阳又遣使如金约以盱眙与之以连好二月遣军士穆椿入临安皇城纵火焚御前军器库欲以销宋兵备于是先朝兵甲尽防全欲先据扬州以渡江分兵徇通泰以趋海其下曰通泰盐场在焉莫若先取为家计且使朝廷失盐利全欲朝廷不为备且使虽反而不敢遽絶其给乃挟古李宣差宋宣差以恫疑虚喝而蒙古实未尝资全兵其李宣差则青州卖药人也既而复遣张国眀至临安禀议全以金寳资其行賔従所过扬言李宣差英略絶伦骑射五百步朝廷莫若裂地王之与増钱粮使当邉境徧餽要津求主其说国眀且以百口保全不叛朝廷虽知其奸而欲涵容以茍安故不之诘及全籴麦舟过盐城知扬州翟朝宗嗾尉兵夺之全怒以捕盗为名水陆数万径盐城戍将陈益楼强知县陈遇皆遁全入城据之朝宗仓皇遣干官王节恳全退师全不许留郑祥董友守盐城而自提兵还楚州以状白于朝曰遣兵捕盗过盐城县令自弃城遁去虑军民惊扰未免入城安众朝廷乃授全节钺令释兵命制置司干办官耶律均往谕之全曰朝廷待我如小儿啼则与果不受制命朝廷遂罢朝宗命通判赵璥夫摄州事赵范赵葵深以全必反为虑累疏力言之史弥逺不纳】秋八月蒙古史天泽袭武仙于汲仙败走○金伊喇布哈败蒙古齐拉衮于潞州○冬十月以赵善湘为江淮制置使知建康府赵范知扬州【李全造舟益急至发冡取黏板炼铁钱为钉熬囚脂以油列炬继晷招沿海亡命为水手又绐赵璥夫以蒙古为辞邀增五千人钱粮求誓书铁劵朝廷犹遣饟不絶全得米即自转输淮海入盐城以赡其众他军士见者曰朝廷惟恐贼不饱我曹何力杀贼射阳湖人至有养北贼戕淮民之语闻者太息全又遣人以金牌诱胁周安民等造浮桥于喻口以便盐城往来时丞相史弥逺多在告执政又不以为意独郑清之深忧之力劝帝讨全帝乃以赵善湘制置江淮赵范知扬州便宜从事以图之然犹有内图进讨外用调停之说惟赵范赵葵兄弟力请进兵讨之】蒙古太宗皇帝次于陜西【初蒙古小使翁鄂罗至陜西议和金行省伊喇布哈赫舍哩约赫徳等惧其泄事机留之不遣及布哈既解庆阳之围志意骄满乃遣翁鄂罗还谓之曰我已凖备军马能战则来语甚不逊翁鄂罗见太宗皇帝于应州白之帝大怒即与太弟睿宗皇宗亲帅大众入陜西翺翔京兆同华之间破南山砦栅六十余所遂趋凤翔】金以平章政事完顔哈逹参知政事伊喇布哈行省事于閺乡以备潼关○以袁韶为浙西制置使○十二月李全反冦扬州赵范赵葵会师败之【十二月壬子李全突至扬州湾头扬州副都统丁滕拒之全乃攻城南门赵璥夫得史弥逺书许増万五千名粮劝全归楚即遣刘易就全垒示之全笑曰丞相劝我归丁都统与我战非相绐耶掷书不受璥夫恐亟发牌印迓赵范于镇江全引兵攻泰州知州宋济迎降之全入坐郡治尽收其子女货币将趋扬闻赵范已入扬城乃鞭郑衍徳曰我计先取扬州渡江尔曺劝我先取通泰今二赵已入扬州矣江其可渡耶莫敢对既而曰今惟有径扬州耳甲子全分兵守泰而悉众攻扬州至湾头立砦据运河之冲使胡义将先锋驻平山堂以伺三城机便赵范入城约葵自滁来会葵即帅雄滕宁淮武定强勇四军步骑万四千赴扬丁夘全攻东门葵亲战全将张友呼城门请葵出葵出与全隔濠立马相劳苦左右欲射全葵止之问全来何为全曰朝廷动见猜疑今复絶我粮饟我非背叛索钱粮耳葵曰朝廷资汝钱粮宠汝官职盖不赀矣待汝以忠臣孝子而乃反戈攻陷城邑朝廷安得不絶汝钱粮汝云非叛欺人乎欺天乎切责之全无以对弯弓抽矢向葵而去自是屡战全兵多败全每云我不要淮上州县度江浮海径至蘓杭孰能当我然志吞扬州三城而兵不得傅城下宗雄武献防曰城中素无薪且储蓄为总领所支借殆尽若筑长围三城自困乙亥全悉众及驱乡农凡数十万列砦围三城制司总所粮援俱絶赵范赵葵命三城诸门各出兵刼砦举火为期夜半纵兵冲击歼贼甚众自是全一意长围以持久困官军不复薄城戊寅全张盖奏乐于平山堂布置筑围范令诸门以轻兵牵制亲帅将士出堡砦西攻之全分兵诸门鏖战自辰至未杀伤相当庚辰范出师大战获全粮数十艘甲申葵复战败之】以郑清之参知政事乔行简同佥书枢密院事○诏右丞相史弥逺十日一赴都堂治事【弥逺以疾久在告至是稍愈诏曰弥逺敷奏精敏气体向安朕未欲劳以朝谒可十日一赴都堂治事以便之】立贵妃谢氏为皇后【后天台人丞相深甫之孙也生而黧黒翳一目父渠伯早世产业破壊后亲汲饪帝即位议择中宫杨太后以深甫有援己功命选谢氏女谢氏独后在室兄弟欲纳之诸父榉伯不可曰即奉诏纳女当厚奉资装异时不过一老宫婢事奚益会元夕县有鹊来巢灯山众以为后妃之祥榉伯不能止乃共送后就道后旋病疹良已肤蜕莹白如玉医又药去目翳遂与贾涉女同入宫贾女有殊色帝欲立之太后曰谢女端重有福左右亦相窃语曰不立真皇后乃立假皇后耶帝不能夺贾妃専宠后宫后处之裕如不以介懐太后益贤之帝礼遇日加矣】
　　【辛夘】四年【金正大八年　太宗皇帝三年】春正月戊子朔帝行庆夀礼于慈眀殿大赦【太后夀七十五也】赵范赵葵大败李全于扬州城下全走死新塘【辛夘李全浚围城堑范葵遣诸将出扬州东门掩击全走土城官军蹑之蹂溺甚众乙未诸将分门出击全战少却范陈于西门贼闭垒不出葵曰贼俟我收兵而出耳乃伏骑破垣间收步卒诱之贼兵数千果趋濠侧李虎力战城上矢石雨注贼退有顷贼别队自东北驰至范葵挥步骑夹浮桥吊桥并出为三迭阵以待之自己至未与贼大战别遣虎等以马步五百出贼背而葵帅轻兵横冲之三道夹击贼败走始全反谋已成然多顾忌且惧其党不顺而邉陲喜事者欲挟全为重遂替成之以为跋扈激作愈甚则朝廷愈畏而钱粮愈增又有以身任调停之责者故全决计反及赵善湘赵范赵葵用事声罪致讨全资粮遂絶攻城不得欲战不利全始大悔忽忽不乐令左右抱其臂曰是我手否人皆怪之朢夕城中放灯张乐姑示整暇全闻之亦往海陵载妓女张灯平山堂矫情自肆李宋二宣差语全曰相公服饰器用多南方物乃心终在南耳全遂取宋诰勅朝服南向厯叙平生梗概再拜褫服焚之叹曰张国眀误我泪下如泪就坐强饮而宠范葵夜议诘朝所向葵曰东向利不如出东门范曰西出尝不利贼必见易因以所易而图之必胜不如出堡塞西门壬寅全置酒髙会于平山堂有堡塞候卒识全枪双拂为号以告范范喜谓葵曰此贼勇而轻若果出必成擒矣乃悉精锐数千而西取官军素为贼所易者张其旗帜以易之全望见喜谓二宣差曰看我扫南军官军见贼突鬭而前亦不知其为全也范麾兵并进葵亲战诸军争奋贼始疑非前曰军欲走入土城李虎军已塞其瓮门全窘従数十骑北走葵率诸将以制勇军宁淮军蹙之全趋新塘新塘自决水后淖深数尺会久晴浮战尘如燥壤全骑过之皆陷淖中不能自防制勇军追及奋长枪三十余乱刺之全呼曰无杀我我乃头目羣卒碎其尸而分其鞍马器甲并杀三十余人皆其将校也全死余党欲溃国用安不从议推一人为首莫肯相下欲还淮安奉全妻杨氏范葵追击大破之乃散去范还扬州葵使人瘗新塘骸骨得左掌无一指盖全支解也】古围金凤翔府【蒙古围凤翔金行省哈逹布哈逗遛不进金主遣枢密判官白华往谕之哈逹布哈言北兵势盛不可轻进白华还金主复遣谕以凤翔围久恐守者不能支可领军出关略与渭北军交手计北军闻之必当奔赴少纾凤翔之急哈逹布哈乃始出关行至华隂界与渭北军交战比晚收军入关不复顾凤翔矣】二月以孟珙为京西路分枣阳军驻劄【初珙父宗政知枣阳招唐邓蔡州壮士二万人号忠顺军命江海统之众不服制置司以珙代海珙分其军为三众乃帖然珙又剏平堰于枣阳自城至军西十八里由八垒河渐水侧水跨九阜建通天槽八十有三文溉田十万顷立十荘三辖使军民分屯邉储丰牣珙又命忠顺军家自畜马官给刍粟马益蕃息】夏四月以乔行简佥书枢宻院事○加赵善湘江淮制置大使赵范淮东安抚副使赵葵淮东提防刑狱【赏诛李全之功也善湘季子汝楳史弥逺婿也奏请无阻而善湘以范葵进取有方慰藉甚至故能成功】金完顔陈华善败蒙古苏布特于倒回谷○蒙古取金凤翔完顔哈逹伊喇布哈迁京兆民于河南使完顔庆善努戌之○五月赵范讨李全余党于淮安大败之全妻杨妙真奔金淮安平【赵范赵葵复帅骑步十万攻盐城屡败贼众遂薄淮安城杀贼万计焚二千余家城中哭声振天五月淮安五城俱破斩首数千烧砦栅万余家淮北贼归赴援舟帅又勦击焚其水栅夷五城贼始惧王旻赵必胜全子才等移砦西门与贼大战又破之全妻杨氏谓郑衍徳等曰二十年棃花枪天下无敌手今事势已去撑拄不行汝等未降者以我在故尔杀我而降汝必不忍若不图我人谁纳降今我欲归老涟水汝等宜告朝廷本欲图我来降为我所觉已驱之过淮矣以此请降可乎众曰诺翌日杨氏遂絶淮而去其党即遣冯垍等纳欵军门赵范许之淮安遂平杨氏归山东又数年而病死】金使完顔哈达伊喇布哈戌滶河口八里荘民叛逐守将而纳之金以八里荘为镇淮府○蒙古太宗皇帝使太弟侵金陜西绰布干来假道淮东以趋河南【初金降人李昌国言于蒙古曰金迁汴将二十年其所恃以安者潼关黄河耳若出寳鸡以侵汉中不一月可逹唐邓大事集矣太弟睿宗皇帝然之五月太宗皇帝避暑于九十九泉诸王咸会太弟以昌国之言白于帝帝乃大防诸将期以明年正月合南北军以攻汴遣太弟先出师趋寳鸡绰布干如宋乞假淮东以趋河南且请以兵会之】秋七月葛洪罢○沔州统制张宣诱杀蒙古行人绰布干于青野原【蒙古太弟闻绰布干死曰宋自食言背盟弃好今日之事曲直有归矣】八月蒙古太弟入武休及兴元府遂侵仙人关【太弟分骑兵三万入大散关攻破凤州径趋华阳屠洋州攻武休开生山截焦崖出武休东南遂围兴元军民散走死于沙窝者数十万分军而西西军由别路入沔州取大安军路开鱼鼈山撤屋为筏渡嘉陵江入关堡并江趋葭萌略地至西水县破城寨百四十而还东军屯于兴元洋州之间以趋饶风关】蒙古以耶律楚材为中书令【太宗皇帝至云中诸路所贡课额银币及仓廪物斛文簿具陈于前悉符楚材元奏之数帝笑曰卿不离朕左右何使钱币流入如此不审南国复有比者否楚材对曰贤于臣者甚多以臣不材故留于燕帝即日授以中书省印俾领其事事无巨细一以委之凡有奏禀先白中书楚材请令土居防古回回河西及山后河南民一体应输赋役从之】九月太庙火【丙戌夜临安火延及太庙三省六部御史台秘书省玉牒所惟丞相史弥逺府独存盖殿帅冯榯率卫卒力救之也帝素服减膳彻乐宰执降官封一等太常少卿度正国史院编修官李心传上防言宗庙之制未合于古兹縁灾异宜举行之诏两省侍従台諌集议之遂求直言籍田令徐清叟上防乞为济王置后以和异气帝不省】蒙古太宗皇帝侵金河中府完顔庆善努弃京兆而还○冬十月蒙古破蜀口诸郡四州制置使桂如渊逃归○以李为四川制置使知成都府赵彦呐为副使知兴元府【初彦呐治西和五年甚得军民之心安丙待之甚厚崔兴之以彦呐大言无实必误国事不可付以邉阃朝廷不从】金右丞相完顔萨布致仕【萨布谓都事商衡曰古来宰相必用文人以其知为相之道萨布何所知便居此位吾恐他日史官书之某时以某为相而国亡遂上章致仕】蒙古萨里台伐髙丽【以其杀　济古尔也】十一月蒙古太弟入饶风关十二月金完顔哈逹伊喇布哈帅师出屯顺阳【太弟攻饶风关守将遁蒙古兵入之由金州而东将趋汴京金主召宰执台諌入议曰事已至此奈何皆曰北军冒万里之险歴二年之久方入武休其劳苦已极为吾计者以兵屯睢郑昌武归徳及京畿诸县以大将守洛阳潼关懐孟等处严兵备之京师积粮数百万斛令河南州郡坚壁清野其不能入城者聚保山砦彼深入之师欲攻不能欲战不得师老食尽不击自归矣金主太息曰南渡二十年所在之民破田宅鬻妻子以养军士今军士无虑二十余万敌至不能迎战徒以自保京城虽存何以为国天下其谓我何朕思之孰矣存亡有天命惟不负吾民可也乃诏诸将屯襄邓十二月哈逹布哈帅诸军入邓州杨沃衍陈和尚武仙兵皆会遂出屯顺阳】金完顔哈逹使刘天山至襄阳乞师及粟制置使陈晐不许天山乃还○古太宗皇帝取金河中府【太宗皇帝围河中急金守将佥枢草火额尔克元帅板子额尔克惧军力不足截故城之半以守帝筑松楼髙二百尺下瞰城中土山地穴百道并进昼夜力战楼橹俱尽白战又半月力竭城陷草火额尔克犹亲战数十合始被擒就死板子额尔克以败卒三千夺船走阌乡金主怒其不能死节杖杀之两额尔克皆内族一人每得贼好以草火烧之一人尝误呼宫中牙牌为板子故时人因以别之】蒙古太弟渡汉分师趋金汴京完顔哈逹伊喇布哈帅师还邓州蒙古追之获其辎重【河南闻蒙古入饶风关大恐皆入保城壁险阻以避之既而民复还乡社蒙古兵突至人无所逃多被俘获戊辰蒙古兵渡汉江行省哈逹布哈召诸将议由光化截江与战及放之渡而后战孰是张谙逹穆尔曰截江便縦之渡则我腹空虚必为所溃布哈曰使彼在沙碛且当往求况自来乎遂次于顺阳丙子蒙古兵毕渡哈逹布哈始进至禹山分据地势刋步卒于山前骑士于山后蒙古兵观之竟不前阵散如雁翅转山麓出金骑兵之后分三队而来哈逹曰今日之势未可战也俄而蒙古骑兵突前金兵不得不战短兵接三交手蒙古兵少却其在西者望布哈亲军环绕甲骑后而突之金富察鼎珠力战始退哈逹曰彼众号三万而辎重居其一今相持二三日彼不得食若乗其却而拥之必胜矣布哈曰江路已絶黄河不氷彼入重地将安归乎何以速为遂不逐明日蒙古兵忽不见哈逹布哈意其南渡而去己夘逻骑还始知在光化对岸枣林中画作食夜不下马望林中往来不五六十步而四日不闻音响庚辰哈达布哈议入邓州就粮辰巳间到林后蒙古忽至哈达布哈迎战交绥之际蒙古以百骑邀两行省辎重尽获而去金兵防不成列逮夜二鼓哈逹布哈乃入邓州城惧军士迷路鸣钟招之樊泽屯城西髙英屯城东哈逹布哈其败以大捷闻百官表贺诸相置酒省中左丞李蹊且喜且泣曰非今日之捷生灵之祸可胜言哉盖以为实然也】新作太庙
　　【壬辰】五年【金开兴元年四月天兴元年太宗皇帝四年】春正月以史嵩之为京湖安抚制置使知襄阳府○蒙古太宗皇帝自河清白坡渡河遂次于郑州使苏布特围金汴京【金主闻蒙古兵趋汴召羣臣议尚书令史杨居仁请乗其逺至击之平章巴萨不从而遣莽伊苏等部民丁万人开短堤决河水以自固京城命尔佳萨哈将步骑三万巡河渡起近京诸色军家属五十万口入京城戊子太宗皇帝用西夏人恤可计自河中由河清县白坡渡河遣人驰报太弟以师来会尔佳萨哈行至封丘而还蒙古兵奄至莽伊苏等皆死丁壮得免者三百人而已甲午太宗皇帝入郑州次于海滩寺遣苏布特攻汴城金主召羣臣议所守朝臣有言珠格髙琪所筑里城决不可守外城决不可弃若蒙古兵得外城则粮尽援絶走一人不出里城或不测可用于是决计守外城命修楼橹器具时京城诸军不满四万而城周百二十里人守一乳口尚不能遍故议迁避之民充军又召在京军官于上清宫平日防城得功者截长补短假借而用得百余人又集京东西沿河旧屯两都尉及卫州义军凡四万并丁壮二万分置四面每面选千名飞虎军以専救应然亦不能军矣金主命翰林学士赵秉文为赦文改元布宣悔悟哀痛之意指事陈义辞情俱尽闻者莫不感励洛阳人至于恸哭】金完顔哈逹伊喇布哈帅师自邓州还及蒙古太弟战于三峰金师大溃布哈弃师而逃哈逹走入钧州蒙古获之皆死忠孝军总领完顔陈华善死之【蒙古兵自禹山之战散漫而北所过州县无不降破遂自唐州以趋汴京金二衍省自邓州赴援步骑十五万防古以骑三千尾之哈逹等谋曰敌兵止三千而我不战是弱也乃伏骑五千于邓州道蒙古兵前后被拥遂南避金师至钧州沙河蒙古兵不战而退金师方盘营蒙古兵复来袭金师不得休息食饮且行且战至黄榆店望钧州二十五里雨雪不能进忽一近侍入军中传防云两省军悉赴京师哈达等遂发古兵自北渡者毕集前后以大树塞道金将杨沃衍夺路得之陈华善拥蒙古山上之师蒙古少却金师遂进次于三峰山金将张谙达穆尔立山工望蒙古兵二三十万阵于三峰之东厚二十余里二将谋曰此地不战欲何为耶乃率万骑乗上而下以拥蒙古之师蒙古师却须臾白雾蔽空人不相覩又雪田泥淖深没人胫军士被甲胄僵立雪中枪槊结冻如椽军士有不食至三日者蒙古军与河北军合四面围之炽薪燔肉更迭休息乗金困惫乃开钧州路纵之走而以生军夹击之金师遂溃声如崩山忽天气开霁日色皎然金师无一人逃者武仙率三十骑入竹林中遂走密县杨沃衍樊泽张步持大枪奋战而死哈逹知大事已去欲下马战而布哈已失所在哈逹乃与陈华善等以数百骑走入钧州太宗皇帝在郑州闻太弟与金相持遣扣肯巴哈齐拉衮等赴之至则金师已溃于是乃合攻钧州堑其城外哈逹欲走门不得出匿窟室中城破蒙古兵发而杀之陈华善趋避隐处杀掠稍定乃出自言曰我金国大将欲见白事蒙古兵士以数骑夹之诣太弟帐前问其姓名曰我忠孝军总领陈华善也大昌原卫州倒回谷之胜皆我也我死乱军中人将谓我负国家今日明白死天下必有知我者蒙古兵欲其降斫足胫折之划口吻至耳噀血而呼至死不屈蒙古将有义之者以马湩酹而祝曰好男子他日再生当令我得之布哈走蒙古兵追蹑擒之械至官山太弟召见欲降之往复譬喻万端终不从惟曰我金国大臣惟当金国境内死耳遂杀之哈逹布哈既败金之健将锐卒俱尽不复可为矣蒙古因扬言曰汝家所恃惟黄河与哈逹耳今哈逹为我杀黄河为我有不降何待】金许州军校杀节度使尔佳实伦以城降于蒙古○二月金閺乡行省图克坦乌登潼关总帅纳哈塔和硕秦蓝总帅完顔重喜弃潼关帅师东还至铁岭蒙古追及皆杀之金师大溃【初金闻蒙古入饶风乃遣乌登关陜总帅图克坦伯竒备潼关便宜行事伯竒驰入陜榜县镇迁入大城粮斛辎重聚之陜州近山者入山寨避兵会阿里哈传防召乌登帅兵援汴乌登遂与和硕重喜等率军十一万骑五千尽撤秦蓝诸关之备从虢入陜同华閺乡一带军粮数十万斛备关船二百余艘皆顺流东下俄闻蒙古兵近粮皆不及载船悉空下复尽起州民运灵寳硖石仓粟防蒙古游骑至杀掠不可胜计金守将李平以潼闗降于蒙古蒙古兵遂长驱至陜乌登发閺乡军士各以老幼自随由西南径入大山氷雪中部将多叛去蒙古闻之自卢氏以数百骑追及之山路积雪画日冻释泥淖及胫随军妇女弃掷老幼哀号盈路行至铁岭欲战而饥惫于是重喜先降蒙古斩之于马前金兵遂大溃乌登和硕从数十骑走山谷间追骑擒之皆被杀】帝谒太庙【初成也】蒙古取金睢州遂围归徳府不克【蒙古围归徳金行省特嘉纽勒欢命经厯冀禹锡守御禹锡竭其材智故得不陷】金复以完顔萨布为左丞相【蒙古攻汴日急财匮援絶金主大惧平章政事博索以为势必讲和和议定则首相当往为质乃力请金主起复萨布为相且括汴京民军二十万分诸帅】三月蒙古围金洛阳中京留守完顔萨哈连赴水死警巡使强伸代守蒙古师退【蒙古立炮攻洛洛城中惟三峰溃卒三四千及忠孝军百余守御而已留守萨哈连疽发于背不能军三月丙戍夜城东北角破萨哈连投壕水死已而蒙古兵退元帅任守贞复立府事既而守贞援汴河南人推强伸为府佥事领所有军二千五百人伤残老弱者半之甫三日蒙古兵围其三面伸括衣帛为帜立之城上率士卒赤身而战以战士数百往来救应大呼以憨子军为号其声势与万众无异兵器已尽以钱为镞得蒙古兵一箭截而为四以筒鞭发之又创遏炮用不过数人能发大石于百步外所撃无不中伸奔走四应所至必防蒙古益兵力攻凡三月余不能防乃退】蒙古太宗皇帝及太弟自郑州北还次于官山命苏布特总师经略中原○金命尚书左丞李蹊奉曹王额尔克为质于蒙古以请平夏四月蒙古苏布特退师河洛金大赦改元【蒙古太宗皇帝之将北还避暑也遣使自郑州至汴谕金主降使者至立出国书以授译史译史以授宰相宰相跪进金主起立受之以付有司其书索翰林学士赵秉文衍圣公孔元措等二十七家及归顺人家属伊喇布哈妻子并绣女鹰人等金主乃封荆王守纯埒克以为王命李蹊送之于蒙古为质以请平諌议大夫费摩阿古岱太府监国世荣为讲和使未行苏布特闻之曰我受命攻城不知其他也三月癸卯蒙古立攻具沿濠列木栅以薪草填壕顷刻平十余步平章博索以议和之故不敢与战但于城上坐视而已城中喧閧金主闻之从六七骑出端门至舟桥时新雨淖车驾忽出都人惊愕失措但跪于道傍亦有望而拜者金主自麾之曰勿拜恐泥汚汝衣仓皇中市肆米豆狼籍于地上勅卫士令各归其家老防遮拥至有误触金主衣者少顷宰相从官皆至进笠不受曰军中暴露我何用此为所过慰劳军士皆踊跃称万嵗臣等战死无所恨至有感泣者西南军士五六十辈进曰北兵刍土填壕功已过半平章传令勿放一镞恐壊和事岂有此计耶金主曰朕以生灵之故称臣进奉无不顺从止有一子养未成长今往作质子矣汝等略忍待曹王出逹旦不退汝等死战未晚复有拜泣者曰事急矣圣主毋望和事乃传旨城上放箭西水门千户刘夀控金主马言曰圣主无信贼臣贼臣尽北兵退矣卫士欲撃之金主止之曰醉矣勿问是日曹王行蒙古兵并力进攻甲辰金主复出抚东门将士太学生杨奂等前白事金主问何所欲言曰臣等皆太学生今执炮夫之役恐非国家百年以来待士之意金主勅记姓名即免其役过南薫门值被创者金主亲为傅药手酌巵酒以赐且出内府金帛以待有功者是日蒙古兵驱汉俘及妇女老幼负薪草填壕堑城上箭镞四下如顷刻壕平龙徳宫造炮石取宋艮岳太湖灵壁假山为之小大各有斤重其圎如灯毬之状有不如度者杖其工人蒙古兵用炮则不然破大硙或碌碡为二三皆用之攅竹炮有至十三稍者余炮称是每城一角置炮百余枚更迭上下画夜不息不数日石防与里城平而城上楼橹皆故宫及芳华玉溪所拆大木为之合抱之木随撃而碎以马粪麦秸布其上网索旃褥固防之其悬风板之外皆以牛皮为障遂谓不可近蒙古兵以火炮撃之随即延爇不可扑救父老所传周世宗筑京城取虎牢土为之坚宻如铁受炮所撃惟凹而已蒙古兵壕外筑城围百五十里城有乳口楼橹壕深丈许阔亦如之约三四十步置一铺铺置百许人守之初博索命筑门外短墙委曲陿隘容三二人得过以防蒙古兵夺门及被攻诸将请乗夜斫营军乃不能猝出比出已为蒙古所觉后又募死士千人穴城由壕径渡烧其炮坐城上悬红纸灯为应约灯起渡壕又为蒙古所觉又放纸鸢置文书其上至蒙古营则断之以诱俘者识者谓宰相欲以纸鸢纸灯退敌难矣特有火炮名震天雷用铁罐盛药以火防之炮起火发其声如雷闻百里外所爇围半亩已上火防着铁甲皆透蒙古又为牛皮洞直至城下掘城为龛间可容人则城上不可柰何矣人有献防者以铁绳悬震天雷顺城而下至掘处火发人与牛皮皆碎迸无迹又有飞火枪注药以火发之辄前烧十余步人亦不敢近蒙古惟畏此物蒙古攻城十六昼夜内外死者以百万计于是金主母明皇后陵被发苏布特知不可取乃为好语曰两国已讲和更相攻耶金人因就应之四月丁巳金主遣户部侍郎杨居仁出宜秋门以酒炙犒蒙古兵且以金帛珎异赂之苏布特乃许退师散屯河洛之间参政持嘉哈沙以已守城有功欲率百官入贺参政内族色埒曰城下之盟春秋以为耻况以罢攻为可贺耶哈沙怒曰社稷不亡帝后免难汝等不以为喜耶乃命赵秉文为表秉文曰春秋新宫灾三日哭今园陵如此酌之以礼当慰不当贺事乃已甲子金主御端门肆赦改元天兴诏内外官民能完复州郡者功赏有差出金帛酒炙犒饫军士减御膳罢冗贠放宫女上书不得称圣改圣防为制防释卫绍王族禁锢丁夘汴京解严步兵始出封丘门外采蔬薪己巳建威都尉完顔鸟楞同蒙古使者摩多入汴金主见之于隆徳殿甲戌金主御承天门大享将士闻有声屈者金主乃还宫】金命平章政事完顔博索致仕【博索恇怯无能性复贪鄙军士怨愤其不敢战博索不自安谓尚书令史元好问曰我妨贤路久矣得退为幸为我撰乞致仕表顷之金主已遣使持诏至其第令致仕军士犹欲杀之博索惧一夕数迁金主以亲军二百隂为之卫军士无以泄其愤遂相率毁其别墅而后已】五月金汴京大疫【疫凡五十日诸门出柩凡九十余万贫不能者不在是数寻以疫后园户僧道医师粥棺者擅厚利命有司倍征之以助国用】六月金徐州军乱蒙古山东行省国安用入据之【李全之败也国安用从全妻杨妙真走山东遂降于蒙古蒙古以为都元帅行省山东防徐州埽兵总领王祐张兴都统封仙等夜烧草场作乱逐行省图克坦益都安用率兵入徐执祐等斩之以封仙为元帅主徐州事】金李蹊还自蒙古○秋七月以陈贵谊同佥书枢密院事○金飞虎卒申福等杀蒙古行人唐庆等三十余人于馆金主不问【和议遂絶】蒙古国安用降金金封为兖王行京东尚书省事赐姓名完顔安用【安用既得徐州金宿州东面总帅刘安国邳州杜政皆以州归之用安遂据三州蒙古帅富珠哩闻之怒曰此三州我当攻取安用何人辄受其降遣将张进率兵入徐欲图安用夺其州安用惧乃与徐州总帅王徳全刼杀张进及海州元帅田福等数百人与杨妙真絶乃还邳州防山东诸州及徐邳宿三州主帅刑白马结盟誓归金朝既盟诸将皆散去安用无所归遂同王徳全刘安国因宿州从宜众僧努自通于金众僧努以闻未报而安用率兵万人攻海州未至众稍散去安用自知失计于是复金衣冠杨妙真怒安用叛已又惧为所图乃悉屠安用家属走还青州安用遂选兵分将期必得杨妙真金主遣近侍直长因世英等持手诏至邳封拜安用且以空头河朔山东赦文使得便宜从事使者至安用犹豫未决遣迎使者监于州廨问所以来使者对以封建事安用意颇顺王徳全杜政辈欲杀使者眀日安用出见使者跪揖如等夷坐定语世英曰子向随逹旦兵攻汴尝于开阳门下与侯挚议内外夹撃此时逹旦病死者众十七头项皆在京城若从吾言出军中兴久矣朝廷无一人敢决者今日悔将何及言竟而起因使人取金所赐物徧观之喜见顔色乃设宴拜授如仪令主事常谨随世英奉表入谢金主复遣世英赐以铁劵一虎符六龙文衣一玉鱼带一弓矢二封赠其父母妻诰命及郡王宣世袭千户宣大信牌玉鹘带各十聴同盟可赐者赐之世英过徐王徳全刘安国说之曰朝廷恩命岂宜出自安用郡王宣吾二人最得当者乞就留之世英乃留郡王宣世袭千户宣玉带各二于徐而去】金邓州行省完顔色埒恒山公武仙巩昌总帅完顔呼沙哷防师自汝州救汴金主命枢密使持嘉哈沙帅师应之次于中牟八月色埒等遇防古于京水遂溃哈沙弃师走还○髙丽尽杀蒙古所署逹噜噶齐帅众入于海岛蒙古萨里台伐之卒于师○金括粟民间【金主以和议既絶惧兵再至乃复佥民兵为守御备遂括汴京粟及籍图克坦乌登完顔重喜纳哈塔和硕三家赀产以完顔珠颗张俊民伊喇克忠等主之置局以推举为名珠赫谕民曰汝等当从实推唱果如一旦粮尽令汝妻子作军食复能吝否既而罢括粟复以进奉取之且卖官及令民买进士第又召民卖放下年军需钱及上户田租已而前御史大夫内族哈周复觊进用建言京城括粟尚可得百万石金主乃命哈周为参知政事与左丞李蹊复括之合周先令各家自实壮者存石有三斗幼者半之仍书其数门首敢有匿者以升斗论罪京城三十六坊各选深刻者主之完顔玖珠尤酷暴有寡妇二口实豆六斗内有蓬子约三升玖珠笑曰吾得之矣执寡妇以令众妇泣愬曰妾夫死于兵姑老不能为养故杂蓬粃以自食耳非敢以为军储也且三升六斗之余也玖珠不聴竟死杖下闻者股栗尽弃其余于粪溷中或白于李蹊蹊颦蹙曰白之参政哈周曰人云花又不损蜜又得成余谓花不损何由成蜜且京城危急今欲存社稷耶存百姓耶众莫敢言所括不能三万斛而满城萧然死者相枕贫富束手待毙而已遂至人相食金主闻之命出太仓米作粥以食饿者翰林直学士锡黙爱实难曰与其食之寜如勿夺为奉御巴努所告金主怒送爱实有司赖近侍李大节救免】冬十月金纳哈敏珠尔以盱眙来归诏改为招信军○蒙古皇太弟薨于师【睿宗皇帝娶伊竒哩王汗之弟阿法布女曰缫勒噶塔纳生六子长讳孟克是为宪宗皇帝次曰锡里库三曰呼尔都图四曰讳呼必赉是为世祖皇帝五曰实埒六曰额哷布格】金以汪世显为巩昌便宜总帅【初世显以战功为征行从宜分治陜西西路时调度窘迫世显发家赀率豪右助邉邻郡效之军饟遂足金主以巩昌冲要之地以呼沙呼为总帅世显同知府事二人尽忠固守出保石门以抗蒙古及呼沙呼勤王东下而溃金主以世显代之世显励志自奋粮械精赡】十一月金完顔安用袭王徳全于徐州不克【安用欲图山东累征兵于徐宿王徳全刘安国不应安用怒防金主以宻诏徴兵东方安用因声言入援驻师徐州城下以招徳全徳全不出杀封仙而遣杜政出城防刘安国与宿帅众僧努引兵入援至临涣用安遣人杀安国因攻徐州三月不能下退归涟水以军食不给乞粮于宋宋阳许之用安即改从宋衣冠而隂通于金资粮乏卒多亡】金河解元帅赵伟袭杀陜州行省阿布哈努色尔以城降于蒙古○十二月夀明仁福慈睿皇太后杨氏崩【外朝以日易月宫中行三年防】蒙古使王檝来京湖议同伐金诏史嵩之遣使许之【蒙古再遣使来议夹攻京湖制置使史嵩之以闻朝臣皆以为可遂复雠之举独赵范不喜曰宣和海上之盟厥初甚坚迄以取祸不可不鍳帝不从命嵩之报使许之嵩之乃遣邹伸之报谢复书略曰本朝与贵国素无雠隙寜宗遣使臣茍梦玉通和自后山东为李全所据河南又被残金所隔贵国今上顺天心下顺人心遣王宣抚来通好不胜愿幸谨遣伸之报谢且议夹攻汴京蒙古许俟成功以河南地归宋】金主弃汴如河北次于黄陵冈蒙古苏布特复围汴【汴京粮尽援絶势益危急召诸臣入议或言归徳四面皆水可以自保者或言宜沿西山入邓者或言设欲入邓蒙古苏布特今在汝州不如陈蔡路转往邓下金主未决遣近侍即右司郎中巴哈家问之华言归徳城虽坚久而食尽坐以待毙决不可往欲往邓下既汝州有苏布特断不可往以今日事势计之当直赴汝州与之一决有楚则无汉有汉则无楚汝州战不如半途战半途战不如出城战盖我军食力犹在也若出京益逺军食益减马食野草事益难矣若我军便得战存亡决此一举外则可以激三军之气内则可以慰都人之心或止为避迁之计人心顾恋家业未必毅然从行可详审之金主不从而集军士于大庆殿谕以京城食尽今拟亲出诸将佐合辞奏曰圣主不可亲出止可命将三军欣然愿为国家效死金主欲以富察官努为马军帅髙显为歩军帅刘益副之三人者欲奉命参政内族额尔克曰汝辈把锄不知髙下国家大事敢易承耶众黙然惟官努曰若将相可了何至使我辈事亦中止遂以右丞相萨布平章博索右副元帅额尔克左丞李蹊元帅左监丞图克坦伯竒等帅诸军扈从参政纳新枢副兼知开封萨尼雅布里城四面都总领珠赫外城东面元帅博斯呼南面元帅珠嘉约尔珠西面元帅崔立北面元帅富珠哩玛噜等留守丁亥金主御端门发府库及两府器皿宫人衣物赐将士民间閧传车驾往归徳军士家属留汴京目今食尽坐视城中俱饿死矣纵能至归徳军马所费支吾复得防许日金主使萨布宣言曰前日巡狩之议为巴哈改今往汝州索战矣庚子金主发汴京与太后皇后妃主别大恸而出辛丑金主出城父老百官奉辞于开阳门诏谕留守兵士曰社稷宗庙在此汝等壮士也毋以不预进发之数便谓无功若保守无虞将来功赏岂在战士下闻者皆洒泣是日巩昌元帅呼沙呼援兵至言于金主曰京西三百里之间无井灶不可往不如幸秦巩金主遂决意东行乙巳次黄陵冈博索撃蒙古降其两寨得河朔降将金主赦之授以印符羣臣因请以河朔诸将前导鼓行入开州取大名东平豪杰当有响应者破竹之势成矣温都察逊曰太后中宫皆在南京北行万一不如意圣主孤身欲何所为若往归徳更五六月不能还京不如先取卫州还京为便博索曰圣体不便鞍马且不可令蒙古兵知帝所在今可驻归徳臣等率降将往东平俟诸军到可一鼓而下因而经略河朔且空河南之军官努曰卫州有粮可也博索曰京师且不能守就得卫州欲何为耶金主惑之遂一意向河朔蒙古苏布特闻金主弃汴复进围之】以黄伯固为四川制置使
　　【癸巳】六年【金天兴二年　太宗皇帝五年】春正月金主济河次于蒲城使完顔博索伐卫州还及蒙古战于白公庙金师败绩金主走归徳府诸军大溃博索伏诛【金主遣使徴粮于归徳总帅特嘉纽勒欢送粮千五百石正月丙午朔粮至蒲城东二十里六军给粮尽因留船二百张布为幄即日金主乗以济河防大风后军不克济蒙古回古乃追撃于南岸金元帅贺徳希力战而死金兵溺者近千人金主次于北岸望之震惧遂次于沤麻冈遣平章博索帅师攻卫州至城下以御旗招之城中不应蒙古闻之自河南渡博索遂退师蒙古史天泽以骑兵踵其后丁巳战于白公庙金师败绩博索弃军东遁元帅刘益上党公张开皆为民家所杀戊午金主进次蒲城东三十里魏楼村犹欲俟蒙古兵至决战少顷博索至仓皇言于金主曰今军已溃北兵近在隄外请圣主幸归徳己未夜金主遂与副元帅喀齐喀等六七人登舟潜渡河走归徳侍卫皆不知巡警如故翌日诸军闻金主弃师遂大溃辛酉金主入归徳遣奉御珠嘉达实布往汴京奉迎太后及后妃诸军怨愤金主乃暴博索罪杀之初濒河居民闻金主北渡筑垣塞户潜伏洞穴及见富察官努一军号令严肃抚劳周悉所过无丝毫之犯老幼妇女坦然相视无复畏避所在父老僧道献食牛酒犒军者相继金主亲为拊慰人人感泣及博索往卫州縦军四掠哭声满野所过丘墟一饭之费至数十金公私皇皇民始思畔故卫城坚守而蒙古之追无来援者以至于败】金汴京西面元帅崔立作乱杀其参知政事完顔纳新及知开封府完顔萨尼雅布以卫绍王子从恪为梁王监国而幽之立自为都元帅郑王以城降于蒙古【初汴人以金主亲出师日聴捷报及闻军败民始大惧时苏布特攻城日急内外不通米升至银二两殍死相望搢绅士女多行乞于市至有自食妻子者诸皮器物皆煮充饥贵家第宅市楼肆馆皆撤以爨及金主遣珠嘉逹实布至汴奉迎两宫人情益不安西面元帅崔立性淫姣因民之恟恟遂谋作乱以汴京降而完顔纳新完顔萨尼雅布不知也正月丁卯左司都事元好问谓萨尼雅布曰自车驾出京今二十日许又遣使迎两宫民间汹汹皆谓国家欲弃京城相公何以处之萨尼雅布曰吾二人惟有一死尔好问曰死不难诚能安社稷救生灵死可也如其不然徒欲以一身饱五十红衲军亦谓之死耶萨尼雅布不答好问又曰闻民间欲立二王监国以全两宫皇族奈何萨尼雅布曰我知之矣即命召京城官民聚于省中谕以事势危急当如之何有父老七人陈词云云纳新拱立无语萨尼雅布反覆申谕继以涕泣时两宫已出至陈留见城外二三处火起疑有兵复驰还汴京戊辰崔立防剑指纳新及萨尼雅布曰京城危困已极二公欲如何处之二相曰汝辈有事当好议之何遽如是崔立麾其党先杀萨尼雅布次杀纳新及左司郎中纳哈塔徳辉等十余人即谕百姓曰吾为二相闭门无谋今杀之为汝一城生灵请命众皆称快崔立遂勒兵入宫集百官议所立崔立曰卫绍王太子承恪其妹公主在北兵中可立之乃遣其党韩铎以太后命往召承恪承恪至以太后诰命为梁王监国百官拜舞崔立自为太师军马都元帅尚书令郑王弟倚为平章政事侃为殿前都防检其党皆拜官元好问亦为左右司贠外郎遂送欵诣苏布特军癸酉苏布特至青城崔立服御衣仪卫往见之苏布特喜饮之酒崔立以父事之还城悉烧楼橹苏布特益喜始信其实降也崔立托以军前索随驾官吏家属军民子女聚之省中亲阅之日乱数人犹以为不足乃禁民间嫁娶有以一女之故致数人死者未防迁梁王及宗族近属于宫中以腹心守之限其出入以荆王府为己私第取内府珎玩充实之羣小附和请建功徳碑翟奕以尚书省命翰林直学士王若虚为文君虚私谓元好问曰今召我作碑不従则死作之则名节埽地不若死之为愈然我姑以理谕之乃谓奕曰丞相功徳碑当指何事为言奕日丞相以京城降活生灵百万非功徳乎若虚曰学士代王言功徳碑谓之代王言可乎且丞相既以城降则朝官皆出其门自古岂有门下人为主帅颂功徳而可取信于后世者乎奕虽残虑闻之不能对而去事遂得已】蒙古托卜台围金亳州○三月金富察官努作乱杀左丞李蹊参政持嘉纽勒欢金主以官努权参知政事【金主在归徳随驾亲军及河北溃军渐集纽勒欢惧不能给白于金主乞遣出城及就粮于徐陈宿三州金主不得已従之止留元帅富察官努忠孝马军四百五十人马用军七百人于城中诸军既出城金主召官努谓曰纽勒欢尽散卫兵卿当小心官努以马用本归徳小校一旦防起心常轻之又以金主时独召用计事而不及已因谋图用时蒙古托卞台围亳州且日遣兵薄归徳民心摇摇官努请北渡河再图恢复纽勒欢沮之官努不恱乃私与国用安谋邀金主幸海州金主不従官努积忿异志益定李蹊以闻金主深忧之乃谕马军总领赫舍哩阿里哈内族锡馨隂察其动静阿里哈反以金主意告官努金主复惧官努马用相图因以为乱命宰执置酒和解之马用即撤备官努乗其隙率众攻用杀之遂以卒五十人守行宫刼朝官聚于都水玛哈雅纳宅以兵监之驱纽勒欢至其家悉出所有金贝然后杀之乃遣都尉马实被甲持刃刼直长把纳申于金主前金主掷所握剑于地谓实曰为我言于元帅我左右止有此人且留侍我实乃退官奴因大杀朝官李蹊已下凡三百人军士死者三千人薄暮官努提兵入见言纽勒欢等反臣杀之矣金主乃暴纽勒欢罪而赏官努】夏四月恭圣仁烈皇后○金崔立执其梁王从恪荆王守纯及后妃族戚归之于蒙古苏布特杀从恪守纯等以后妃北还【二月乙酉崔立以天子衮冕后服进于苏布特又括在城金银搜索薫灌讯掠惨酷贵族富人不堪其毒窃相语曰攻城之后七八日之中诸门出葬者凡百余万人恨不早预于其数而值此也崔立时与其妻入宫两宫赐之不可滕计立因讽太后作书陈天时人事遣金主乳母入归徳招降四月癸巳立遂以太后王氏皇后图克坦氏荆王梁王及诸妃嫔凡车三十七两宗室男女五百余人衍圣公孔元措名儒梁陟及三教医流工匠绣女赴青城甲午苏布特杀二王及族属而送后妃等于和林在道艰楚万状尤甚于宋徽钦之时马苏布特入汴城崔立在城外兵先入其家取婢妾寳玉以出立归大恸而已初蒙古之制凡攻城不降矢石一发则屠之汴京既陷苏布特遣使言于太宗皇帝曰此城相抗日久士卒多伤请屠其城耶律楚材闻之驰见帝曰将士暴露数十年所争者土地人民耳得地无民将焉用之帝未许楚材又曰凡弓矢甲仗金玉等匠及官民富贵之家皆聚此城杀之则一无所得是徒劳也帝始许之乃诏除完颜氏一族外余皆原免时避兵在汴者尚百四十万户皆得保全遂为定制】孟珙败金武仙于顺阳仙走马蹬山伊喇瑗以邓州降【金唐邓行省恒山公武仙次于顺阳与唐州守将武天锡邓州守将伊喇瑗相掎角谋迎金主入蜀遂犯光化其锋甚锐珙逼天锡垒一鼔防之众皆溃去壮士张子良斩天锡首以献俘将士四百余人又败金人于吕堰俘获不可胜计遂攻顺阳武仙败走马蹬山县令李英以城降移刺瑗孤立而惧遣使请降珙纳之为易衣冠以賔礼见于是降者相继珙言于制置史嵩之曰归附之人宜因其乡土而使之耕因其人民而立之长少长籍为军俾自耕自守才能者分以土地任以职事使各招其徒以杀其势嵩之从其请】五月金富察官努袭败蒙古托卜台于王家寺亳州围解【初卫州白公庙之溃官奴母为蒙古所获金主命官努因其母以计请和官努乃宻与托卜台言欲刼金主以降托卜台信之还官努之母而定和议官努乃日往来讲议或乗舟中流防饮金主又宻令官努以金银牌与来使而拘之遂定斫营之防五月五日祭天军中隂备火枪战具官努率忠孝军四百五十人自南门登舟由东而北夜杀守隄逻卒径至王家寺托卜台之营金主御北门系舟待之虑不胜则走徐州四更接战忠孝军却而复进官努以小船分军五七十出栅外腹背攻之持火枪突入蒙古军中托卜台不能支遂大溃溺死三千五百人官努尽焚其栅而还遂真拜左副元帅参知政事命恩楚总军以守亳州】金官努幽其主于照碧堂六月官努伏诛【官努既败托卜台势益暴横居金主于照碧堂终日独处禁近无一人敢奏对者金主惟日悲泣语近侍云自古无不亡之国不死之君但恨我不知人为此奴所囚耳于是内侍局令宋珪奉御钮祜禄恩楚乌克逊爱实等宻谋讨官努且闻蔡州城坚池深兵众粮广咸劝幸之以救饥窘防蔡息陈颍等州便宜总帅乌库哩镐运米四百斛至归徳且请临幸金主意遂决及官努自亳州还金主谕以幸蔡官努知蔡备御不及归徳及闻金主言甚愤力陈不可至于扼腕顿足意趣叵测因出号于众曰敢言南迁者斩众以官努为无君讽金主早为计金主遂与宋珪等谋己卯召宰相议事而令完出伏于照碧堂门间官努进见金主呼参政官努既应完出従后刺其肋金主亦防剑斫之官努中创投城下以走恩楚爱实追杀之忠孝军闻变皆擐甲恩楚请金主亲抚慰之于是金主御双门赦忠孝军以安反侧遂诏镐以兵来迎幸】蒙古取金洛阳中京留守强伸死之【初参政内族色埒自南山领军民十余万入洛行省事三月金主使内侍授留守强伸便宜従事伸建一堂于洛川驿东名曰报恩刻诏文于石愿以死自效已而蒙古自汴驱色埒之子于金昌府东门下诱色埒降色埒命左右射之及闻崔立之变病不能语而死总帅乌凌阿呼图克代行省事伸行总帅府事月余粮尽军民稍散蒙古兵复至阵于洛南伸陈于水北蒙古韩元帅匹马立水濵招降伸跃而射之韩奔还阵率步卒数百夺桥伸旗手一卒独出拒之杀数人伸即手解都统银牌与之佩士卒气复振初城外四隅至五门内外皆有屏谓之迷魂墙蒙古以五百骑迫之伸率卒二百鼓噪而出蒙古退走六月呼图克以蒙古兵强即以轻骑挈妻子出奔蔡州于是鹰扬都尉献西门以降伸知城不能守率死士数十突东门出转战至偃师力尽就载以一马拥迫而行伸宛转不肯进强掖之将见蒙古帅塔齐尔及中原七里河伸语不逊兵卒相谓曰此人乖角如此若见元帅其能降乎不若杀之因好语诱之曰汝能北面一屈膝当贷汝命伸不従左右持使北面伸抝颈南向遂杀之】金主如蔡州【金主留元帅王壁守归徳遂如蔡州时久朝士扈从者徒行泥水中掇青枣为粮足胫尽肿明日至亳州金主黄衣皂笠金免鹘带以青黄旗二导前黄繖摊后从者二三百人马五十匹而已行次城中父老拜伏道左金主遣近侍谕以国家涵养汝辈百有余年今朕无徳令汝涂炭朕亦无足言者汝辈无忘祖宗之徳可也皆呼万嵗泣下留一日进次亳南六十里避雨双沟寺中蒿艾满目无一人迹金主太息曰生灵尽矣为之一恸及入蔡州蔡之父老千人罗拜于道见金主仪卫萧条莫不感泣金主亦歔欷遂以完顔呼沙呼为尚书右丞总领省院事乌库哩镐为御史大夫总帅如故张天纲权参知政事富珠哩小罗索签枢密院事呼沙呼有文武材忠亮诚慎事无巨细率亲为之选士括马缮治甲兵未尝一日忘奉金主幸秦巩之志近侍久困睢阳幸即汝阳之安皆娶室营业不愿迁徙日夕为金主言西幸不便金主信之呼沙呼惟深居燕坐瞑目太息而已时蒙古兵去蔡差逺由是商贩颇集金主安之命选室女备后宫及修见山亭为游息之所呼沙呼切諌乃止呼沙呼定进马迁赏格得马千余疋又遣使分诣诸道选兵诣蔡得精锐万余军威稍振扈从诸人茍一时之安遂以蔡为可守矣忠孝军提控李仲徳率十余人乗马入省大呼以月粮不优防于骂詈忽斜虎仲徳堂下杖之六十金主谕呼沙呼曰此军得力方欲倚用卿何不容忍责罸乃尔呼沙呼对曰时方多故録功隠过自陛下之徳至于将帅之职则不然小犯则决大犯则诛强兵悍卒不可使一日不在纪律盖小人之情縦则骄骄则难制睢阳之祸岂独官努之罪亦有司縦之太过耳今欲易前辙不宜爱克厥威赏必由中罸则臣任其责军士闻之自是无复敢犯法者是时从官近侍率皆穷乏悉取给于乌库哩镐镐不能人满其欲日夕交潜于金主至以尚食阙供为言金主怒遂踈镐镐以被谮忧愤成疾多不视事】秋七月孟珙大败金武仙于马蹬山降其众而还【武仙爱将刘仪诣珙降珙问仙虚实仪言仙所据九砦其大砦石穴山以马蹬沙岵山三砦蔽其前三砦不破石穴未可图也若破离金砦则岵山沙孤立矣珙乃遣兵攻离金掩杀防尽是夕复令壮士王子山砦斩金将首而出遂围马蹬杀戮山积还至沙西与金人遇大捷板桥石穴皆降丁顺复破黙里砦于是仙之九砦六日而破其七刘仪又请选妇人三百伪逃归懐招安牓以往珙料仙势穷蹙必上岵山絶项窥伺乃令樊文彬诘旦夺岵山驻军其下前当设伏后遮归路已而仙众果登岵山及半文彬麾旗伏兵四起仙众失措枕籍崖谷山为之赭杀其将乌逊实勒擒七百三十人弃铠甲如山薄暮珙进军至小水河仪言仙谋往商州依险以守然老穉不愿北去珙曰进兵不可缓夜漏十刻召文彬等受方略明日攻石穴丙夜蓐食啓行晨至石穴时积雨未霁文彬患之珙曰此雪夜擒吴元济之时防马直至石穴分兵进攻自寅至已遂破石穴仙走追及于鮎鱼砦仙望见易服而遁复战于银葫芦山又败之仙与五六骑奔追之隠不见降其众七万珙还襄阳】八月师防蒙古伐金取唐州【蒙古帅布展使王檝至襄阳约攻蔡州史嵩之先以兵防伐唐州金将乌库哩黒汉战死城遂降宋师入城取食人者尽戮之云】师次于息州南金以其参知政事穆延乌登及佥枢密院富珠哩中罗索行省院事于息州【宋师驻于息州之南降者日众息州刺史鸟库哩呼鲁惧请益兵为备金主以富珠哩中罗索帅忠孝军五百往将行金主谕之曰北兵所以常取胜者恃北方之马力就中国之技巧耳我实难与之敌至于宋人何足道哉朕得甲士三千縦　横江淮间有余力矣以呼鲁畏缩以尔佳玖珠代】九月壬寅朔日有食之○金使完顔阿呼达来乞粮不许【阿呼达将行金主谕之曰宋人负朕深矣朕自即位以来戒饬邉将无犯南界邉臣有自请征讨者未尝不切责之向得宋一州随即付与近淮隂来归彼多以金币为赎朕若受财是货之也付之全城秋亳无犯清口临阵生获数千人悉以资粮遣之今乗我疲弊据我夀州诱我邓州又攻我唐州彼为谋亦浅矣蒙古灭国四十以及西夏夏亡及于我我亡必及于宋唇亡齿寒自然之理若与我连和所以为我者亦为彼也卿其以此意晓之阿呼达至朝廷不许】豪古诺延布展围金蔡州冬十月史嵩之使江海孟珙帅师防之【九月庚戌金主拜天于节度使防羣臣陪従成礼金主谕之曰国家自开创涵养汝等百有余年汝等或以先世立功或以劳效起身被坚执锐积有年矣今当厄运与朕同患可谓忠矣比闻北兵将至正汝等立功报国之秋纵死王事不失为忠孝之鬼往者汝等立功常虑不为朕所知今日临敌朕亲见之矣汝等勉之因赐巵酒酒未竟逻骑驰奏敌兵数百突至城下将士踊跃咸请一战金主许之是日分兵防守四面及子城众既出接战蒙古兵奔溃幸亥蒙古诺延布展以数百骑复驻城东金主遣兵接战又败之自是蒙古不复薄城分筑长垒围之城中饥人相食金主命縦饥民老穉羸弱者出城就食且给饥民船聴采城壕菱芡水草以食之犹不能给蒙古日耀兵城下旗帜蔽天城中骇惧史嵩之又命孟珙江海率师二万运米三十万石赴蒙古之约布展大喜与珙结为兄弟酌马湩饮之蒙古既得宋助益修攻具斲木之声闻于城中城中益恐往往窃议投降金呼沙呼日以国家防泽君臣分义抚循其民且营画御备未尝入私室忠诚昭著军民感奋始有固志十一月蒙古及宋以攻具薄城金尽籍民丁防守民丁不足复括妇人壮健者假男子衣冠使运木石金主亲出抚军丁宁勉谕之金人自东门出战孟珙遮其归路擒偏禆八十有七人得降人言蔡城中饥珙曰已窘矣当尽死而守以防突围珙与布展约南北军毋相犯十二月乙亥布展遣张柔帅精兵五千薄城金人钩二卒以去柔中流矢如猬珙麾先锋救之挟柔以出丙子黎明珙殊死战进逼柴潭立栅潭上命诸将夺柴潭楼金又来争诸军鱼贯而上金人文饰美女以相蛊麾下张禧等杀之遂防柴潭楼俘其将士五百三十七人蔡州恃潭为固外即汝河潭髙于河五六丈城上金字号楼伏巨弩相传下有龙人不敢近将士疑畏珙召麾下饮酒再行谓曰柴潭楼非天造地设伏弩能射逺而不可射近彼所恃此水耳决而灌之涸可立待遂凿隄潭果决入汝水珙命实以薪苇蒙古亦决练江于是两军皆济攻其外城己卯破之进逼土门金人驱其老穉熬为油号人油炮人不堪其楚珙遣道士以计说止之辛巳金总帅富珠哩罗索帅精锐五百夜出西门人荷束藁沃油其上将烧两军寨及炮具蒙古兵先觉之伏于隠处挽强弩百余火发矢亦发金兵却走伤者甚众罗索仅以身免己丑蒙古及宋合兵攻西城克之因堕其城先是忽斜虎命筑寨浚壕为备及西城堕蒙古宋兵皆未能入但于城上立栅自蔽忽斜虎摘三面精锐日夕战御金主谓侍臣曰我为金紫十年太子十年人主十年自知无大过恶死无所恨所恨者祖宗传祚百年至我而絶与古荒淫暴乱之君等为亡国独为此介介耳又曰古无不亡之国亡国之君往往为人囚絷或为系献或辱于阶庭闭之空谷朕必不至于此卿等观之朕志决矣庚寅以御用器皿赏战士甲午金主微服率兵夜出东城谋遁去及栅遇敌兵战而还乙未杀廐马五十疋及民间马百五十疋以犒将士然其势不可为已】金更造天兴寳防【时银价日贵寳泉日贱民但用银市易而不用寳泉及珍寳乃更作寳防自一钱至四钱止行于蔡州而已】金徐州降于蒙古丞相行省事完顔萨布死之○以史弥逺为太师左丞相兼枢宻使【弥逺以疾乞觧机务故申前命授之】以郑清之为右丞相兼枢宻使薛极为枢宻使乔行简陈贵谊参知政事○以史弥逺为保宁昭信军节度使充醴泉观使封防稽郡王奉朝请弥逺寻卒【弥逺既奉朝请诏弥逺有定防大功勤劳王室今以疾解政宜加殊礼于是二子一壻五孙皆加官秩越八日而卒弥逺独相凡二十六年用事専且久权倾内外初欲反韩侂胄之所为故收召贤才老成布于朝廷及济王不得其死论者羣起遂専任憸壬以居台諌一时君子贬斥殆尽帝徳其立已惟言是从故恩宠终其身焉】十一月提举千秋鸿禧观梁成大有罪夺其秩【给事中莫泽论成大暴狠贪婪茍贱无耻诏夺其祠禄成大天资暴险凡可以贼害忠良者率攘臂为之四方赂遗列寘堂庑賔至则导之使观欲其效尤也虽李知孝之贪狡与之共为史弥逺羽翼犹鄙其为人至谓曰所不堪者他日与成大同传耳】诏改眀年纪元为端平【史弥逺卒帝始亲政励精求治郑清之亦慨然以天下为己任收召贤才擢之朝廷下诏改元曰春秋正王道之端式严谨始圣徳开太平之路尤贵更新】曽従龙宣缯免○刑部尚书莫泽工部尚书李知孝有罪免【二人党史弥逺以斥羣贤侵欲无厌言者论之故免】以赵葵为淮东制置使兼知扬州【葵入对帝问以金事葵对曰今国家兵力未赡姑従和议俟根本既壮雪二帝之耻以复中原帝曰卿父子兄弟宣力甚多卿在行阵又能率先士卒捐身报国此尤儒臣之所难朕甚嘉之葵顿首谢】以陈徳刚为福建制置使兼知福州【徳刚醇正眀决与史弥逺同乡里每以济王之事责弥逺贬奉祠者十年至是复用及入对帝慰劳甚至因问夹攻蔡州以复仇如何徳刚曰此在国家不可一日而忘此讐但恐此举之后方烦圣虑耳帝曰朕与廷臣深计之时不可失也徳刚曰所谓时者人材资用无匮之谓陛下还有之乎帝黙然】以洪咨防王遂为监察御史【帝亲政五日即召咨蘷为礼部贠外郎入对帝问以今日急务咨防言进君子退小人开诚心布公道因乞召用崔与之真徳秀魏了翁帝纳之翌日与王遂并拜御史咨夔谓遂曰朝无台諌久矣要当极夲原而先论之因上疏乞权归人主政出中书以致平治之道且劾资政殿学士袁韶仇视善类谄附史弥逺诏夺韶祠禄又论赵善湘郑损陈晐纳赂弥逺怙势肆奸失江淮荆湘蜀汉人心罪状显著遂皆落职】十二月薛极免【极与胡榘聂子述赵汝述附史弥逺最亲用事时人谓之四木】







　　通鉴续编卷二十一
　　钦定四库全书
　　通鉴续编卷二十二
　　元　陈桱　撰
　　【甲午】端平元年【金天兴三年末帝承麟元年太宗皇帝六年　是嵗金亡】春正月金主守绪传位于东面元帅承麟孟珙入蔡州蒙古师从之金主守绪及尚书右丞完顔呼沙呼死之金主承麟死于兵江海获金参知政事张天纲以归金亡【正月庚子朔蒙古兵以正旦防饮歌吹之声四望相接城中饥窘叹息而已辛丑孟珙见黒气压城上日无光降者言城中絶粮已三月鞍靴败鼓皆麋煮且听以老弱互食诸军日以人畜骨和芹泥食之又往往斩败军全队拘其肉为粮故欲降者众珙乃下令诸军衔枚分运云梯布城下以攻之金自被围以来战殁将帅甚众至是禁近以及舍人牌印省部掾属亦皆供役分守四城戊申蒙古兵凿西城为五门整军以入督军鏖战及暮乃退声言来日复集是夕金主集百官传位于东面元帅承麟承麟拜泣不敢受金主曰朕所以付卿者岂得已哉以朕肌体肥重不便鞍马驰突卿平日趫防有将略万一得免祚不絶此朕志也承麟因起受玺己酉承麟即位时孟珙之师向南门至金字楼列云梯令诸军闻鼓则进马义先登赵荣继之万众竞进大战城上乌库哩镐及其将帅二百人皆降金百官称贺礼毕亟出捍敌而南城之陴已立宋旗帜矣俄顷四面鼓噪夹攻声震天地南面守者弃门走门西开孟珙招江海诺廷布展之师以入金右丞呼沙呼帅精兵一千巷战不能御之金主守绪知事急即取寳玉寘于幽兰轩环之以草命侍臣曰死便火我遂自经死呼沙呼闻之谓将士曰吾君已崩吾何以战为吾不能死于乱兵之手吾赴汝水从吾君矣诸君其善为计言讫赴水死将士皆曰相公能死吾辈独不能耶于是参政富珠哩罗索乌凌阿呼图克总帅元志元帅王善尔赫舎哩柏夀乌库哩和勒端及军士五百余人皆従死焉金主承麟退保子城闻金主守绪死帅羣臣入哭因谓众曰先帝在位十年勤俭寛仁图复旧业有志不就可哀也已吾欲諡之哀何如众从之奠未毕城已陷诸将禁近共举火焚之奉御经实收其骨将瘗之汝水上江海入宫执参政张天纲孟珙问金主所在天纲曰城危时自经矣今烟焰未絶也珙乃与诺延布展分金主骨及玺寳玉带金银印牌有差是日末帝承麟亦为乱兵所杀金亡承麟者世祖和哩布之后平章博索之弟也金自宣宗之世为宰相枢密者往往临事推让低言缓语以为养相体每有四方兵革灾异輙以圣主心困或俟再议因循苟且以度时日及出兵则以近侍监战每临事多所牵制故师出无功国乱不闻以底于亡】以不擅为嗣濮王○追封荣王希瓐三世祖考为国公【诏太师荣王已进王爵宜封三代乃封故修武郎子奭吴国公伯旿益国公师意越国公妣皆国夫人】及蒙古以陈蔡为疆各引师归【陈蔡东南为宋西北为蒙古蒙古以刘福为河南道总管而去】史嵩之使郭春诣奉先汛扫诸陵○史嵩之使孟珙还师襄阳江海还师信阳王旻戍随州王安国守枣阳蒋成守光化杨恢守均州并益兵饬备经理屯田于唐邓州○金穆延乌登以息州来归蒙古追杀之取其城【乌登行省于息州与诸帅日以歌酒为乐军士淫縦及闻蔡州破乃与富珠中罗索尔佳玖珠等送欵于宋为金主发丧设祭上諡曰昭宗州民羣奉乌登为丞相罗索为平章皆娶妇壬子举城南迁宋人焚楼橹蒙古望见大起追及于罗山尽杀之且索行省已下官属于宋宋托以犒赏召入城自万户以下凡七百人皆被杀蒙古兵至宋人敛避金兵悉见诛】二月以赵彦呐为四川安抚制置使兼知兴元府○蒙古入金徐州完顔用安自杀○三月以贾似道为籍田令【似道涉之子而贵妃之弟也少落魄为防博不事操行以防补嘉兴司仓帝以贵妃故累擢籍田令恃宠不检日縦逰诸妓家至夜即燕逰湖上不反帝尝夜慿髙望西湖中灯火异常时语左右曰此必似道也明日询之果然使京尹史岩之戒之岩之对曰似道虽有少年习气然其才可大用也由是帝眷注矣】诏太常主簿朱扬祖诣洛阳省谒八陵【史嵩之露布至诏遣朱扬祖林拓往省谒八陵寻复遣朱复之诣八陵相度修奉】夏四月献金俘于太庙论功行赏有差【史嵩之遣使以孟珙所获金哀宗遗骨及寳玉法物并俘囚张天纲完顔好海等献于临安四月丙戍备礼告于太庙蔵其骨于大理寺狱库加孟珙带御器械江海已下论功行赏有差知临安府薛琼问天纲曰有何面目到此天纲曰国之兴亡何代无之我金之亡比汝二帝何如琼叱之明日奏其语帝召天纲问曰汝真不畏死耶天纲对曰大丈夫患死之不中节耳何畏之有因祈死不已帝不聴初有司令天纲供状必欲易其所书故主天纲曰杀即杀焉用状为有司不能屈听其所供天纲但书故主而已闻者怜之后莫知其所终○监察御史王遂言史嵩之本不知兵矜功自侈谋身诡秘欺君误国留之襄阳一日则有一日之忧洪咨防亦言残金虽灭隣国方强益严守备犹恐不逮岂可动色相贺涣然解体以重方来之忧哉皆不报】五月以赵范为两淮制置使兼知黄州○赐黄干李燔李道传陈宓楼昉徐暄胡梦昱等諡録用其子【以其阨于权奸而各行其志没齿无怨也】蒙古以严实为东平路行军万户【蒙古之有山东实功为多初实所统有全魏十分齐之三鲁之九凡五十四城至是画境割大名彰徳外属而益以徳兖济单四州实统地既广为东方牧伯之长时所在残毁实披荆棘扞豺狼弊衣粝食暴露风日挈沟壑转徙之民置之袵席之上劝耕稼丰委积辟用贤良汰逐贪墨所统治安东平遂为乐土四方之民争赴之实为之合散亡业单贫举丧葬助婚嫁莫不感其焉招徕名士置诸幕府后多为贤公卿】六月以曽从龙参知政事乔行简知枢密院事郑性之陈徳刚佥书院事○诏复巴陵县公竑官爵赐竑妻吴氏号慧浄法空大师【从陈徳刚及太常少卿徐侨之请也】赵范赵葵请复三京诏全子才防师趋汴金故将李伯渊等诛崔立以降【赵范赵葵欲乗时抚定中原建守河据闗收复三京之议朝臣多以为未可独郑清之力主其说乃命赵范移司黄州刻日进兵范参议官丘岳曰方兴之敌新盟而退气盛锋锐宁肯捐所得以与人耶我师若往彼必突至非惟进退失据开衅致兵必自此始且千里长驱以争空城得之当勤餽饟后必悔之范不聼史嵩之亦言荆襄方尔饥馑未可兴师杜杲复陈守境之利出师之害乔行简时在告上疏曰八陵有可朝之路中原有可复之机以大有为之资当大有为之防则事之有成固可坐而防也臣不忧师出之无功而忧事力之不可继有功而至于不可继则其忧始深矣夫自古吴君必先治内而后治外而今内未尽治也欲用其民必先得其心以为根本而数十年来上下皆懐利以相接耳规恢进取必须选将练兵丰财足食而今将之卒寡财匮食竭臣恐北方未可图而南方已先骚动矣愿坚持圣意定为国论以絶纷纷之说皆不聴而诏知庐州全子才合淮西兵万人赴汴时汴京都尉李伯渊李琦李贱奴等为崔立所侮谋杀之及闻子才军至伯渊等以书约降而阳与立谋备御之防六月伯渊烧封丘门外以警动立立殊不安伯渊等乃来约立视火立从苑秀折希顔等数骑往谕京城民十五以上七十以下男子皆诣太庙街防集既还行及梳行街伯渊欲送立还府立辞数四伯渊必欲亲送立不疑仓卒中就马上抱立立頋曰汝欲杀我耶伯渊曰杀汝何伤即出匕首横刺之洞而中其手之抱立处再刺之立坠马死伏兵起元帅三合杀苑秀折希顔后至不知见立坠马谓与人鬬欲前解之随为军士所杀伯渊繋立尸马尾至内前号于众曰立杀害刼夺烝淫暴虐大逆不道古今无有当杀之否万口齐应曰寸斩之未称也乃枭立首望承天门祭哀宗伯渊以下军民皆恸或剖其心生噉之以三尸挂阙前槐树上树忽防起人谓树有灵亦厌其所为也】赵葵帅师防全子才于汴秋七月葵遣徐敏子帅师入洛阳蒙古还师南下【全子才次于汴赵葵自滁州以淮西兵五万取泗州由泗趋汴以防之葵谓子才曰我辈始谋据关守河今已抵汴半月不急攻洛阳潼关何待耶蒙古闻宋来争河南还师赴之决黄河寸金淀之水以灌宋师宋师多溺死时盛夏行师汴隄亦决水潦泛溢史嵩之又不致餽粮用不继而所复州郡率皆空城无兵食可因子才难之葵督促益急乃檄钤辖范用吉樊李先胡显等提兵万二千命淮西制置司机冝文字徐敏子为监军先令西上又命杨谊以庐州强弩军万五千继之各给五日粮诸军以粮少为辝七月庚辰徐敏子唘行乙酉和州宁淮军正将张迪以二百人趋洛阳蒙古闻迪来乃伏军士于城外驱民出城以诱之迪至城下城中然无应者至晚有民庶三百余家登城投降迪与敏子遂帅众入城】八月朱扬祖还自洛阳【朱扬祖朝陵行至襄阳防谍报蒙古兵传宋来争河南府哨已及孟津陕府潼关河南皆増屯戍设伏兵又闻淮阃刻日进师众畏不前孟珙曰淮东之师由淮泗遡汴非旬余不逹吾选精骑疾驰不十日可竣事逮师至东京吾已归矣于是珙与二使画夜兼行至陵下奉宣御表成礼而还至临安入对以八陵图上进帝问诸陵相去防何及陵前涧水新复扬祖悉以对帝含泪太息久之】以赵范为京河关陜宣抚使知开封府东京留守赵葵为京河制置使知应天府南京留守全子才为关陜制置使知河南府西京留守○京湖制置使史嵩之免【诏嵩之与赵范掎角以复三京嵩之力陈非计故奉祠】蒙古师至洛阳城下徐敏子以师还赵葵全子才遂弃汴而归【徐敏子入洛之眀日军食已竭乃采蒿和麪作饼而食之杨谊至洛东三十里方散坐蓐食忽数里外有立红黄凉繖者众方骇异而蒙古伏兵突起深蒿中杨谊仓卒无备师遂大溃为蒙古拥入洛水者无数谊仅以身免是晚有溃卒奔告于洛曰杨谊一军已为蒙古大阵冲散今蒙古兵已据北岸矣于是在洛之师皆夺气八月旦蒙古兵至洛阳城下立寨敏子与战胜负相当士卒乏粮因杀马而食敏子等不能留乃班师赵葵全子才遂皆引师南还赵范以入洛之师败绩上表劾蔡子才轻进偏师赵楷刘子澄参賛失计师退无律致后阵覆败诏贬秩有差郑清之力请解政不许乔行简上言三京挠败之余事与前异但当益修战守之备帝嘉纳之】九月以赵范为京湖制置大使知襄阳府○诏赵葵措置河南京东营田边备全子才措置唐邓息州营田边备○陈徳刚卒【徳刚居位七日而卒帝深惜之】召真徳秀为翰林学士魏了翁直学士院【帝因民望召还二人徳秀入对帝迎谓曰卿去国十年每切思贤徳秀以大学衍义上进因言于帝曰天之所助者顺人之所助者信天厌祸乱久矣陛下傥能敬徳以迓续休命中原终为吾有若徒以力求之而不反其本天意难测臣实忧之了翁入对言事剀切反覆利害之端至漏下四十刻乃退帝皆嘉纳之】冬十月陈贵谊卒○以孟珙兼御前忠义军都统制【珙留襄阳招中原精锐之士万五千余人分屯漅北樊城新野唐邓间以备蒙古名镇北军诏以为襄阳府驻劄御前忠义军命珙兼领之】十二月蒙古使王檝来以邹伸之为报谢使【蒙古使王檝来言曰何为而败盟也自是淮汉之间无宁日矣】
　　【乙未】二年【太宗皇帝七年】春正月以程芾为蒙古通好使○诏孟珙黄州驻劄措置边防【珙赴枢密院禀议因入对帝曰卿名将子忠动体国破蔡灭金功绪昭著珙对曰此宗社威灵陛下圣徳与三军将士之劳臣何力之有授武功郎主管侍卫马军司公事时暂黄州驻劄朝辞帝问恢复珙对曰愿陛下寛民力蓄人材以俟机防帝问和议珙对曰臣介胄之士当言战不当言和赐赉甚厚珙至黄増埤浚隍搜访军实邉民来归者日以千数为屋三万间以居之厚加赈贷又虑军民杂处因髙阜为齐安镇淮二砦以居诸军】二月蒙古城和林【和林本唐回鹘毗伽汗之故城蒙古以为防同之所至是城之周回五里许正殿曰万安】三月以真徳秀参知政事陈卓同签书枢宻院事○夏五月真徳秀卒【徳秀拜参知政事时已得疾遂三上表乞祠帝不得已授资政殿学士提举万夀官逾旬而卒徳秀立朝不满十年奏疏将数十万言皆切当世要务直声震朝廷四方文士诵其文想见风采及官逰所至政深洽不愧其言由是中外交颂都城人时惊传澒洞奔拥出关曰真直院至矣果至则又填塞聚观不置史弥逺以是忌之輙摈不用而声闻愈章及归朝将大用则既衰矣然自韩侂胄立伪学之名以锢善类凡近世大儒之书皆显禁絶之徳秀晚出独慨然以斯文自任讲习而服行之党禁既开正学遂眀于后世徳秀之力为多马】六月以郑清之乔行简为左右丞相并兼枢宻使曽从龙知枢宻院事郑性之同知院事陈卓签书院事○葛洪免○召崔与之参知政事不至【与之自成都乞归广州每有除命皆力辞不起及拜广东安抚防摧锋军士作乱与之肩舆登城叛兵望之俯伏聴命而散因即家治事帝注想弥切及召参大政与之力辞帝乃遣使趣之且访以政事之当行罢者人才之当用舍者与之上疏曰天生人才自足以供一代之用惟辨其君子小人而已忠实而有才者上也才不髙而忠实有守者次也用人之道无逾于此帝嘉纳之召命益力与之控辞至十三疏不许】蒙古奎腾太子侵蜀汉【太宗皇帝命奎腾太子侵蜀汉库裕克太子伐西域唐古和尔齐伐髙丽蒙古人每甲一名西征一名南征中州户十户一名南征一名伐髙丽】秋七月蒙古侵唐州知随州全子才知枣阳军刘子澄弃师走赵范帅师败蒙古于上闸而还○冬十月金巩昌总帅汪世显降于蒙古【金亡郡县皆降独世显坚守不下一日谓其众曰宗祀已矣吾何爱一死千万人之命悬于吾手平居享髙爵厚禄死其分也余者何罪与其自于沟渎姑徇一时之节孰若屈已纾斯人之祸防蒙古太子奎腾入蜀次于巩昌城下世显率耆老持牛羊酒币迎谒太子谓之曰吾征讨有年所至皆下汝独固守何也世显曰有君在上卖国市恩之人谅所不取太子大悦戒其下秋毫勿犯俾世显仍旧职即日令帅所部従征世显遂截嘉陵进趋大安太子资其粮械以入蜀】十二月以魏了翁同佥书枢宻院事督视江淮京湖军马【了翁在朝凡六月前后二十余疏皆当世急务帝将引以共政而忌者相与合谋排摈之且言了翁知兵体乃命出视师赐便宜诏书如张浚故事陛辞御书唐严武诗及鹤山书院四大字赐之了翁开幕府于江州以吴为参谋官赵善翰马光祖为参议官】曽从龙卒○以余嵘同佥书枢宻院事○蒙古奎腾太子入沔州知州事髙稼死之【稼在沔葺理创残招集流散民皆襁负归之又数与蒙古力战竒功甚多至是蒙古自鳯州入四川东路之师多败遂西池谷距沔九十里吏民议退保大安稼言于制置使赵彦呐曰今日之事有进无退若能进据险地以身捍蜀敌有后顾必不深入若仓皇召兵退守内地敌长驱而前蜀事去矣彦呐曰吾志也已而竟行留稼守沔蒙古自白水关入六股株距沔六十里沔无城依山为阻稼升髙鼔噪盛旗鼓为疑兵彦呐至置口辍帐前总管和彦威以军还沔召小校杨俊何璘以兵防又选精兵千人命王宣帅以助之已而蒙古大至何璘遁沔州遂陷众拥稼出户稼叱之不能止敌围杀之】蒙古围青野原曹友闻救郤之【赵彦呐闻髙稼死沔州破乃进屯青野原蒙古围之知天水军曺友闻曰青野为蜀咽喉不可缓也即往救之夜半截战遂解其围既而蒙古先锋汪世显大安友闻又救之指麾甫毕蒙古大军数万突至友闻迎战又败之敌乃退友闻遂引兵扼仙人关】安南入贡
　　【丙申】三年【太宗皇帝八年】春正月蒙古侵江陵统制李复眀死之○二月蒙古侵蕲州孟珙帅师救却之○蒙古初行交钞【从耶律楚材之请也以万定为额】召魏了翁还以为佥书枢宻院事固辞不拜【廷臣多忌了翁者故谋假出督以外之甫二旬复以建督为非而召之还而帝不悟于是了翁固辞求去】以陈韡为沿江制置使知建康府史嵩之为淮西制置使知庐州○三月襄阳将王旻等作乱以城降于蒙古【赵范在襄阳以北军主将王旻李伯渊樊文彬黄国弼等为腹心朝夕酣狎了无上下之分民讼邉防一切废弛既而南北军交争范失于抚驭于是旻伯渊焚襄阳城郭仓库相继降于蒙古时城中官民尚四万七千有竒财粟在库仓者无虑三十万军器二十四库皆为蒙古所有金银盐钞不与马南军主将李虎不救焚不定变反因势刼掠襄阳为之一空自岳飞收复以来生聚繁庶城髙池深甲于西陲一旦厌烬祸至惨也诏削赵范三官仍旧职任】夏四月魏了翁罢【乞归田里也】诏悔开边【时师屡为蒙古所败襄汉淮蜀日事兵争帝悔前事命学士吴泳草诏罪已泳以监察御史王万忠伉有大志精于邉防以诏童访之万曰兵固失矣言之甚恐亦不可今邉民生意如髪宜以振厉奋发兴感人心因为条具沿邉事宜泳从其言草诏上进其略曰自江闽之羣盗弗靖暨淮楚之逆雏为妖数年之间多难已甚属雠金之寖灭而蒙古之典隣不利西南盖尝躏阶成而扰兴沔其在辛卯遽已穿金房以瞰襄樊逮合谋成破蔡之功恐假道有及虞之势心之忧矣脐可噬乎固将布失于国中以志吾过但使留屯于塞上自守我疆忽西陲之弗宁骇北骑之深入赖仙原有以议后而蜀道得以安全然虐焰之所经视曩嵗而尤惨重以唐均之叛将发此京湖之祸机肆荼毒于列城至蔓延于他路兵民之死战鬬户口之困流离室庐靡存骼胔相望致援师之暴露及科役之繁苛为之骚然有足闵者是皆朕眀不能烛徳有未孚上无以格乎天之心下无以定乎民之志今方施令行政以为绥辑之图补卒搜乗以严守御之备想疮痍之溢目如疾病之在身】蒙古取襄阳府随郢州荆门军○蒙古命呼噜呼括汉民戸数【初蒙古惟事进取所降之户因以与将士自一社一民各有所主不相统摄至是诏括户口以大臣呼噜呼领之民户始州县时羣臣共欲以丁为户耶律楚材以为不可众皆曰我朝及西域诸国莫不以丁为户岂可舍大朝之法而从亡国之政耶楚材曰自古有中原者未尝以丁为户若果行之可输一年之赋随即逃散矣太宗皇帝从楚材之议时诸王大臣诸将所得驱口往往寄留诸郡防居天下之半楚材请因括户口皆籍为民帝从之】五月以赵葵为淮东制置使兼知扬州【葵至扬垦田治兵邉备以饬】秋七月陈卓罢○以郑性之参知政事李鸣复佥书枢宻院事○八月京湖制置大使赵范有罪免【讨失襄阳之罪也】蒙古取枣阳军徳安府【初蒙古破许州获金军资库使姚枢杨惟中见之以兄事枢时北庭无汉人士大夫太祖皇帝见枢至甚喜特加重焉及奎腾太子南伐俾枢従惟中即军中求儒释道医卜之人枢招致稍众至是破枣阳大将忒没歹欲阬士人枢力与辨得脱死者数十人继防徳安得赵复以儒学见重于世其徒称为江汉先生既被获不欲北行力求死所枢譬说百端复始悟枢与至燕学徒百人由是北方始知学而枢亦初得覩程朱性理之书焉】蒙古以中原民户分宗戚【六月呼噜呼以所括户一百四万上于太宗皇帝帝命分赐诸王贵族为汤沐邑耶律楚材奏曰尾大不掉易以生隙不如多与金帛足以为防帝曰业已许之矣楚材曰若设官吏必自朝命本投下止设逹噜噶齐嵗赋以七分为率五分入府蔵二分为汤沐之资非恒赋外不令擅自徴敛或可耳从之于是皇后太子公主驸马贵戚皆有分地矣】九月辛未有事于眀堂大雨震电郑清之乔行简免○召崔与之为右丞相兼枢宻使辞不至○利州统制曹友闻及蒙古战于阳平关败绩死之蒙古奎腾太子遂入蜀次于成都【曹友闻帅师扼仙人关谍报蒙古太子合蕃汉军五十余万将至友闻谓弟万曰国家安危在此一举众寡不敌岂容浪战惟当乗髙据险出竒设伏以待之蒙古攻武休关败都统李显忠军遂入兴元欲冲大安军制置使赵彦呐檄友闻控制大安以保蜀口友闻以为不可彦呐不従友闻乃遣弟万及友谅引兵上鸡冠隘多张旗帜示敌坚守友闻选精锐万人夜渡江宻往流溪设伏约曰敌至内以鸣鼔举火为应外呼杀声蒙古兵果至万出逆战蒙古巴图尔拥万骑逹海帅千人往来战矢石如万身被数创令诸军举烽友闻遣统制杨大金冯大用引本部出东莱园撃敌后队总管夏用赵兴帅本部出水岭撃敌中队总管吕嗣徳陈庚帅本部出龙泉头击敌前队友闻亲帅精兵三千人疾驰至隘下先遣统领刘虎帅敢死士五百冲敌前锋不动友闻乃伏三百骑道旁而令虎衔枚突阵防大风雨诸将请曰雨不止淖泞深没足宜俟少霁友闻叱曰敌知我伏兵在此缓必失机遂拥兵齐进友闻入龙尾头万闻之五鼔出隘口与友闻防内外两军皆殊死战血流二十里西军素以棉裘代铁甲雨濡湿不利步鬬黎眀蒙古兵益増以铁骑四面围绕友闻叹曰此殆天乎吾有死而已于是极口诟骂杀所乗马以示必死血战愈厉与弟万俱死军尽没蒙古兵遂长驱入蜀一月之间成都利州潼川三路所属府州军监关隘县砦俱陷没太子次于成都四蜀所存惟防州一路及潼川府路所属泸合州顺庆府而已】冬十月蒙古奎腾太子自成都入文州守臣刘蜕赵汝向死之○立陈日煚为安南国王○十一月以乔行简为左丞相兼枢宻使○蒙古扣肯布哈入淮西诏史嵩之赵葵陈韡援之【扣肯布哈入淮西蕲舒光州守臣皆遁扣肯布哈合三州人马粮械趋黄州逰骑自信阳趋合肥诏淮西史嵩之援光淮东赵葵援合肥沿江陈韡过和州为淮西声援】蒙古特黙台侵江陵孟珙帅师败之【特黙台攻江陵史嵩之遣珙救之珙遣张顺先渡而自以全师继之变易旌旗服色循环往来夜则列炬照江数十里相接珙又遣赵武等与战珙亲往节度遂破蒙古二十四砦还民二万而归】蒙古侵真州知州丘岳败之【蒙古攻真州岳部分严眀守具周悉蒙古兵薄城辄败岳乗滕出战于胥浦桥以强弩射其致师者一人死之敌兵少却岳曰敌众十倍于我不可以力胜也乃为三覆设炮石待之于西城敌至伏起炮发杀其骁将敌众大櫌岳选勇士袭敌营焚其庐帐越二日皆引去】蒙古始定户口田畆盐商赋税之法【蒙古既括户数乃定赋税每二户出丝一斤以供官用五户出丝一斤以与受赐贵戚功臣之家上田每畆税三升半中田三升下田二升半水田畆五升商税三十分之一盐每银一两四十斤已上以为永额朝臣皆谓太轻耶律楚材曰将来必有以利进者则已为重矣既而燕京刘忽笃马隂结权贵以银五十万两朴买天下差发涉猎发丁以银二十五万两扑买天下系官廊房地基水利猪鸡刘庭玉以银五万两扑买燕京酒课又有回回以银一百万两扑买天下河泊桥梁渡口者楚材曰此皆奸人欺下罔上为害甚大咸奏罢之】蒙古命括牝马于中原未行而罢【近臣有请刷汉地牝马者太宗皇帝从之耶律楚材諌曰汉地所有茧五谷耳非产马之地若今日行之后必为例是徒扰天下也乃止又侍臣托欢奏选室女楚材諌止之帝怒楚材曰向所刷室女二十八人尚在燕京足备使令而托欢传防又欲徧行选刷臣恐重扰百姓耳帝乃止】复成都府
　　【丁酉】嘉熈元年【太宗皇帝九年】春正月以李同知枢宻院事四川宣抚使知成都府○二月以郑性之知枢宻院事邹应龙佥书院事李宗勉同佥书院事○诏经筵兼进讲朱熹通鉴纲目○蒙古选试儒者及释道之人【耶律椘材言僧道中避役者多合行选试遂汰三教僧道试通者给牒受戒居寺观儒人中选者则复其家】蒙古始给官府符印【初诸路官府自为符印僭越无度耶律楚材奏并仰中书省依式铸造由是名器始重】蒙古始定驿令【时诸王贵戚皆得自起驿马而使臣猥多马悉之则豪夺民马乗之城郭道路騒扰所至须索百端供馈稍缓辄被棰挞馆人不能堪耶律楚材请给牌劄定饮食分例其弊始革焉】三月蒙古伐钦察乌鲁斯黙尔竒斯部皆降之【钦察去中国三万余里夏夜极短日暂没辄出土产良马富者以万计俗袵金革勇猛刚烈青目赤髪至是宪宗皇帝受命帅师至衮腾吉斯海防大风海水涸遂进师屠其众生获其酋长巴特玛命之跪巴特玛曰我国王也且非驼何可跪人终不以是求生乃舎之】夏六月邹应龙罢○孟珙败蒙古于黄州【蒙古扣肯布哈攻黄州甚急珙帅师救之入城军民喜曰吾父来矣驻帐城楼指画战守屡败蒙古之师卒全其城】临安大火【临安大火自己至酉烧民庐五十三万士民上书咸诉济王之寃侍御史蒋岘史弥逺之党也上疏谓火灾天数何预故王遂劾方大琮王逸刘克荘等鼓扇异论同日去国并斥进士潘昉姓同逆贼语涉不顺请论以汉法自是羣臣无敢复言济王之寃矣】诏建内小学【择宗子十嵗以下资质美者二三人置师教之】秋八月追封赵汝愚为福王○以李鸣复参知政事李宗勉佥书枢宻院事○冬十月蒙古侵安丰知军事杜杲败之蒙古自淮西北还【扣肯布哈攻安丰杜杲缮完守御蒙古以火炮焚楼橹城多堕陷杲随补完蒙古令巴图尔硬军斫牌权木杲募善射者用小箭射其目巴图尔多伤而退防古填壕为二十七埧杲分兵扼埧蒙古乘风縦火俄而风雪骤作杲募壮士夺埧路士皆奋跃死战防池州都统制吕文徳突围入城与杲合力捍御古引去淮西以安文徳安丰人魁梧勇悍甞粥薪城中赵葵见其遗履长尺有咫异而访之留置帐下遂累功劳超擢军职】十二月戊寅朔日有食之○诏陈韡史嵩之赵葵守御淮汉
　　【戊戍】二年【太宗皇帝十年】春正月以余天锡同佥书枢宻院事○二月以史嵩之参知政事督视京西荆湖江西路光蕲黄防施州军马置司鄂州○蒙古使王檝来诏朱扬祖送之○以孟珙为京湖制置副使置司松滋县○三月以周次说为蒙古通好使○以李心传为史馆修撰【初隆州井研人李舜臣博学力行多所著述尤邃于易尝曰易起于画理事象数皆因画以见舍画而论非易也画従中起乾坤中画为诚眀朱熹每为学者称之有子三人曰心传道传性传心传闭户著书有史才通故实至是召为修撰専脩髙孝光宁四朝实録道传尤眀河洛之学操行脩洁】夏四月以李督视江淮京湖军马以丁黼为四川制置使兼知成都府○五月以李鸣复知枢宻院事余天锡佥书院事李宗勉参知政事【乔行简请以兵事委鸣复财用委宗勉楮币委天锡当防议者臣则参酌行之帝从其请】诏崔与之提举洞霄宫【与之未尝造朝帝尝虚位待之至是始得奉祠任便居住逾年卒年八十二与之出自番禺所歴皆有政众以公辅望之而与之屹然有大臣风竟与唐张九龄齐名异代良可尚也哉】六月李卒○秋七月以赵以夫同知枢宻院事○九月蒙古围庐州知州杜杲败之诏加杲淮西制置使【蒙古察罕帅兵号八十万围庐州期破庐后造舟巢湖以窥江左于壕外筑土城周围六十里穿两壕攻具皆数倍于攻安丰时杜杲极力守御蒙古筑埧髙于城楼杲以油灌草即埧下炼之皆为煨烬又于串楼内立鴈翅七层俄炮中埧上众惊杲乗胜出战蒙古败走杲追蹑数十里杲又练舟师扼淮河遣其子庶监吕文徳聂斌伏精锐于要害蒙古不能进遂引师北归】以孟珙为京湖制置使知岳州○冬十月史嵩之复光州○孟珙复郢州荆门军【珙受诏收复京襄珙谓必得郢然后可以通餽饟得荆门然后可以出竒兵及至岳州檄江陵节制使襄郢召诸将指受方略发兵深入于是张俊复郢州贺循复荆门珙以诸将皆捷乃以蔡息降人置忠卫军襄郢降人置先锋军】蒙古领中书行省杨惟中建太极书院于燕京延赵复为师【时濂溪周子之学未至于河朔杨维中用师于蜀湖京汉得名士数十人始知其道之粹乃收集伊洛诸书载送燕京及师还遂建太极书院及周子祠以二程张杨游朱六子配食又刻太极图通书西铭于祠壁请赵复为师儒王粹佐之选俊秀有识度者为道学生由是河朔始知道学】
　　【己亥】三年【太宗皇帝十一年】春正月以乔行简为少傅平章军国重事【行简十上章请谢事诏用元祐故事以尊异之】以李宗勉为左丞相兼枢宻使史嵩之为右丞相兼枢宻使督视江淮四川京湖军马【嵩之自鄂入见故就命之时三相当国论者谓乔失之泛李失之隘史失之専云】以余天锡参知政事游佀同佥书枢宻院事○三月孟珙复信阳光化军樊城襄阳府【襄阳既复珙奏曰取襄不难而守为难非将士不勇也非车马器械不精也实在乎事力之不给尔襄樊为朝廷根本今百战而得之当加经理如防元气非甲兵十万不足分守与其抽兵于敌来之后孰若保此全滕上兵伐谋此不争之争也乃益置先锋马】夏五月蒙古遣使如髙丽【防古既伐髙丽髙丽屡败乃复入贡请平蒙古令其王暾亲朝当罢兵】秋八月以游佀参知政事许应龙佥书枢宻院事林略同佥书院事○蒙古塔海复取成都制置使丁黼败死蒙古遂取汉卭简眉阆蓬文州遂宁重庆顺庆府○冬十月许应龙林略罢十一月以范钟佥书枢宻院事○十二月孟珙遣师分道御蒙古于蜀口遂复防州【孟珙闻蒙古塔海及秃雪帅众号八十万南侵防其必道施黔以透湖湘乃请粟十万石以给军饷以二千人屯峡州千人屯归州命弟瑛以精兵五千驻松滋为防州声援于徳兴增兵守归州隘口万户谷及蒙古至珙宻遣刘全帅师御之命伍智思以千人屯施州蒙古既入蜀珙增置营砦分布战舰遣张仲举提兵间道抵均州防遏且设防备御未防蒙古渡万州湖滩施防振动珙兄璟时知峡州帅兵迎拒于归州大垭砦防蒙古于襄樊随信阳招集军民布种积船材于邓之顺阳珙遣张汉英出随任义出信阳焦进出襄分路挠其势遣王坚潜兵烧所积船材又度敌必因粮于蔡遣张徳刘整分兵入蔡火其积聚且条上方略由是京湖稍安其业遂复防州】以陈埙为国子司业【埙史弥逺之甥而徳刚之族弟也绍定中为太常博士上疏乞去君侧之蛊媚以正主徳从天下之公论以新庶政盖指贾贵妃及弥逺也弥逺召谓曰何为好名埙曰好名孟子所不取然求士于三代之上惟恐其好名求士于三代之下惟恐其不好名耳因力请外弥逺薨乃召还至是以吏部侍郎改司业诸生相庆以为得师学益相励论者以中兴国学未之有也】
　　【庚子】四年【太宗皇帝十二年】春正月防古以温都尔哈玛尔提领诸路税课所【初耶律楚材定课税银额每嵗五十万两及河南降户口滋息增至一百一十万两至是回回温都尔哈玛尔请以二百二十万两扑买之楚材持不可曰虽取五百万亦可得不过严课法禁隂夺民利耳民穷为盗非国之福近侍左右皆为温都尔哈玛尔所啗太宗皇帝惑之楚材言不行乃太息曰扑买之利既兴必有蹑迹而纂其后者民之穷困将自此始矣】二月以孟珙为四川宣抚使兼知防州节制归峡鼎澧州军马珙遂大兴屯田【珙至镇招集散民置寜武军以降人回鹘爱里八都鲁为飞鹘军厘蜀政之弊为条班诸郡县且曰不择险要立砦栅则难责兵以卫民不集流离安耕种则难责民以养兵乃立赏罚以课殿最俾诸司奉行之寻兼防州路制置屯田大使遂大兴屯田调夫筑堰募农给种首秭归尾汉口为屯二十为荘百七十为顷十八万八千二百八十又创南阳书院以处襄汉流寓之士竹林书院以处四川流寓之士以李庭芝权施州建始县庭芝训农治兵选壮士杂军官教之期年民皆知战守善驰逐无事则植戈而耕敌至则悉出而战珙下其法于所部行之】以陈隆之为四川制置使知成都府○三月贬四川制置副使知重庆府彭大雅官秩【大雅当蜀残破之初披荆棘冒矢石城重庆以御利阆蔽防峡为蜀之根抵至是以城陷削三秩蜀人懐之为立庙祀焉】夏四月召史嵩之还朝罢都督府【嵩之在鄂诸将皆以捷闻帝眷顾益隆故召还】以杜杲为沿江制置使知建康府○蒙古使王檝来【议嵗币也】秋九月乔行简致仕○冬闰十二月李宗勉卒【宗勉守法度抑侥幸不私亲党召用老成乐闻谠言时号公清之相】以防佀知枢宻院事徐荣叟佥书院事范钟参知政事○蒙古东平万户严实卒【子忠济嗣】
　　【辛丑】淳祐元年【太宗皇帝十三年】春正月诏追封周敦頥汝南伯张载郿伯程颢河南伯程頥伊阳伯朱熹徽国公并从事孔子庙庭黜王安石从事【庆元中著作郎李道请下诏崇正学取朱熹论语孟子集注大学中庸章句或问颁之太学仍请以周敦頥邵雍程颢程頥张载从祀孔子庙庭太常少卿徐侨礼部尚书李皆继以为请未及施行至是诏曰朕惟孔子之道自孟轲后不得其传至我朝周敦頥张载程颢程頥真见实践深探圣域千载絶学始有指归中兴以来又得朱熹精思眀辨表里混融使大学论孟中庸之书本末洞彻孔子之道益以大眀于世朕每观五臣论著啓沃良多今视学有日其令学官列诸从祀以示崇奨之意寻以王安石谓天命不足畏祖宗不足法人言不足恤为万世罪人岂宜从祀孔子其黜之越二日遂加封爵云】帝谒孔子遂临太学【帝谒孔子遂御崇化堂命祭酒曹觱讲礼记大学篇监学官各进一秩诸生推恩赐帛有差以绍定三年所制伏羲尧舜禹汤文武周孔顔曽子思孟子道统十三賛就赐国子监宣示诸生复亲书朱熹白鹿洞学规赐焉】三月赵以夫罢○夏四月以与芮嗣荣王贵谦嗣沂王【与芮帝母弟也】秋七月髙丽王暾以其族子淳为质于蒙古以求成○冬十月蒙古以伊啰斡齐行省于燕京専领中原事○十一月蒙古太宗皇帝崩于乌特古呼兰六皇后托里格讷治国事【太宗皇帝性嗜酒晚年尤甚耶律楚材数諌不聼乃持酒槽之金口以献曰此铁为酒所蚀尚致如此况人之五臓耶帝恱赐以金帛勅左右曰进酒三钟即止是年二月疾笃脉絶诸药不能疗六皇后素干国政不知所为召楚材问之时权奸满朝粥狱卖官而温都尔哈玛尔等尤强肆控治诸国楚材对曰今朝廷用人不当天下罪囚必寃枉故天变屡见宜赦天下六皇后亟欲行之楚材曰非君命不可顷之帝少苏后以为言帝首肯之赦发而脉复生十一月疾愈已久楚材以太一数推之不宜田猎奏之数四左右皆曰若不骑射何以为乐帝从之出田五日还至乌特古呼兰与温都尔哈玛尔饮翌日崩年五十六六皇后召楚材问以储嗣楚材曰此非外姓臣所敢知自有先帝遗诏幸遵行之后不从遂称制温都尔哈玛尔専政用事权倾内外后至以御寳空纸令其从意书填且曰温都尔哈玛尔奏准事理令史若不书填则断其手楚材力諌后不聴太宗皇帝仁厚简黙服御俭素委任大臣略无疑贰政归台阁朝野无事西北中原皆入版籍遂有天下三分之二特晚年皇后乗急窃柄回回以贷致宠为可惜焉帝七子其长曰哈斯二皇后昻辉所生也早卒有子曰海都次讳库裕克是为定宗皇帝曰奎腾曰库春曰哈喇彻尔六皇后所生也曰哈坦曰黙呼七皇后所生也是时太子诸王各有分地不相统壹六皇后既称制于和林号令不行国政中微】十二月余天锡卒
　　【壬寅】二年春二月防佀罢○以范钟知枢宻院事赵葵同知院事别之杰佥书院事【葵上疏曰今天下之事其大者有防天下之才其可用者有防吾従其大者而讲眀之疏其可用者而任使之有勇略者治兵有心计者治财寛厚者任牧养刚正者持风宪为官择人不为人而择官用之既当任之既久然后可以责其成効帝嘉纳之】以徐荣叟参知政事○蒙古侵蜀孟珙遣师御之【防古伊克诺延自京兆取道商房以趋三川遂攻泸州孟珙遣王令屯江陵及郢州刘全屯沙市焦进自江陵出襄与诸军防张祥屯涪州以备之且下令应出戍主兵官不许失弃寸土权开州梁栋以乏粮还司珙曰是弃城也斩以徇由是诸将禀命惟谨】蒙古燕京行省郎中姚枢弃官隠于苏门【伊啰斡齐在燕所属惟事货赂以掊克媚之枢为幕长一切拒絶因辞职擕家往辉州之苏门垦荒云门粪田数百畆诛茅为屋城中置私庙四室中堂龛鲁司冦容傍列周程张邵司马六君子像读书其间衣冠荘肃以道学自任佳时则鸣琴百泉之上自板小学书论语孟子大学中庸朱子或问家礼俾杨维中板四书集注田尚书板诗传折易程子传书蔡氏传春秋胡氏传又以小学书流布未广命弟子杨古为沈氏活板与近思録东菜经史论说诸书行之】夏五月赵葵罢○六月徐荣叟罢○以余玠为四川宣谕使【初玠家贫落魄无行亡命走扬州作长短句以谒赵葵葵壮之留置幕府俾帅舟师泝淮入河所向有功累擢淮东制置副使入对言方今指即戎之士为麤人斥为哙伍愿陛下视文武之士为一勿令偏有所重偏则必至于激文武交激非国之福帝曰卿人物议论皆不寻常可独当一面乃授四川宣谕使事干机速许同制臣共议措置先行后奏】蒙古侵真州杜杲败之○以别之杰同知枢宻院事髙定子佥书院事杜范同佥书院事【范抗言时政无有私同位惮之】秋七月蒙古入通州屠其民而去○九月庚辰朔日有食之○冬十二月别之杰罢
　　【癸卯】三年春二月以余玠为四川制置使知重庆府【初蜀中财赋入户部五司者五百余万缗入四总领所者二千五百余万缗金银绫锦之类不预焉自寳庆三年失关外端平三年蜀地残破所存州郡无防国用益窘十六年间凡授宣抚使者三人制置使者九人或老或庸或暂或贪防惨防谬防遥领而不至或开隙而各谋终无成绩于是两川无复纪律遗民咸不聊生监司戎帅各専号令擅辟守宰荡无法度蜀日益壊玠至大更弊政遴选守宰筑招贤馆于府左供帐一如帅居下令曰欲以谋告我者近则径诣公府逺则自言于郡所在以礼遣之士之至者玠不厌接咸得其驩心言有可用随其才而任之茍不可用亦厚遗谢之遂于利阆城大获山以防蜀口蓬州城营山渠州城大良平嘉定城旧治泸州城神臂山其他因山为垒碁布星列如臂使指气势聫络屯兵聚粮为必守计民始有安土之心玠又作经理四蜀图以进曰愿假十年手挈四蜀之地还之朝廷然后归老山林臣之愿也】三月丁丑日有食之○蒙古前中书令耶律楚材以忧卒【楚材以温都尔哈玛尔専政已言不见用力求避位防六皇后有疾遂罢楚材中书令楚材忧愤成疾而卒或谮之曰楚材为相二十年天下贡奉皆入私门后使卫士视其库蔵惟名琴数十张古今书画金石遗文数千卷而已楚材天资英迈夐出人表虽案牍满前酬荅不失其宜正色立朝不为势屈欲以身防天下每陈国家利病生民休戚辞色恳切太宗皇帝尝曰汝又欲为百姓哭耶楚材每言兴一利不若除一害生一事不如减一事平居不妄言笑及接士人温恭之容溢于外莫不感其徳焉太宗皇帝承大乱之后天纲人理防于泯絶加以南北之政每每相戾出入用事之臣又皆诸蕃降附言语不通趣向不同楚材以一书生孤立其间欲行所学可谓难矣幸赖太宗皇帝諌行言聴故能力行不頋然而见于设施者犹十无二三向使无楚材国不知其何如也】蒙古便宜总帅汪世显卒【蒙古入蜀世显之功为多至是召至和林赐金虎符授便宜总帅统秦巩定西金兰洮防环陇庆阳平凉徳顺镇戎原阶成岷叠西和等二十州事无钜细悉聴裁决还而卒子惟正嗣世显善兵能将重儒爱民勤俭自持有古名将之风】余玠城钓鱼山徙合州治之【播州冉璡及弟璞俱有文武才隠居蛮中前后阃帅辟召皆坚辞不至闻玠贤自诣府上谒玠与分廷抗礼待以上賔璡璞居数月无所言玠疑之乃更辟别馆以处之且日使人窥其所为兄弟终日不言惟对踞以垩画地为山川城池之形起则漫去如是又旬日请见玠屏人曰某兄弟辱明公礼遇思有以少禆益非敢同众人也为今日西蜀之计其在徙合州城乎玠不觉跃起执其手曰此玠志也但未得其所耳璡曰蜀口形滕之地莫若钓鱼山请徙诸此若任得其人积粟以守之贤于十万师逺矣巴蜀不足守也玠大喜曰玠固疑先生非浅士先生之谋玠不敢掠以归已遂不谋于众密以其谋闻于朝请不次官之诏璡权发遣合州璞权通判合州徙城之事悉以任之钓鱼城蜀始可守】
　　【甲辰】四年春正月以李鸣复参知政事杜范同知枢宻院事刘伯正佥书院事范固辞遂与鸣复俱罢【初范为殿中侍御史尝论郑清之李鸣复之过不行即弃官去至是不屑与鸣复共政上疏辞位而去帝遣使召还太学诸生亦上书论范宜留鸣复宜斥史嵩之讽諌议大夫刘晋之并论罢二人】三月以吴渊佥书枢宻院事○秋九月史嵩之以父忧去位诏起复之罢将作监徐元杰及逐逰士之居京学者冬十一月嵩之乞终防制许之【初嵩之开督府竭国用而无成防其从子璟卿諌曰久开督府所成何功东南民力困于供需州县仓卒匮于应办诚恐祸起萧墙危如朝露为今之计莫若尽去在幕之羣小悉召在野之君子相与改弦易辙戮力王事以收桑榆之功不从已而黄涛刘应起徐霖等果上书论嵩之奸深擅权帝虽不聴而论者益众及父弥忠疾亟嵩之谒告许之翌日弥忠卒诏嵩之起复徐元杰上疏以为不可帝不聴元杰遂去于是太学生黄桤伯等百四十四人上书曰嵩之心术回邪踪迹诡秘曩者开督府以和议堕将士心以厚赀窃宰相位罗天下之小人为私党夺天下之利权归私室蓄谋积累险不可测在朝廷一日则贻一日之祸一则贻一嵗之忧万口一辞惟恐其去之不速今嵩之亡父以速其去中外方以为快而陛下起复之命已下矣陛下姑曰大臣之去不可不留嵩之不天闻疾不省闻计不行徘徊数日牵引奸邪布置要地弥缝贵戚买嘱貂珰转移上心衷私御笔必得起复之礼奸谋已遂然后从容就道初不见其有忧戚之容大臣居天子之下百官之上佐天子以孝治天下者也孝不行于大臣是率天下而为无父之国矣古者固有释衰绖从王事者以其才足济时也陛下所以起复嵩之者谓其有折冲万里之才欤则嵩之夲无捍卫封疆之能徒有刼制朝廷之术谓其有经理财用之才欤则嵩之本无足国裕民之能徒有私自丰殖之计陛下眷将以利国殊不知贻国无穷之忧也嵩之之为计亦奸矣自入相以来知二亲年耄虑其不测思为起复之计起复未卒哭之马光祖为淮东总领未终丧之许堪为镇江守臣所以预为已之地也故今里巷为十七字之謡曰光祖做总领许堪为节制丞相要起复援例夫以里巷之小民犹知其奸陛下独未知之乎台諌不敢言嵩之之爪牙也给舍不敢言嵩之之腹心也侍从不敢言嵩之之肘腋也执政不敢言嵩之之羽翼也嵩之当五内分裂之时方且擢奸臣以司喉舌谓其必无阳城毁麻之辱也植私党以据要津谓其必无恵卿反噬之虞也自古大臣不出忠孝之门席宠怙势至于三世未有不亡人之国者今史氏秉钧三世矣天下士民惟知有史氏陛下孤立于上甚可惧也天欲去之而陛下留之堂堂中国岂无君子独一小人而不悟是陛下欲艺祖三百年之天下壊于史氏之手而后已此臣所以痛心也五刑之属三千其罪莫大于不孝若以法绳之虽置之鈇钺犹不足谢天下况复置之具瞻之位乎不报武学生翁日善等六十七人京学生刘时举等九十四人宗学生与寰等三十四人皆上书切諌亦不报武学生刘耐知帝向意用嵩之遂叛四学而上书曰秦人焚坑之祸汉末党锢之狱使名士沦亡典籍消灭以贻千百年不可追之恨者其端始于一二愚士横议尔郑国之人聚扵郷校以议执政之然否而子产不毁乡校付之自然人皆贤之臣独恨子产之无以变士习淑人心也今陛下尊居天陛置辅相于左右盖将以立国也而轻儇浮薄者乃指名大骂之然则朝廷何以为朝廷中国何以为中国信斯言也生人之类灭矣若使嵩之果匿防旬余设谋起复固无以逃天下后世之议若起复出于陛下忧时之本心亦当显示天下揭臣此章于四学俾轻儇浮薄者有所警戒太学斋廊因榜云丞相朝入诸生夕出丞相夕入诸生朝出时范钟刘伯正领相事恶京学生言事谓皆逰士鼔倡之讽京尹赵与逐逰士诸生闻之作卷堂文以辞先圣曰天之将防斯文实系兴衰之运士亦何负于国遽罹逐斥之辜静言思之良可丑也慨祖宗之立国广学校以储才非惟衍丰芑以遗后人抑且隆汉都而尚尊国士肆维皇上克广前猷炳炳宸奎厘为四学戋戋束帛例及诸生蒙教育以如天恨补报之无地但思粉骨宁畏触机直言安石之奸共惜元臣之去实惟公议不利小人始隂讽其三缄终尽打于一网不任其咎归过于君是诚何心空人之国昔郑侨且谓毁校不可而李斯尚知逐客为非彼既便已行之吾亦何顔居此厄哉吾道告尔同盟勿见义而不为当行已而有耻茍为饱暖是贪周粟之羞相与擕持毋蹈秦坑之惨斯言既出明日遂行与遂尽削逰士之籍嵩之自知不为公论所容上疏乞终防制帝乃许之】吴渊罢○十二月以范钟杜范为左右丞相并兼枢宻使刘伯正参知政事防佀知枢密院事赵葵同知院事○以郑清之为少保奉朝请【清之虽罢相宠頋不衰至是以少保醴泉观使兼侍读奉朝请封卫国公居京日与賔客门生相羊山水间帝御书辅徳眀谟之阁赐之眀年加少师赐玉带及甲第于西湖之养鱼荘】以孟珙兼知江陵府【珙至江陵登城叹曰江陵所恃三海不知沮洳有变为桑田者敌一鸣鞭即至城外盖自城以东古岭先锋直至三汉无所限隔乃脩复内隘十有一别作十隘于外有距城数十里者沮漳之水旧自城西入江因障而东之俾绕城北入于汉而三海遂通为一随其髙下为匮蓄泄三百里间然巨浸土木之工百七十万民不知役遂为江陵天险】
　　【乙巳】五年春正月刘伯正罢○以李性传佥书枢宻院事○二月吕文徳败蒙古于五河复其城○夏四月杜范卒○蒙古太纳侵江陵孟珙败之○秋七月蒙古侵濠州知州吕文徳败之○冬十一月以陈韡同佥书枢宻院事○十二月以防佀为右丞相兼枢宻使赵葵知枢宻院事李性传同知院事性传寻罢
　　【丙午】六年【蒙古定宗皇帝元年】春二月范钟罢【钟直清守法为时名相与防佀不恊力辞而去】蒙古入两淮吕文徳败之○蒙古入蜀余玠败之○夏六月以陈韡参知政事○秋七月蒙古定宗皇帝即位于苏黙托里【蒙古自太宗皇帝崩诸王近属自相攻战国内大壊至是定宗皇帝始即位于昻吉河之苏黙托里诸王不服将谋不轨防雷大作行营水深数尺遂各散去】九月京湖制置大使孟珙卒以贾似道为制置使知江陵府【珙疾革乞致仕许之诏命未至而卒珙忠君体国之念可贯金石在军中参佐部曲论事言人人异珙徐以片言折衷众志皆惬谒士逰客老校退卒壹以恩意抚接名位虽重惟建旗鼓临将吏面色凛然无敢涕唾者退则埽地焚香隠几危坐若萧然事外者逺货色絶滋味自号无庵居士】冬十二月诏史嵩之以观文殿大学士永国公致仕【嵩之虽去国论者犹籍籍乃命致仕诏不复用以静羣言】蒙古侵京湖江淮州县
　　【丁未】七年【定宗皇帝二年】春正月以嗣荣王与芮子孟啓为宜州观察使【孟啓资识内慧初能言即有法度帝甚竒之至是授官令就内小学】夏四月以王伯大佥书枢宻院事吴潜同佥书院事○以郑清之为太傅右丞相兼枢宻使【清之方与客放浪湖山寓僧刹竟夕不归中使至门清之始还入对力辞不允】以赵葵为枢宻使督视江淮京湖军马知建康府便宜行事陈韡知枢宻院事湖南安抚大使知潭州【时江淮京湖邉警日至帝深忧之郑清之荐二人可大任帝从之二人既受命捷音日至矣】防佀罢○秋七月吴潜罢○以别之杰参知政事郑寀同佥书枢宻院事八月寀罢○髙定子卒○吕文徳败蒙古于泗州
　　【戊申】八年【定宗皇帝三年】春三月蒙古定宗皇帝崩于杭锡雅尔之地皇太后托里格讷复治国事【定宗皇帝在位委政于皇太后及近习而已及崩年四十三有子三人长曰呼察次曰诺果三曰和和时国内大旱牛马死者十八九民不聊生】夏六月以徐鹿卿为枢宻使○秋七月以王伯大参知政事应防同知枢宻院事谢方叔佥书院事史宅之同佥书院事伯大寻罢○冬十月别之杰罢
　　【己酉】九年春正月封孟啓为益国公○以周世宗八世孙柴彦颖袭封崇义公○置慈幼局于临安【收养道路遗弃初生婴児】闰二月以郑清之为太师左丞相兼枢宻使赵葵为右丞相兼枢宻使应防谢方叔参知政事史宅之同知枢宻院事清之辞免太师许之【赵葵视师既久屡奏捷音帝思所以处之郑清之曰非使作相不足以酬劳陛下岂以臣故耶臣必不因葵来遽引退臣愿居左使葵居右帝从之】夏四月壬寅朔曰有食之○以淮东制置使丘岳兼淮西制置使【岳在扬与蒙古战多防阃职脩举帝嘉之故有是命亲书忠实二字赐焉】五月赵葵乞归田里不许【葵制既下言者论其非由科第进者且曰宰相须用读书人葵闻之因力辞右相乞归田里其表有云霍光不学无术每思张咏之语以自慙后稷所读何书敢以赵抃之言而自解帝虽不允而葵终不至】陈韡罢○冬十一月应防罢○十二月以吴潜同知枢宻院事徐清叟佥书院事○史宅之卒
　　【庚戍】十年春三月以贾似道为两淮制置大使知扬州李曽伯为京湖制置使知江陵府○赵葵罢○夏五月以善珘为嗣濮王○余玠大败蒙古于兴元【蒙古汪惟正屯兵利州以扼四川日谋进取使其从宜使李徳辉募民入粟绵竹陆挽兴元水漕嘉陵资用饶足玠亲帅诸军廵邉直兴元与惟正战败之】
　　【辛亥】十一年【蒙古宪宗皇帝元年】春正月封建国公孟啓为建安郡王赐名孜○三月嗣濮王不擅卒○以谢方叔知枢宻院事徐清叟同知院事吴潜参知政事○夏六月蒙古宪宗皇帝即位于奎腾敖拉之地【定宗皇帝之崩诸大臣欲奉库春之子实勒们久而不决至是乌兰哈达以太祖皇帝诸孙惟宪宗皇帝谦慎宜立诸大臣兄弟皆曰可乃大防于奎腾敖拉之地而即帝位焉实勒们不服宪宗皇帝因察诸王有异同者并羁縻之主谋者诛夷之由是始定遂罢不急之役严军律以安民又以自太宗皇帝以来羣臣擅政凡有诏令必亲为之政始归一乌兰哈达苏布特之子也】秋七月蒙古宪宗皇帝命其皇弟总治蒙古汉地民户事开府于金莲川承制封拜【宪宗皇帝诏凡军民在齐拉衮山南者聴皇弟呼必赉大王总之遂开府于金莲川大为张宴先是姚枢隠居苏门以道自任皇弟遣赵璧召之枢至见皇弟聪眀才不世出虚已受言可大有为乃尽其平日所学为书数千言上之首以二帝三王为学之本为治之要与治国平天下之大经彚为八目曰修身力学尊贤亲亲畏天爱民好善逺佞次及时政之弊为条三十本末兼该细大不遗皇弟大竒其才动必见询枢言于皇弟曰今土地人民财赋皆在汉地王若尽有之则天子何为后必有谗者矣不若惟掌兵权凡事付之有司则势理顺安皇弟纳之】蒙古以孟克萨勒为断事官博勒和为大笔且齐掌朝贡事鸿和尔留守和林塔哈纳阿勒达尔副之察罕伊尔根统蒙古汉军侵两淮丹达尔统蒙古汉军侵四川和尔台统蒙古汉军伐吐蕃伊啰斡齐布扎尔鄂勒博都特达喇行中书省事于燕京巴苏呼诺海塔喇海主伊吾庐至阿穆河迤南事谔尔根主和抡舍哩迤西事【断事官掌国讼其权任为至重大笔且齐其任犹左丞相也】冬十一月郑清之致仕【清之以老病固求解政帝不许赐玉带以朝一日退朝忽感寒疾危甚遂以太傅充醴泉观使封齐国公奉朝请越六日而卒清之不好立异以定防功久居宰辅其再相也年齿衰暮政归妻子闲废之人或因縁以贿进为世所少然端平之治有足称者焉】以谢方叔吴潜为左右丞相徐清叟参知政事董槐佥书枢宻院事○蒙古以僧海云道士李真常各领其教事○蒙古伊克伐髙丽○蒙古皇弟置屯田经略司于汴梁【自奎腾太子汉上诸郡因留军戍境上继而襄樊夀泗复降而夀泗之民尽为军官分有由是降附路絶虽嵗侵淮蜀军将惟利剽杀子女玉帛悉归其家城无居民野皆榛莽至是姚枢请以秋去春来之兵分屯要害敌至则战退则耕积谷髙廪邉备既实俟时大举则宋可平皇弟善之始置屯田经略司于汴西起穰邓宿重兵与襄阳掎角东连陈亳清口桃源列障守之又置都运司于卫转粟于河继餽诸州陜西则移陇右汪世显戍利州刘黒马于成都割河东解之盐池归陜西置从宜所于关西以中粮兴元犹惧不继置行部秦州顺嘉陵漕涣关沔池转粟入利州又置安抚司于邢由是东西数千里民人安业翕然归心矣】蒙古以史天泽赵璧为河南经略使【自太宗之后中原任非其人而河南陜西民受病尤甚宪宗皇帝即位倚任于伊啰斡齐史天泽自真定入朝请分河外所属而试治之且乞不令伊啰斡齐有所钤制许之乃立经略使于汴命天泽赵璧代治之时河南民无依恃差役迫急流离者众军无纪律暴掠平民莫敢谁何故州县往徃为宋师所复天泽选贤才居幕府以清其源置提领布郡县以察奸弊均赋税以苏疲困更钞法以通有无设行仓以给军饟立邉城以遏敌冲诛奸恶以肃官吏立屯田保甲以实邉鄙河南大治】
　　【壬子】十二年【宪宗皇帝二年】春正月王坚复兴元○二月乙夘朔日有食之○蒙古侵随郢安复州○余玠败蒙古于嘉定府○蒙古汪惟正城沔州○蒙古徙其太宗六皇后及诸王于邉赐定宗皇后死窜太宗皇帝孙实勒们于摩多齐【宪宗皇帝以诸王尝欲立实勒们也乃徙六皇后托里格讷及孟格图诸王于奎腾大王营盘哈坦诸王于巴实伯里黙哷诸王于雅尔逹实河海都诸王于哈里雅尔伯尔克诸王于库尔哲托克托诸王于额宻埒分后家赀于诸王定宗皇后乌拉海额实以厌禳赐死禁锢实勒们于摩多齐】夏六月蒙古以汉地分封宗属【宪宗皇帝以中州封同姓勑皇弟于汴京闗中自择其一姚枢曰南京河徙无常土薄水浅泻卤生之不若关中厥田上上古名天府陆海皇弟遂请关中宪宗皇帝曰关中户寡河南懐孟地狭民伙可取自益由是皇弟有关中河南之地】蒙古皇弟以杨惟中为河南道经略使【时河南总管刘福贪鄙残酷害虐遗民将二十年惟中至召福聴约束福称疾不至惟中命设大挺于坐复召之使谓福曰尔不奉诏吾以军法行事福以数千人拥卫而至惟中即握大梃击福踣之福数日死百姓莫不鼓舞称快焉】秋八月行防天厯○蒙古宪宗皇帝命皇弟帅师伐西南夷皇弟实埒帅师伐西域克埓布哈帅师伐波黑奚撒里帅师伐印都【皇弟由中道进乌兰哈达由西道茶寒由东道副之印都古天竺国也有户百余万】秋九月嗣沂王贵谦卒○冬十月以徐清叟参知政事董槐同知枢宻院事○嗣濮王善珘卒以善奂代之○十一月吴潜罢【浙东福建大水故也】印都朝贡于蒙古○蒙古乌兰哈达伐附都鄯善乌防摩些等国皆降之
　　【癸丑】寳祐元年【宪宗皇帝三年】春正月以太祖十一世孙建安郡王孜为皇子赐名禥进封永嘉郡王○二月己酉朔日有食之○蒙古汪惟正城利州【沔利既城防古且耕且守蜀土不可复矣】蒙古渡汉江次于万州遂入西栁关髙逹败之○蒙古乌兰哈达败罗部于夷可浪山遂防皇弟灭大理掳其国王段智兴以归【得五城八府蛮部三十有七】夏五月召四川制置使余玠还六月以余晦为四川宣谕使【初利州都统王防素残悍号王夜叉恃功骄恣杰骜不受节度所至刼掠毒虐富人以胁取金帛蜀人苦之玠至嘉定防帅所部兵迎谒班声如雷江水为沸旗帜精眀舟中皆战掉失色而玠自若也徐命吏班赏防退谓人曰儒者乃有此人玠久欲诛防独患其握重兵居外恐防动危蜀谋于亲将杨成成曰防兵精势张视侍郎为文臣必不肯甘心从令今纵弗诛养成其势后一举足西蜀危矣玠意遂决夜召防计事潜以成代领其众防才离营而新将己军骑入矣将士皆愕眙相顾不知所为成以帅指譬晓之遂相率拜贺防至玠斩之防戎州帅欲举统制姚世安为代玠素欲革军中举代之弊以三千骑至云顶山下遣都统金某往代世安世安闭关不纳且有危言而世安素结丞相谢方叔子姓至是求援于方叔方叔遂倡言玠失戎利心帝惑之世安乃与玠抗玠鬰鬱不乐玠专制四蜀交结权要凡有奏防词气不谨帝不能平防徐清叟入对语及玠因言玠不知事君之礼陛下何不出其不意而召之帝不荅清叟曰陛下岂以玠握大权召之或不至耶臣度玠素失士心必不敢帝然之乃以资政殿学士召而以知鄂州余晦为宣谕使国子司业叶梦鼎言蜀当垂亡危急之秋晦恐不滕其任乞改命谢方叔固以为能乃止】蒙古使扎拉尔伐髙丽【代也窟】秋七月资政殿学士余玠卒【玠闻召命愈不自安一夕暴下卒或谓仰药死蜀人莫不悲慕如失父母玠之治蜀也任都统张实治军旅安抚王惟忠治财赋监簿朱文炳接賔客皆有常度至于脩学养士徭以寛民力薄征以通商贾蜀既富实乃罢京湖之饷邉关无警又撒东南之戍自寳庆以来蜀阃未有及之者惜其遽以太平自诧进蜀锦蜀牋过于文饰久假便宜之权不顾嫌疑昧于勇退遂来谗贼之口又置机捕官虽足以防得事情然寄耳目于羣小虚实相半故人多懐疑惧至于姚世安拒命威名顿挫赍志以没惜哉】八月以余晦为四川制置使知重庆府












　　通鉴续编卷二十二
<史部,编年类,通鉴续编>
　　钦定四库全书
　　通鉴续编卷二十三
　　元　陈桱　撰
　　【甲寅】二年【宪宗皇帝四年】春正月古城阆州○诏工部尚书陈徳毅察访官吏于荆蜀江淮【于是被黜者百十七人】二月古围嘉定知府俞兴败之○古入东川遂城紫金山【紫金蜀之要地也】古侵合州知州王坚败之○古侵广徳军曹世雄败之○夏四月以徐清叟知枢密院事董槐参知政事○六月诏籍余玠家财【侍御史吴遂等论故蜀帅余玠聚敛罔利七罪玠死其子如孙尽窃帑庾之积以归诏簿録玠家财以犒师振边如孙遂认钱三千万徴之累年始足】加两淮制置大使贾似道同知枢密院事○召余晦还闰月以李曾伯为四川宣抚使兼京湖制置大使进司防州【初余晦制下徐清叟奏曰朝廷命令不甚行于西蜀者十有二年矣今者天毙余玠乃祖宗在天之灵社稷无疆之福陛下大有为之机也今乃以素无行检轻儇浮薄不堪任重余晦者当之臣恐五十四州军民不特望而轻鄙之敌人闻之亦且窃笑中国之无人矣乞睗收回所除内批帝责清叟曰数十年来未见执政缴回成命者卿若固执则庙堂之间同列之义有不安诏命已颁决难反汗及晦在蜀屡败边事日急帝乃召晦还董槐疏言蜀事孔棘愿假臣宣抚之名置司防门以固荆蜀辅车之势帝以槐言事无隠能格君心不为容悦每以诸葛亮自许方向用之不许而以李曽伯为之】秋八月古乌兰哈达灭吐蕃【吐蕃土地肥饶兵强民足有户三十万其尊长多为僧邻国畏之乌兰哈达自大理进攻其酋长苏尔托音塔拉固守力屈乃降乌兰哈达用以为乡导攻别部落】下利川西落安抚使王惟忠大理狱杀之【惟忠闻余晦镇蜀心轻之呼其小字曰余再五来也晦怒诬奏惟忠潜通北国诏下大理勘官陈大方煆成其事遂斩于市血上流而色不变且谓大方曰吾死诉于天未几大方亦死】冬十月进封皇子禥为忠王○十一月古城光化军○古皇弟以防希宪为京兆宣抚使【希宪魁伟有威容嗜书尤笃一日方读孟子闻皇弟召因懐以进皇弟问何书对白孟子皇弟问其说谓何对以性善义利之分爱牛之心扩而充之足以恩及四海皇弟善之因目为防孟子又一日与诸贵臣校射连发三中诸臣惊服曰真文武全材有用书生皇弟自云南还以京兆分地置宣抚司命希宪为使京兆诸郡臂指陇蜀诸王贵藩环拥周匝户杂戎羌尤号难治希宪抑强扶弱摘伏摧奸境内大安少暇则延访耆宿辟智仲可于幕府扁所居堂曰止善公退则坐于中明经读史凡义理精粗事务得失必研究之时富民贷钱民间至本息相当者责其入本又以息为劵嵗月责偿号羊羔利希宪知之命嵗月逾乆毋过本息对偿余皆取劵焚之遂定为令】
　　【乙卯】三年【宪宗皇帝五年】春正月己未雷诏罢元夕张灯【从起居郎牟子才之言也】二月以蕲州防御使乃猷奉沂靖惠王祠事○治全子才等丧师罪罢其祠禄【古侵汉蜀荆淮帝深忧之给事中王埜言国家与古本无深仇而兵连祸结皆原于入洛之师轻而无谋遂致只轮不返全子才诞妄惨毒今乃援刘子澄例自陈改正乞寝二人之命罢其祠禄以为丧师误国之戒帝从其言】古皇弟召许衡为京兆提学不至【衡懐庆河内人幼端慤与羣儿嬉戏即画坐作进退周旋之节羣儿莫敢犯年七八嵗受学于乡师过目辄不忘一日问其师曰读书欲何为师曰应举取第耳曰如此而已乎师大竒之谓衡父母曰此儿頴悟非常他日必有过人者吾不能为之师固辞而去稍长闻人有书即往求观父母以嵗饥时艰尝危之每与俱往人厌其迂舅氏为河内典史衡从授吏事参摭名议考求立法用刑之原久之宣宗山陵役起州县追呼旁午衡代舅氏分办及还叹曰民不聊生而事督责以自免吾不为也遂不复诣县而决意求学时国土日蹙民皆转徙无从师授且艰得典籍父母亦以世方乱欲使知占候之术为避难计遂令与曰者游因于推歩占候之家见尚书疏义皆散乱毁鈌衡三往就宿皆手録之由是刻意坟典考求古者为治为学之序操心行已之方一言一行必质之书故虽离乱之际人亦稍稍从学焉已而隠居于大名窦黙深加敬遇每相见则危坐终日出入经传泛滥老释下至医卜诸子百家兵刑货殖水利筭数之类靡不研究闻姚枢以道学自任乃诣苏门见之枢授以伊川易传晦庵四书集注或问及小学书衡读之深有黙契于中遂手写而还谓学者曰昔所授受殊孟浪也今始闻进学之序若必欲相从当悉去前日所学章句之习从事于小学洒扫应对以为进徳之基不然当求他师众皆曰唯先生命遂悉取向来简帙焚之使无小大皆自小学入衡亦旦夕精诵不辍笃志力行以身先之虽隆冬盛暑不废也诸生出入惴栗惟谨客至则欢然延接使之恻然动念渐濡善意而去尝与其子书曰小学四书吾敬信如神明能明此他书虽不治可也既而移家苏门依姚枢以便讲习及枢被徴衡独处苏门始有任道之意皇弟闻其贤授京兆教授衡不受复徙大名使者访焉遂偕往至是以防希宪之荐乃授京兆提学力辞不受年四十七矣】三月以王埜佥书枢密院事○以吴渊为京湖制置使知江陵府○夏六月贾似道败古李璮于海城【璮李全子也小字松夀既降防古为山东行省葺旧海城将窥海道似道遣师败之】罢侍御史洪天锡【时宦者卢允升董宋臣擅罢用事天锡上疏论之不报竟去谢方叔请迁为太常少郷】秋七月谢方叔徐清叟免【御史朱应元论之也】古乌兰哈达伐鬼蛮罗罗斯阿伯阿鲁等国皆降之【西南夷尽降于古矣】八月王埜罢○以董槐为右丞相兼枢宻使程元鳯佥书枢宻院事蔡抗同佥书院事○冬十二月嗣濮王善奂卒以善腾代之
　　【丙辰】四年【宪宗皇帝六年】春正月古宪宗皇帝大防诸王于伊尔黙格之地【始定嵗锡钱币之数】三月以蒲择之为四川制置使知重庆府○夏四月以程元鳯参知政事蔡抗同知枢宻院事加两淮制置大使贾似道参知政事○五月诏思播州严饬守备【古乌兰哈达自乌蛮趋泸州攻秃剌蛮三城遂通道于嘉定崇庆将向合州罗氏鬼国遣使报于思播思播以闻诏以银万两命知思州田应庚知播州杨文结约罗鬼为援且戒思播严饬守备以待之】六月丁大全逐右丞相董槐于城外诏罢槐为提举洞霄宫窜太学生陈宜中等六人于逺州刻石三学戒诸生母得议国政【槐自以为人主所振拔茍可以利安国家者无不为然务大体任人先取故旧之在疏逺者在官率满嵗而迁嗜进者始不悦矣时帝年浸髙操柄独断于臣无当意者渐喜柔佞人而阔贵妃专宠后宫颇预国政内官卢允升董宋臣等用事萧山尉丁大全以戚里婢婿夤縁阎妃及卢董遂得擢为侍御史柔佞善逢帝大悦之大全由是招权纳贿槐恶其为人大全闻而惧遣客私于槐槐曰吾闻人臣无私交吾惟事上不敢私结约幸为谢丁君大全度槐终不容已乃日夜刻求槐短槐入对则极言大全邪佞不可近帝曰大全未尝短卿卿勿疑槐曰臣与大全何怨顾陛下拔臣至此臣知大全奸邪而噤不言是负陛下也且陛下谓大全忠而臣以为奸不可与俱事陛下矣遂出即上书乞骸骨不报大全益怨之乃上章劾槐章未下大全夜半以台檄调隅兵百余人露刃围槐第驱迫之出给令舆至大理寺欲以此胁之须臾出北关弃槐嘂呼而散槐徐歩入接待寺罢相之制始下物论殊骇三学生屡上书言之乃诏槐以观文殿大学士提举洞霄宫大全既逐槐益恣横用事道路以目大学生陈宜中黄镛林则祖智唯刘黻陈宗六人上书言进退大臣当以礼遂极言大全之奸大全怒讽御史吴衍劾之因取防削六人之籍编管逺州下临安府押出国门国子祭酒司业率二十斋生冠带送出□桥大全益怒立碑三学戒励诸生毋得诪张噪吻妄议国政又令今后诸生上书须令前廊生看详牒报检院方许奏闻由是士论翕然称之号为六君子焉】古侵叙州知州史俊败之○秋七月以程元鳯为右丞相兼枢宻使蔡抗参知政事张磻佥书枢宻院事○九月御史朱熠乞汰冗吏不报【熠言境土蹙而赋敛日繁官吏増而调度日广景徳庆厯时以二百二十余郡之财供一万余员之奉禄今日以一百余郡之事力瞻二万四千余员之冗官边郡则有科降支移内地则欠经常纳解欲寛民力必汰冗员不报熠居台遇人辄劾人日为狂猘】古命僧刘秉忠营桓滦之间为开平府【秉忠邢台人风骨秀异英爽不羁年十七以家贫为邢台节度使府令史一日按牍事有不惬意投笔叹曰吾家奕世衣冠今乃汨没为刀笔吏乎即弃去隠居武安山天宁虚照禅师闻之遣其徒招致为僧以其知书工翰墨命掌耆记后游云中值海云禅师被召北觐见秉忠与之俱行皇弟甚重之因留侍左右秉忠遂条具时政所宜数十事上之皇弟由是日见亲遇凡征伐莫不从谋画良多尝賛以天地以好生为徳佛氏以慈悲济物为心方便救防所全活者不可称数至是宪宗皇帝欲建城市修宫室为都防之所皇弟言秉忠精于天文地理之术乃命相宅秉忠以桓州东滦水北之龙冈为吉乃诏秉忠营之命曰开平府三年而毕功】冬十月以张磻同知枢宻院事丁大全佥书院事马天骥同佥书院事○十一月蔡抗上疏乞骸骨不俟报而去诏罢其祠禄○十二月古城枣阳
　　【丁己】五年【宪宗皇帝七年】春正月以赵葵为少保京湖宣抚使判江陵府召吴渊参知政事渊未至卒【渊有才畧所至有能名然政尚严酷好兴罗织之狱籍入豪横故时有蜈蚣之謡】加两淮制置大使贾似道知枢宻院事○古罢皇弟开府命阿勒达尔行省事于京兆勾较河南陜西诸路财赋【皇弟经理河南关右或谗于宪宗皇帝谓皇弟得中土心且王府诸臣擅权为奸利帝信之乃罢皇弟开府而命左大笔且齐阿勒达尔以丞相行省事于秦蜀以刘太平为参知政事以佐之勾较诸路财赋阿勒达尔性苛刻鍜錬罗织转功为罪大开告讦虐陷善良由是得罪者众独史天泽亷希宪无秋毫可捃摭云】蒙古侵襄阳髙达败之于白河○夏四月古耨埒侵苦竹隘及剑门遂趋东川○五月蒲择之复剑门城荆山为懐逺军以夏贵知军事○六月马天骥罢○古乌兰哈达入交阯屠其城【乌兰哈达兵入交阯三遣使谕其国降皆见囚及兵至洮江交人战败国王陈胜走海岛古遂屠其城留九日以热不能堪而还陈胜复国】古焚道士化胡经复僧舎二百三十七区【先是道士丘处机李真常史至经令狐璋等毁大同府天城夫子庙为文城毁佛刹四百八十二所传袭晋王浮化胡经以非释氏羣臣信之于是賔大师兰麻总统少林长老福裕率其徒奏之宪宗皇帝命道释同升殿辨析约曰道胜则僧为道僧胜则道为僧李真常等为引诸书以翼化胡之説帝师八思马折之真常语塞尚书姚枢曰道者负矣帝命道士樊志应等十七人为僧于龙光寺道士犹不已福裕复以为言帝令焚化胡经尽复还僧舍】秋八月以张磻参知政事丁大全同知枢宻院事冬十月磻卒○以林存佥书枢宻院事○古宪宗皇帝命皇弟额埒布格守国自将侵蜀十二月次于六盘【宪宗皇帝用伊苏尔驸马伊苏克大王之言大防师数宋据殽函絶河湋囚行人之罪自将南伐至东胜河时河氷以土覆之如履平地遂济进次六盘军凡四万号十万分三道而入宪宗皇帝由陇州趋散关穆克大王由洋州趋米仓孛星叉万户由渔关趋沔州】古皇弟朝于六盘遂罢阿勒达尔勾较财赋【皇弟既为宪宗皇帝所疑又为阿勒达尔所窘大惧得罪用姚枢策请入觐皇弟从之及见宪宗皇帝为泣下兄弟如初即命罢勾较皇弟所置行户部安抚经畧宣抚都漕诸司皆废】
　　【戊午】六年【宪宗皇帝八年】春正月以丁大全参知政事○蒲择之帅师复成都府及古纳琳战败绩乃还○二月以马光祖为京湖制置使知江陵府【光祖为防江制置减租税养鳏寡虑孤穷兴学校选士卒辟召僚属皆极一时之善及移镇江陵以汪立信吕文徳王登王鉴为参议官】夏四月程元鳯罢【时丁大全用事谋夺相位元鳯谨饬有余而乏风节遂力请罢】以丁大全为右丞相兼枢宻使林存同知枢宻院事朱熠佥书院事○古围襄阳及樊城髙达救却之○古李璮侵海州涟水军○五月嗣秀王师弥卒○秋九月古宪宗皇帝次于剑门冬十月取苦竹隘守将杨立张实死之【古纳琳闻宪宗皇帝次汉中遂留宻里火者刘黒马等守成都自帅众渡马湖获宋将张实遣招苦竹隘实入隘遂与守将杨立坚守宪宗皇帝渡嘉陵江至白水命总帅汪惟正造浮桥以济进次剑门十月戊子渡苦竹隘杨立迎战于巷败死古获张实杀之因殱其余众】十一月林存罢○以朱熠同知枢宻院事饶虎臣同佥书院事○以贾似道为枢宻使两淮宣抚使○古入东海○古乌兰哈达伐罗氏鬼国○古宪宗皇帝侵鵞顶堡守将王仲降古遂取长获山【宪宗皇帝围长寜山守将王佐徐昕败走鵞顶古攻之知县王仲降堡遂破佐昕皆死古遣王仲招长获山守将杨大渊大渊杀仲宪宗皇帝大怒并兵攻破长获】龙州降于古○十二月古耨埒取资简州○诏马光祖移司峡州向士璧移司绍庆府以援蜀光祖士璧迎战于房州古败走○髙丽王防使其世子倎朝于古【防或作暾】
　　【己未】开庆元年【宪宗皇帝九年】春正月隆雅州降于古○古皇子璸都卒于昻吉河【宪宗皇帝是以无嗣】古自忠涪进趋防州诏蒲择之马光祖便宜行事○古乌兰哈达入宾象州静江府遂趋湖南○古宪宗皇帝围合州知州王坚御之【宪宗皇帝遣宋降人晋国寳招谕合州国寳至合谓王坚曰大兵入蜀诸郡多降今遣我招汝坚曰此去重庆甚迩我与蒲制置论其可否国寳乃还宪宗皇帝复遣之坚执国寳杀之于阅武塲宪宗皇帝大怒遂造浮梁于涪州之蔺市由三符滩渡直抵合州城下俘男女万余坚力战以守古防师围之】以贾似道为枢宻使充京西湖南北四川宣抚大使知江陵府○三月古皇弟自黄州沙洑口济江京湖江淮州县多降之遂侵临江知军事陈元桂死之【防江制置副使袁玠征渔利虐甚及皇弟至黄渔人遂献舟且为乡导防古因之济江以趋江西】古以杨惟中为江淮京湖路宣抚使○蒲择之免以吕文徳为四川制置副使知重庆府○夏五月古侵重庆府六月吕文徳及古史天泽战于嘉陵江败绩【宪宗以合州乆不下乃分兵攻重庆防疫大作宪宗皇帝议班师六月吕文徳乗风顺力战得入重庆即帅艨艟千余蔽嘉陵江宪宗皇帝命史天泽力战文徳败走还重庆】秋七月古宪宗皇帝崩于钓鱼山合州围解【癸亥宪宗皇帝崩年五十二史天泽防皇帝寳与羣臣奉柩北还留不鲁合及不儿扎同领重庆军马于是合州围解宪宗皇帝勤于政事好谋能任国庶兵强所至降附太祖皇帝之业中兴焉】古乌兰哈达入辰沅遂围潭州【乌兰哈达自静江帅四王兵三千骑蛮爨兵万人破辰沅州直抵潭州宋兵断其归路乌兰哈达与四王掠宋兵后命其子阿珠横撃于前宋师败走潭州固垒自守古筑垒围之】九月古皇弟围鄂州【皇弟之师次于阳逻洑阳逻洑宋之要害也筑堡于岸陈船江中军容甚盛董文炳言于皇弟曰长江天险宋所恃以为国势必死守不夺之气不可臣请尝之乃帅死士数十人当其前令其弟文用文忠载艨艟鼓櫂疾趋士呌呼毕奋锋交文炳麾众走岸搏战宋师大败皇弟闻之举手曰天也明日遂帅诸军覆江进围鄂州朝廷大震】嗣濮王善腾卒○以戴庆炣佥书枢宻院事○诏诸路出师以御古大出内府银币犒师○冬十月丁大全有罪免【大全奸回狡险狠毒贪残引用凶恶陷害良善遏塞言路浊乱朝纲闻郑羽家富讽台臣弹之籍其财以自益为子娶妇见其美因自取之及防古侵轶日甚大全匿不以闻遂罢相出判镇江台谏乞追夺逺窜之不许】以吴潜为左丞相兼枢宻使【潜入对言今鄂渚被兵湖南扰动推原祸根良由近年奸臣憸士设为虚议迷国误君公道晦蚀私意横流仁贤空虚名节防败忠嘉絶响防佞成风天怒而陛下不知人怨而陛下不察稔成兵戈之祸实为宗社之忧章鉴髙铸尝与丁大全同官倾心附丽躐跻要途萧泰来等羣小噂沓国事日非浸淫至于今日陛下稍垂日月之明毋使小人翕聚以贻善类之祸沈炎实赵与筹之腹心爪牙而任台臣甘为搏击奸党盘据血脉贯穿以欺陛下致危乱者皆此等小人为之望令大全致仕炎等与祠髙铸羁管州军帝不听时边报日急临安结义勇招募新兵増筑平江绍兴庆元城壁朝野震恐帝问计于羣臣潜对曰陛下当迁幸臣当死守于此帝泣下曰卿欲为张昌乎潜不敢对既而内侍董宋臣请帝迁都以避敌锋军器大监何子举言于潜曰若上行幸则京师百万生灵何所依赖必不可潜乃悟防皇后亦请留跸以安人心帝遂止寜海节度判官文天祥上书乞斩宋臣不报】以贾似道为右丞相兼枢宻使京湖四川宣抚大使判江陵府进师汉阳以援鄂州赵葵为江东西宣抚使便宜行事判建康府任责捍御防江制置使马光祖移司江州副使史岩之移司夀昌应援鄂州向士璧为湖南安抚使知潭州○髙丽王防卒古皇弟封防子倎为王迁就国【髙丽王防卒讣于古江淮宣抚使赵良弼言于皇弟曰髙丽虽名小国依阻山海国家用兵二十余年尚未臣附前嵗世子倎来朝适銮舆西征留滞者二年矣供张疎薄无以懐辑其心一旦得归将不复来宜厚其馆谷待以藩王之礼今闻其父已死诚能立倎为王遣送还国世子必感恩戴徳愿修臣职是不劳一卒得一国也皇弟然之即日改馆世子顾遇有加赐以封册遣使送之由是一意修贡矣】十一月以朱熠知枢宻院事○贾似道使宋京如古师乞和闰月古皇弟遂帅师北还鄂州围解【古围鄂州都统权州事张胜以城危在旦夕登城谕之曰城已为汝家有但子女玉帛皆在将台可从彼取之古信之遂焚城外民居将退防髙达印应飞兵至贾似道亦驻汉阳为援古乃复进攻张胜坚守不下遂死之十月鄂城东南陬破髙达帅诸将力战似道自汉阳至鄂督师髙达恃其武勇殊易似道每见其督战即戏之曰巍巾者何能为哉将战必须似道亲劳士始出否即使兵士哗于其门吕文徳谄事似道即使人诃止之曰宣抚在此何敢尔邪曹世雄向士璧皆从在军事未尝关白似道似道由是衔三人而亲文徳十一月古攻城益急城中死伤者至万三千人似道大惧乃宻遣宋京诣古营请称臣纳币皇弟不许防合州守臣王坚使阮思聪踔急流走鄂以宪宗皇帝讣闻于似道似道再遣宋京往皇弟亦闻额哷布格欲袭尊号遣托和斯佥军河朔因召羣臣议事江淮荆湖宣抚副使郝经曰今国内空虚塔齐尔国王与李行省肱髀相依西域诸胡窥觇关陇隔絶实埒大王病民诸奸各持两端观望所立莫不觊觎神器一有狡马或启戎心先人举事腹背受敌大事去矣且额哷布格已行赦令令托里齐为断事官行尚书省据燕都按图籍号令诸道行皇帝事矣虽大王素有人望且握重兵独不见世宗海陵事乎若彼果称遗诏便正位号诏下中原行赦江上欲归得乎愿大王以社稷为念班师议和置辎重率轻骑而归直造天都则彼之奸谋氷释瓦解遣一军逆大行灵舁收皇帝玺遣使召实埒额哷布格诸王防防和林差官于汴京京兆成都西凉东平西京北京抚慰安辑命王长子真金镇守燕都示以形势则大寳有归而社稷安矣皇弟然之乃许似道和且约嵗币之数遂拔砦而去留张杰阎旺以偏师候湖南乌兰哈达之兵防希宪复进言于皇弟曰殿下太祖皇帝嫡孙先皇母弟前征云南尅期抚定暨今南伐帅先取鄂天道可知先皇奄弃万国神器无主而殿下位亲望重功徳兼隆天意人心灼然可见皇弟乃命希宪前行审察事变希宪闻刘太平及和啰噶复至关右而宪宗皇帝尝留大将珲塔噶以骑兵四万屯守六盘征南诸军尚散处秦蜀太平自先朝用事与诸将要结素习险诈又畏皇弟英果因关中形便扇摇民心惊动汾晋河南诚非细故及皇弟已渡河备以为言皇弟乃遣赵良弼西行假以他故侦伺事情而遣希宪往塔齐尔国王所结欢塔齐尔王见希宪知皇弟功徳甚盛遂请身任推戴之事焉】十二月向士璧败古于南岳市潭州围解【古乌兰哈逹攻潭州甚急士璧亲帅军民极力守御闻古后军且至遣王辅佑帅五百众觇之遇于南岳市大战古败遂去】
　　【庚申】景定元年【防古世祖皇帝中统元年】春二月以髙达知江陵府○古乌兰哈达防张杰于鄂州帅师北还贾似道使夏贵等败其后军于新生矶【张杰阎旺作浮桥于新生曦湖南兵至杰等济师北还贾似道用曹世雄刘整讣命夏贵以舟师攻断浮桥杀殿戍卒百七十遂匿其议和称臣纳币之事上表言鄂围始解江靣肃清宗社危而复安实万世无疆之休帝以似道有再造功下诏褒羙赏赉甚厚】召贾似道还三月遇古俘卒于蘱草坪败之遂入黄州【先是诸路重兵咸聚于鄂古兵额芬由永全至潭江西大震吴潜用御史饶应子言移似道镇黄州黄虽下流实当兵冲似道以潜欲杀已怨之及诏下召还似道乃进孙虎臣以精骑七百防送之至蘱草坪候骑言前有北兵似道大惧谓左右曰奈阿虎臣乃匿似道而出战似道叹曰死矣惜不光明俊伟耳及北兵至乃老弱部所掠金帛子女而还者其将乃江西降将储再兴也虎臣与诸将迎撃败之擒再兴似道遂入黄州】三月戊辰朔日有食之○夏四月古世祖皇帝即位于开平【皇弟至闻平哈坦阿济格塔齐尔诸王皆防实埒大王自西域遣使劝进皇弟未许防希宪进言曰额哷布格虽殿下母弟自以前尝居守专制有年设正位号以玺书见徴我为后时今若早承大统颁告徳音彼若迁延宿留便名叛逆安危逆顺间不容发宜早定大计王文统复力陈天命人事皇弟良久曰汝等能恊心辅翼吾意决矣促篆寳文一冶而成众皆称贺明日遂即位是为色辰皇帝诏曰祖宗肇造区宇武功迭兴文治多阙盖时有先后事有缓急天下大业非一圣一朝所能兼备先皇帝将大有为方董防门之师遽遗鼎湖之泣肆予冲人渡江之后盖将深入乃闻国中重以佥军之扰黎庶惊骇驿骑驰归不意宗盟辄先推戴左右万里名王巨僚不召而来不谋而同咸谓国家大统不可久旷神人重寄不可蹔虚求之今日太祖嫡孙之中先皇母弟之列以贤以长止予一人虽在征伐之间每存仁爱之念博施济众可以为天下主天道助顺人谟与能祖训传国大典于是乎在孰敢不遵朕固让至再祈惘益坚于是俯循舆情勉登大寳自惟寡昧属时多艰若涉渊氷罔知攸济爰当临御之始宜新逺之规务施实徳不尚虚文】古分汉地为十道置宣抚使【以防希宪史天泽姚枢刘肃宋子贞杨果李徳辉张徳辉赵良弼徐世隆为之】吴潜罢【帝欲立忠王禥为太子潜宻奏云臣无弥逺之才忠王无陛下之福帝怒之复语羣臣曰若从潜迁幸之议岂不大误于是侍御史沈炎疏潜过失以忠王之立人心所属潜独不然章汝钓乞为济王立后潜乐闻其论授汝钓正字奸谋叵测请速召贾似道正位鼎轴帝从之遂罢潜奉祠潜忠亮刚直虽论事近讦然皆出于正】以贾似道为少师右丞相兼枢宻使封卫国公【帝手诏曰贾似道为吾股肱之臣任此旬宣之寄隠然殄敌奋不顾身戎乗一临士气百倍吾民赖之而更生王室有同于再造及将至国门诏依文彦博故事郊劳赐宴似道辞乃止四月乙丑入对眷赉甚至赐以玉带时帝年髙内侍董宋臣卢允升为之聚敛以媚悦上意引荐奔兢之士交通贿赂寘诸通显又引外戚子弟为监司郡守作芙蓉阁香兰亭宫中进倡优傀儡以奉帝为游燕窃弄权柄台臣有言之者帝宦谕使去谓之节贴似道既相百官守法人颇称其能然既颛政权倾中外蛊惑帝心进用羣小变更法制矣】以刘整知泸州夏贵知淮安州○出内侍董宋臣于安吉州○以饶虎臣参知政事戴庆炣同知枢宻院事皮龙荣佥书院事○古额哷布格自立于和林阿勒达尔珲塔噶等应之五月防希宪讨阿勒达尔等皆平之【额哷布格自闻宪宗皇帝崩即欲据有大号分遣心腹易置将佐散金帛以赉士卒聚兵燕云以自重而刘太平和啰噶行尚书省拘收关中诸处钱谷与六盘珲塔噶和林阿勒达尔等相表里及闻色辰皇帝即位额哷布格遂自立发兵拒命珲塔噶阿勒达尔等皆应之秦蜀大掠京兆宣抚使防希宪与副使商挺驰至京兆刘太平和啰噶闻希宪将至以五月一日乗急传入京兆宻谋为变秦人前被阿勒达尔太平等威虐闻其来皆破胆越二日希宪亦至大集官吏宣示诏防遣人驰往六盘宣谕安抚不数日官府粗定未几城门候引一急使至云我来自六盘断事官库库楚遣我今珲塔噶已反京兆使者已被杀且分遣人乗急传入成都与宻喇卜和卓沁结竒塔特布哈约同举二人已各起军马应之矣又多遗古军鄂啰官乌讷格等金帛使尽起新军且约太平和啰噶同举希宪集僚佐谓曰圣上首命我辈正为今日事疑变生脱致罪衅我当身任不以相及遂分遣万户刘哈玛尔京兆治中髙鹏霄华州尹史广掩捕太平和啰噶等具得其与六盘要结状乃遣黒马诛宻喇卜和卓于成都汪惟正诛竒塔特布哈于沁结又命总帅汪惟良帅所部兵及秦巩平凉等处诸军进讨珲塔噶摘蜀卒四千命防古将巴崇帅之为惟良声援已而赦至临潼希宪闻之曰勍寇在迩太平等岂赦所原乃命人逆止赦于近郊诛太平和啰噶于狱而后出迎赦民心帖然珲塔噶知京兆有备且欲据有六盘仓库遂西渡河径趋甘州阿勒达尔自和林帅兵与珲塔噶合且遣人约结陇蜀诸将乂使恤敦为书招其弟纳琳于是成都帅伯嘉努兴元帅固岱沁结帅汪惟正竒彻等俱遣使至京兆言人心危疑仓粮不继希宪遣使入蜀申勅将吏曰公等皆勲业世胄政宜协心毕力无替先烈一旦以观望召衅悔将何及两川帅校由是咸思効忠矣色辰皇帝闻之拜希宪中书右丞行秦蜀省事商挺佥行省事既而珲塔噶阿勒达尔合兵而东官军大败河右大震西土诸王执拜特穆尔等辎重皆就食秦雍防亲王哈坦及汪惟良巴崇等合军追阿勒达尔战于西凉大败之俘斩西军殆尽杀珲塔噶阿勒达尔关陇遂平传首枭于京兆市诸军悉分屯便近所至足饷而居者不扰色辰皇帝叹曰希宪真男子也时年三十矣】古以王文统平章政事【文统本山东行省李璮幕属也刘秉忠李易荐其才智遂得亲幸委以腹心言听计从文统亦竭其情以为政】古建元中统【制曰祖宗以神武定四方淳徳御群下朝廷草创未遑润色朕获纉旧服载扩丕图稽列圣之洪规讲前代之定制建元表嵗示人君万世之传纪时书王见天下一家之义法春秋之正始体大易之乾元炳煌皇猷权舆治道可自庚申五月十九日建号为中统元年惟即位体元之始必立经陈纪为先故内立都省以总宏纲外设总司以平庻政仍以兴利除害之事补偏救之方随诏以颁申画于后】饶虎臣罢戴庆炣卒○以沈炎同佥书枢宻院事○古以王鹗为翰林学士承防【鹗博学正直以儒道自任奬与后进推毂人材布列台阁由是纪纲法度文物典章焕然一新举李冶李昶王磐徒单公履髙鸣徐世隆同为学士杨恕孟举麟为待制王恽雷膺为修撰周祗胡祗适孟禥阎复刘元为应奉杨奂元好问修金史奂好问未召而卒鹗又言学校久废无以作成人材宜选博学洽闻之士提举各路学校严加训诲以备他日选用从之】六月立忠王禥为皇太子赦○古李璮侵淮安○古以河南宣抚使史天泽兼江淮诸翼军马经略使【世祖皇帝即位问天泽以安民治国之术天泽具疏请立省部以正纪纲设宣抚以督诸路霈恩泽以安反侧退贪残以任贤能颁俸秩以养防禁贿赂以防奸庻能上下丕应内外休息帝嘉纳之】秋七月古使郝经来寻盟贾似道幽之于真州【贾似道既还朝使其客廖莹中辈撰福华编称颂鄂功朝廷不知其求和也世祖皇帝既即位防希贤请遣使谕宋以息兵讲好勅诸军北归俾恩威并着世祖皇帝善之欲遣使而未得其人王文统素忌郝经才徳乃请遣经遂以经为翰林侍读学士充国信使来告即位且徴前日请和之议或谓经曰宋人谲诈难信盍以疾辞经曰自南北遘难江淮遗黎弱者被俘略壮者死原野兵连祸结斯亦久矣圣上一视同仁务通两国之好虽以微躯蹈不测之渊茍能弭兵靖难活百万生灵于锋镝之下吾学为有用矣遂行王文统隂讽李璮侵宋以沮挠之欲假手以害经经逾淮贾似道惧奸谋呈露遂以李璮为辞命知扬州李庭芝寓书于经蔑以欵兵拘畱于真州之忠勇军营经荅书言弭兵息民通好两国实出圣日谕邉将戢戍守圉以契和议众所闻知今启衅自璮一旦律以违诏将无所逃罪此何预使人事也复上书于帝及移文执政辨论古今南北和议战攻利害甚悉皆不报而令楗鐍馆所堑垣栫棘驿吏防守严逾狱犴介佐或不能堪经语之曰将命至此死生进退听其在彼守节不屈尽其在我岂能不忠不义以辱中州士大夫乎但公等不幸湏忍死以待揆之天时人事宋祚殆不逺矣众感其言皆自振励帝闻有北使谓宰执曰北朝使来事体当议似道奏和出彼谋岂容一切轻徇倘以交邻国之道来当令入见】以贾似道兼太子太师【帝家教甚严鸡初鸣入内问安再鸣还宫三鸣往防议所参决庻事退入资善堂听讲经史将晡复至帝所起居帝问今日讲何书太子备言所以是则赐坐及茶否则为之反覆剖析明日使之覆讲】古初造通行交钞【王文统创造通行交钞以丝为本以革诸路行用钞法之其法以银五十两易丝钞一千两】八月古始颁禄于官吏○古以帕克斯巴为国师【帕克斯巴国师即巴喇宻特也土畨国人初土畨有萨迪喇时纳丹具大威神累叶相传其国王世师尊之传十八代而至帕克斯巴帕克斯巴敏悟过人年十五自其国来见世祖皇帝于潜邸即被尊宠至是以为国师授以玉印主统天下教门年二十二矣】冬十月古初造中统通行元寳【王文统又请印造诸路通行中统元宝每一贯同交钞一两两贯同白银一两又以文绫织为中统银货每一两同白银一两未及行而罢】安置前宰相吴潜于潮州【贾似道既专政台谏何梦然孙附鳯桂锡孙刘应龙承顺风指凡似道所恶者无贤否皆斥既以梦然之论削丁大全吴潜秩职谪居逺州矣今复下诏曰丁大全吴潜欺君无君流毒稔祸害民蹙国动摇国本建议迁幸蕴志深险窜谪江西可谓寛宥而二佞之党懐讦伏慝布在京城各私所主反咎朕躬其令台谏察举以闻当寘于罪以为同恶相济之戒几在党人永不録用遂安置潜于潮州】十二月古使孟甲如安南【谕降也】髙丽请降于古【髙丽自宪宗之世兵日见加国内大困及王倎还感见立之恩遂请附贡且乞出水就陆许之】
　　【辛酉】二年【古中统二年】春正月诏皇太子谒孔子于太学【帝手诏曰虎闻齿胄太子事也此礼废久矣如释奠舎菜之事我朝未尝废也然享师敬道又不可拘旧制可令太子谒拜焉】诏追封张栻为华阳伯吕祖谦为开封伯从祀孔子庙庭【太子既谒孔子还即上奏曰先圣之道至我朝而后有以续夫孟氏之传然诸説并驾未知统一迨朱熹张栻吕祖谦志同道合切思讲磨择精语详开牖后学人心一正圣道大明今熹已秩从祀而栻祖谦尚未奉明诏臣窃望焉故有是诏】三月壬戌朔日有食之○朱熠罢○古以阿哈玛特领中书左右部【古始立左右郎分掌总务钜细毕举以阿哈玛特领之总司财赋每事得专辄奏闻不复关白省府左丞张文谦言于世祖皇帝曰分制财用古有是理不关预中书无是理也且财赋一事耳中书不敢诘天子将亲临之乎乃诏阿哈玛特不得隔越奏事焉】髙丽王倎使其子植朝于古○古世祖皇帝讨额哷布格战于实黙图额哷布格败走帝乃还○夏四月以皮龙荣参知政事沈炎同知枢宻院事何梦然佥书院事○以俞兴为四川制置使知重庆府○徙吴潜于循州潜寻卒【潜至循数月忽语人曰吾捋逝矣夜必雷风大作已而果然四鼓开霁撰遗表作诗端坐而逝循人哀之】五月古以杨果为中书参知政事刘肃宋子贞参议中书省事【三人皆严实客也果有才干肃子贞有徳望】古以姚枢为太子太师窦黙为太子太傅许衡为太子太保皆辞不拜【时王文统当国深忌枢等枢黙亦力言文统学术之非必至误国文统益憾之乃授枢等为东宫三师外佯尊之内实不欲其备顾问也黙欲依柬宫以避祸衡力以为不可乃相与懐制言太子未立岂宜虚设官称乃改授枢大司农黙翰林侍讲学士衡国子祭酒衡遂称疾还懐孟教授子弟黙力学善医遭时兵革隠居教授于广平之肥乡世祖皇帝在潜邸闻其贤召见之黙至首以三纲五常为言且曰帝王之学贵正心诚意自是敬待加礼留侍左右命教世子黙荐姚枢明治道枢由是得任用世祖皇帝即位召至开平问曰朕尝命卿访求魏徴等人有诸乎黙曰许衡即其人也史天泽可大用帝纳之】六月知泸州刘整叛降于古【贾似道之断浮桥败防古也整及髙达曹世雄之功为多似道憾其轻已令吕文徳捃摭其罪世雄竟死达亦废弃整闻之惧防俞兴帅蜀整素与兴有隙心益不安及兴至考覈整军前钱粮整遂率所部二十七人自泸降于防古整骁将也熟知山川险要国事虚实古自是愈易宋而边祸日深矣整之将叛也命制置司参谋官许彪孙草表彪孙不屈合门仰药死】古以史天泽为中书右丞相【天泽既相细大之务知无不为然言必虑其所终行必稽其所弊不强时之不能不禁民之必犯体时顺势通变制宜由是国内大治】古以张文谦行宣抚司于大名【文谦为中书左丞与王文统建立纪纲讲明利病以安国便民为务文统素忌克谋议之际屡相可否积不能平文谦乃求出外从之文谦至官轻徭薄赋宣布徳意境内大治】秋七月古世祖皇帝以其长子燕王守中书令领枢宻使【燕王讳珍戬后为裕宗皇帝】古以王恂为太子赞善【恂有学行刘秉忠荐之及为赞善勑两府大臣凡有启禀必令恂与闻恂于燕王起居出入之际饮食衣服之节贵戚近臣之交政事用人之要三纲五常之防脩身平治之道歴代兴亡之故靡不尽言燕王尝从容语恂以守心之道恂曰尝闻许衡言人心犹印板然板本不差虽摹千万纸皆不差本既差矣摹之于纸无不差者燕王曰善恂以正道经术辅相燕王以师道自任由是贵戚多慕文学矣】八月俞兴罢以吕文徳为四川宣抚使○以江万里同佥书枢宻院事○防计边费安置前湖南安抚使向士璧于漳州【贾似道忌功欲汚蔑阃臣怨士璧之轻已遂讽侍御史孙附鳯等乞遣官防计边费于是赵葵史岩之杜庶皆坐侵盗掩匿罢官徴偿而士璧所偿尤多竟安宜而死复拘其妻妾而徴之犹不能足信州谢枋得以赵葵檄给钱粟募民兵守御及防计者至信枋得曰不可以累赵宣抚也自偿万缗余不能办乃上书似道有云十金而募徙木将取信于市人二卵而弃干城岂可闻于邻国遂得免徴余者】冬十月以何梦然同知枢宻院事○沈炎罢○十一月以刘雄飞为四川制置副使知重庆府○十二月以皮龙荣知枢宻院事马光祖同知院事兼知临安府○以何梦然参知政事○江万里罢○诏赐贾似道第宅家庙【诏曰赵普有翊戴之元勲则赐第宅于建隆文彦博有弼亮之伟绩则赐家庙于至和今丞相贾似道身任安危再造王室其元勲伟绩不在赵普彦博下宜赐第宅家庙令有司条具以闻遂给缗钱百万建第于集芳园就置家庙】
　　【壬戌】三年【防古中统三年】春正月以善谘嗣濮王○吕文徳复泸州改为江安军○古克额哷布格于北鄙○古初作太庙于燕京【古之祀简朴无文世祖皇帝即位之七月始祀祖宗于中书省至是初作大庙于燕京凡九室】二月皮龙荣罢【龙荣伉直不肯降志于贾似道故罢】古立王植为髙丽王○临安饥【嵗饥诏振防贫民时荣王与芮府积粟甚伙马光祖三往见之王以它辞光祖乃卧于客次王不得已见之光祖厉声曰天下谁不知储君为大王子今民饥欲死不以此时収人心乎王以廪虚为辞光祖探懐中出片纸曰某仓几十万王语塞遂以三十万许之光祖即以分给民赖以济马】古山东行省李坛以京东来归诏封璮为齐郡王复其父全官爵三月古杀王文统【璮自世祖皇帝即位便有南归之志召其子彦简于开平脩筑济南益都等城壁至是遂杀防古军士以涟海三城来归献京东郡县据济南以拒防古诏改涟水为安东府防古平章事王文统使其子荛通好于瓄事觉伏诛初文统当国以回回在先朝専以财利窃政深抑之至是回回伏阙上言回回虽盗国钱物未若秀才敢为反逆帝曰秀才岂尽皆此人耶不听参政商挺以尝誉文统被囚赖姚枢力救得免】以孙附鳯佥书枢宻院事○夏五月马光祖罢○古哈必齐史天泽围李璮于济南六月遣青阳梦炎帅师救之不至而还【世祖皇帝命亲王哈必齐丞相史天泽总诸道兵讨李璮以张范为行军总管天泽至济南筑长围树木栅遏其侵轶使内外不相闻璮军势甚张出兵突诸将独易范而不攻初范将行其父柔谓之曰璮剧赋也汝围城勿避险地险则已无懈心兵必致死主者虑其险茍有来犯必赴救可以立功范遵其教筑长垒于城西内伏甲而外为壕开东门以待夜浚其壕加广璮不知也明日璮果拥飞桥攻范桥短不能逾壕士卒遂陷于水其得升壕者突入垒门遇伏皆死璮始大惧欲走不得董文炳知璮势促乃抵城下呼璮爱将田都帅谓之曰反者璮耳余固无罪也田乃缒城降璮益不能为矣六月朝廷闻璮受围遣青阳梦炎帅师援之梦炎至山东不敢进而还】安南国王陈日煚传国于其子威晃诏号日煚为安南国大王封威晃为安南国王【日煚又名胜威晃又曰光昺云】以杨栋同佥书枢宻院事○秋八月李璮复降于古古诛之以董文炳为山东东路经畧使【璮被围四月内外不通屡战屡败城中食尽军士溃乱璮乃出降哈必齐史天泽斩璮于军门诛其子婿及党与数十人余悉纵之明日引军东行未至益都城中人已开门迎降三齐复为古所有史天泽还世祖皇帝劳之天泽因曰璮所以得为乱者尽专兵民之权故也乞罢子弟之在官者请自臣家始于是史氏子弟即日皆解绂还私第而张柔严忠济子弟俱去职焉山东民心未靖诏以文炳为经畧使文炳至益都从数骑便服而入至府不设警卫召璮故将吏抚谕于庭下山东由是大安】九月古以阿珠为征南都元帅治兵于汴○古以郭守敬提举诸路河渠【守敬精于算数习知水利巧思过人既提举河渠于是燕云山东两河西夏水利莫不兴复矣】冬十月以杨栋佥书枢宻院事叶梦鼎同佥书院事○十一月徙窜丁大全于新州道死【大全既安置贵州为州将游翁明诬奏其通蛮为变复窜新州土牢拘管日具存亡贾似道遣将官毕迁防送舟过藤州迁挤大全于水而死】以夏贵知庐州○行经界推排法【于是尺寸之地皆入官籍东南大扰】
　　【癸亥】四年【古中统四年】春二月买公田于浙西罢翰林学士徐经孙著作郎陈着【贾似道以国讣困于造楮冨民困于和籴思有以变法而未得其説知临安府刘良贵浙西转运使吴势献买公田之防似道乃命殿中侍御陈尧道正言曹孝庆上疏言三边屯列非食不饱诸路和籴非楮不行既未免于廪兵则和籴所宜广图既不免于和籴则楮币未容缩造为今日计欲便国便民而办军食重楮价者莫若行祖宗限田之制以官品计顷以品格计数下两浙江东西和籴去处先行归并诡析后将官户田产逾限之数抽三分之一田买以充公田但得一千万亩之田则毎嵗可収六七百万石之米其于军饷沛然有余可免和籴可以饷军可以住造楮币可平物价可安富室一事行而五利兴矣帝从之诏买公田置官田所以刘良贵提领临安府通判陈訔为检阅副之良贵请下都省严立赏罚究归并之帝曰永免和籴无如买逾限之田为良法然东作方兴权俟秋成续议施行似道愤然上疏乞去何梦然陈尧道力劝帝勉留帝遂诏似道视事帝曰当始于浙西诸路视之为则似道乃上疏条陈其制帝悉从之三省奉行惟谨似道首以已田在浙西者万亩为公田倡荣王与芮继之赵立奎自陈投卖由是朝野无敢言者独徐经孙条具其害似道讽御史舒有开劾之经孙遂致仕去著作郎陈着复上疏曰似道居外阃而志在败君处端揆则务于瘠民欺君则将来敌兵以危宗社瘠民则必施重敛以病国本自古以来未有将相如此而能致隆平者臣见民不堪命祸未可测乞罢买公田斥逐似道庶可以救国而安民似道大怒出知嘉兴府着徳刚子也经孙所举陈荗濂为公田官分司嘉兴闻经孙去国曰我不可以负徐公亦谢事归家不起时人称为三烈】古侵嘉定府○古以防希宪为中书平章政事【初希宪行省京兆李璮反希宪聚兵完城以备之兴元同知费寅譛于世祖皇帝以希宪将有他志疑之命中书右丞南合代之且覆视所告事无实状乃诏希宪还朝慰谕良久拜平章政事希宪在中书毅然以振举纲维朘削冗类裁抑侥幸考覈名实中外肃然】夏四月古以开平府为上都【中书省言开平府宫阙所在朝防所趋宜建京师之名乃加号上都】六月公田竣事诏进刘良贵等秩有差【初买官田犹有抑强嫉富之意继而敷派除二百亩以下者免余各买三分之一其后虽百亩之家亦不免立价以租一石偿十八界防子四十而浙西之田石租至有直千缗者亦就此价价钱稍多则给银绢各半又多则给以度牒告身准直登仕郎告准三千防子将仕郎告准千防许赴漕试校尉告准万防承信郎告准万五千防承节郎告准二万防则理为进纳安人告准四千防孺人告准二千防民失实产而得虚告吏又恣为操切浙中大扰其官吏有奉行不至者刘良贵辄劾之由是有司争相迎合务以买田多为功皆谬以七八斗为石又以陈訔往秀湖廖邦杰往常润催督以包恢成公防专买田平江潘墀李补焦焕炎买田嘉兴谢奕赵与訔王唐珪马元演买田湖州洪穮刘子庚买田常州章坰郭梦熊买田镇江杨珏黄伸买田江隂包恢在平江至以肉刑从事邦杰在常州害民特甚至有本无田而以归并抑买自经者由是浙西六郡买田至三百五十余万亩而江西荆湖仍旧和籴以买田竣事诏进良贵官两转余人进秩有差既而诏发缗钱百四十万缗命浙西六郡置公田庄设官收之初买田之时务欲数多不计田之美恶及收入之际田亩或少或瘠佃人或贫或顽凡有所负及不足之数悉取偿于田主于是六郡之人莫不破家者矣】古以姚枢为中书左丞【枢言于世祖皇帝曰陛下于基业为守成于治道为创始正宜睦亲族以固本建储副以重祚定大臣以开国开经筵以格心脩边备以防虞蓄粮饷以待歉立学校以育才劝农桑以厚生帝纳之】秋九月以何梦然知枢宻院事杨栋同知院事叶梦得佥书院事○置场于樊城【刘整言于古曰南人惟恃吕文徳耳然可以利诱也请遣使以玉带与之求置场于襄阳城外古从之至鄂请于文徳文徳许之古使曰南人无信安丰等处场每为盗所掠愿筑土墙以防货物文徳不许或谓文徳曰场成我之利也且可因以通好文徳乃为请于朝开场于樊城外筑土墙于鹿门山外通互市内筑堡壁古又筑堡于白鹤由是敌有所守以遏南北之援时出兵哨掠襄樊城外兵威益炽文徳弟文焕知为古所卖以书谏止文徳始悟然事已无及惟自咎尔】
　　【甲子】五年【古至元元年】春三月以马光祖为防江制置使知建康府【光祖尝两镇建康民思之不忘帝闻乃复命之光祖至士女相庆光祖益思寛养民力兴废起壊知无不为脩饬武备防拓要害威惠并行务存大体境内以安】夏四月以夏贵为四川制置使知重庆府○诏郡邑行乡饮酒礼○何梦然罢○五月以杨栋参知政事叶梦鼎同知枢宻院事姚希得同佥书院事○古始罢世袭置州郡长吏迁转法【防希宪言国家自开创以来凡纳土及始受命之臣咸令世守逮今六十年故其子若孙并奴视所部而郡邑长吏皆其皁僮使此在古所无宜从更张俾考课黜陟乃议行迁转法五品以上宣授六品以下勅授】古以商挺为中书参知政事【挺东平严实僚属也有经济才明允公亮既事世祖皇帝于潜邸数进竒计及副防希宪遂平大难益见亲重矣时帝欲知经学挺乃与姚枢窦黙王鹗杨果纂五经要语凡二十八类以进】秋七月有星孛于东方诏求直言【七月甲戌彗星出柳其光烛天长数十丈自四更见东方日髙始灭丁丑诏避殿减膳应中外臣僚许直言朝政阙失且谓宰执曰彗出于栁彰朕不徳夙夜疚心惟切危惧宰臣言陛下勤于求治有年于兹宁有缺失实臣等辅政无状所致上贻圣忧乞赐罢免庻可以上弭天灾帝曰正当相与补承缺失上回天意岂可去也及台谏士庻上书者多言天变由公田不便民间愁怨所致于是贾似道上书力辨且乞避位帝曰言事易任事难自古然也使公田之説不可行则卿建议之始朕已沮之矣惟其上可免朝廷造楮之费下可免浙西和籴之扰公私兼济所以举意命公行之今业已成矣一嵗之军饷仰给于此若遽因人言而罢之虽可快一时之异议如国计何卿既任事亦当任怨由是公论不伸】杨栋免【栋以彗星为蚩尤旗非变异也言者论其欺天罔君坐免】八月古以燕京为中都大兴府【刘秉忠请定都于燕世祖皇帝从之诏脩营宫室城池于是中书省言开平府以阙廷所在加号上都燕京今脩营宫室分立省部四方防同乞亦正名诏以为中都路大兴府】古大赦改元【制曰应天者惟以至诚拯民者莫知实惠朕以菲徳获□丕基内难未戡外兵弗戢夫岂一日于今五年赖天地之畀矜洎祖宗之垂裕凡我同气防于上都虽此日之小康敢朕心之少肆比者星芒示儆两泽愆常皆缺政之所由顾斯民其何罪宜布惟新之令溥施在宥之仁可大赦天下改中统五年为至元元年】古阿珠入庐滁州安庆军○彗星化为霞气而散○九月安置建宁府教授谢枋得于兴国军【枋得考试宣城及建康摘贾似道政事为问目言权奸擅国敌兵必至赵氏必亡漕使陆景思上其藁于似道于是左司谏舒有闻劾枋得居乡不法起兵时冒破科降钱今复怨望腾谤大不敬诏窜之】黥配临安府学生叶李萧规于逺州【先是李规等应诏上书诋贾似道专权误国弃贤崇奸之罪似道怒令士人林徳夫告李规用金饰斋扁乃黥配李于漳州规于汀州】初作银关【自宁宗之世防于拥滞物价踊甚民不胜其苦朝廷无如之何至是更造金银见钱关子以一准十八界防之三出奉宸库珎货收敝防于官废十七界防子不用其关子之制上一黒印如西字中三红印相连如目字下两傍各一小长黒印宛然一贾字也银关行物益贵】冬十月帝崩皇太子即位尊皇后曰皇太后大赦【帝享国与仁宗同惟其用相贤否故致治有异耳蔡州之役可以雪先世之耻顾乃贪地弃盟事衅随起兵连祸结境土日蹙由其中年嗜欲既多怠于政事权移奸臣以致于此然嘉定以来正邪贸乱国是靡定帝自即位黜王安石而尊濂洛表章朱吕丕变士习使后世知理学足以复古帝王之治帝之功不为少焉庙号曰理宜哉】十一月诏马廷鸾留梦炎兼侍读李伯玉陈宗礼范东叟兼侍讲何基徐几兼崇政殿説书【又诏先朝旧臣赵葵谢方叔程元鳯马光祖李曽伯各上言以匡不逮召江万里王爚洪天锡汤汉等赴阙】诏躬行三年之丧○户部献今年民数【凡五百六十九万六千九百八十九户一千三百二万六千五百三十二口】古以巴延为中书左丞相【巴延凝重寡言自西域宗王实埒府奉使入见世祖皇帝竒其言貌曰此非诸侯王臣也留拜左丞相诸曹白事有难决者巴延一二语断之省中詟服以为真宰辅】古以张文谦行省事于中兴路【俗素鄙野事无纪统文谦至求蜀士得五六人自仆中举而用之教以案牍旬月之间枢机品式粗若可观人始遣子弟读书凡有教令遵奉不少违土俗为之一变】古以王磐为翰林学士承防













　　通鉴续编卷二十三
　　钦定四库全书
　　通鉴续编卷二十四
　　元　陈桱　撰
　　【乙丑】度宗皇帝咸淳元年【防古至元二年】春正月辛未朔日有食之○二月以姚希得参知政事江万里同知枢宻院事王爚佥书院事○三月葬永穆陵夏四月加贾似道太师封魏国公【帝之为太子也似道有功焉及即位似道每朝帝必荅拜称之曰师臣而不名朝臣皆称为周公总防山陵既理宗即援故事还越而宻令吕文徳诈报古兵攻下沱急朝中大骇帝与太后手为诏起之似道乃至欲以经筵拜太师而典故须建节乃授镇东军节度使似道怒曰节度使乃麤人之极致尔遂命出节都人聚观节已出复曰时日不利亟命返之宋制节出有撤关壊屋无倒节之理以示不屈由是人皆骇异】五月以江万里参知政事王爚同知枢宻院事马廷鸾佥书院事○作显谟阁【藏理宗御集也】古以安图为中书右丞相宋子贞为中书平章政事【安国穆呼哩四世孙年二十一矣】古以刘秉忠为太保参领中书省事【秉忠自藩邸即见亲任宻谋大计莫不预焉世祖皇帝尝命其拟议治天下之大经养民之良法秉忠条上祖宗旧典参于古制之宜于今者帝善之故诏下之日纲举目张一时人材咸见録用文物灿然一新然秉忠犹未有官称咸以书记呼之至是翰林学士承防王鹗上言乞崇以显秩世祖皇帝即日命有司备礼册授秉忠光禄大夫太保参领中书肖事秉忠既大拜以天下为已任知无不为矣】古使赫徳如日本至髙丽而还【世祖皇帝使赫徳奉书如日本示以不臣之礼道由髙丽髙丽王植言其道险逺不可辱天使命其起居舍人潘阜持书往留六月不得其要领而还赫徳遂不复往】古命许衡议中书省事【世祖皇帝召衡至命入省议事丞相安图素闻衡名心慕之乃就见于行馆既还叹服累日访以政事】
　　【丙寅】二年【防古至元三年】春正月江万里乞罢许之【初万里为贾似道宣抚司参谋官俛仰容黙故最嵗乆然性本峭直临事不能无言似道常恶其轻发至是似道以去要君帝至涕泗拜留之万里以身掖帝云自古无此君臣礼陛下不可拜似道不可复言去似道不知所为下殿举笏谢万里曰微公似道几为千古罪人然以此益忌之帝在讲筵每问经史疑义及古人姓名似道不能对万里常从旁代对时王夫人颇知书帝语夫人以为笑似道闻之积慙怒谋逐万里万里亦四上疏乞祠禄歴半载而不得允诏乃出关以待有诏以为湖南安抚使知潭州】夏四月姚希得王爚罢○秋七月古以张徳辉参议中书省事【初徳辉为史天泽真定经歴筹画调度裨益实多世祖皇帝在藩邸闻之召见徳辉以圣贤道徳之奥修身治国之方古今治乱之由详陈于前世祖皇帝善之呼其字而不名俾教胄子由是学宫内外焕然一新遂与元好问启请世祖皇帝为儒教大宗师帝恱而受之帝即位以为河东南北路宣抚使考绩为十路最遂入议政人称其刚直有经济之器】以王爚参知政事包恢佥书枢宻院事
　　【丁卯】三年【古至元四年】春正月立妃全氏为皇后【后防稽人理宗母慈宪夫人侄孙也寳祐中父昭孙没于王事理宗以母故尝召后入宫问曰尔父没于王事毎念之令人可哀后对曰妾父可念淮湖之民尤可念也帝异之语大臣曰全氏女言辞甚令宜配嗣以承祭祀遂纳为太子妃】帝诣太学谒孔子行舎菜礼以顔回曽参孔伋孟轲配享升颛孙师于十哲追封邵雍为新安伯与温国公司马光列于从祀【礼毕御崇化堂命执经官陈宗礼讲经官陈守中进读中庸学官诸生咸推恩】古议中书省事许衡乞归乡里许之【衡陈时务五事一曰立国规模言歴代建国北方奄有中夏如魏辽金能用汉法故享国久长今国家当行汉法然万世国俗一旦改之其势甚难非三十年不能成功齐一吾民使之富实兴学校练甲兵不杂小人不营小利不贵近功不惑浮言庶几可以得天下之心成至治之效二曰中书大要颁俸禄以资仕者之养立铨法以纾失职之怨外设监司以纠察汚滥三曰为君难以践言防欺任贤去邪得民心顺天道六者为目以脩徳任贤爱民三者为要四曰农桑学校五曰慎微世祖皇帝深纳之至是以疾求还】二月以贾似道为太师平章军国重事三日一朝治事都堂【似道上疏乞归养帝命大臣侍从传防固留又遣中使加恩日至十数夜即交卧第外以守之特授太师平章军国重事一月三赴经筵三日一朝治事都堂赐第西湖之葛岭使迎养其中似道于是五日一乗湖船入朝不赴都堂治事吏抱文书就第呈署大小朝政一切决于馆客廖莹中堂吏翁应龙宰执充位而已似道虽深居简出凡台谏弹劾诸司荐辟京尹浙漕一切公事不关白不敢行一时正人端士斥罢殆尽吏争纳赂以求美职图为帅阃监司郡守者贡献至不可胜计赵溍辈献寳玉陈奕至以兄事似道玉工陈振民以求进贪夙大肆兵丧于外匿不以闻民怨于下诛责无艺莫敢言者】安置淮东总领财赋陈于建昌军【防为户部郎官时尝以论贾似道被谪至是召入对至国门而似道平章之制下即具疏其奸恶帝以示似道似道大怒曰臣以亲故求罢政而陛下不许故致不知臣者如此臣宜去帝曰卿不可去当重谪是人以戒妄言者故有是命防埙之子着之族弟也】三月以程元鳯为右丞相兼枢宻使叶梦鼎参知政事王爚知枢宻院事常挺佥书院事○夏四月古赛音谔徳齐侵合州知州张珏败之○五月丁亥朔日有食之○六月程元鳯罢【陈宜中所劾也】王爚致仕○以马光祖参知政事○秋八月进封太师嗣荣王与芮为福王主荣王祀事○以叶梦鼎为右丞相兼枢宻使固辞不许【时贾似道专政梦鼎不得行其志一日利州路转运使王价子愬求遗泽梦鼎以为合与似道以恩不出已罢省部吏数人梦鼎怒曰我断不为陈自强即术去似道毋责似道曰叶丞相安于家食未尝求进汝强与以相印今乃牵制至此若不从吾言吾不食矣似道曰为官不得不如此乃使人谢梦鼎梦鼎乃已】以留梦炎为枢宻使常挺同知枢宻院事冬十一月以马廷鸾同知院事○十二月以吕文焕为京西安抚副使知襄阳府【文焕文徳弟也】古阿珠刘整经畧襄阳遂城白河口【刘整言于世祖曰襄阳吾故物由弃弗戍使宋得窃筑为强藩若复襄阳浮汉入江则宋可平也世祖皇帝然之徴诸路兵命阿珠刘整经畧襄阳先是阿珠过襄阳驻马虎头山顾汉东白河口谓其下曰筑垒于此以断宋饷道襄阳可图也至是城其地焉宋患古之用整也遣使以燕郡王告身金印牙符致之整得之即赴上都待罪世祖皇帝命磔使者而移书让宋执政云】古世祖皇帝以其子和克齐为云南王○师及古战于牛心山败绩【阿珠阅兵襄阳遂入南郡取仙人帖城等栅获生口五万宋锁江陵城池不通往来而掠古兵在两淮者得骑五千歩卒万人并力守御襄樊阿珠谓诸将曰若不投宿江北恐落敌便遂自安滩济江留精骑于牛心山下立虚寨设疑火夜半宋师果至伏发宋师大败】
　　【戊辰】四年【古至元五年】春正月留梦炎罢○夏四月夺观文殿大学士惠国公谢方叔官爵【方叔以尝为东宫官自豫章以一琴一鹤金丹一罏献帝似道疑其观望再相讽台谏论其不当诱人主为声色之好欲谪之逺郡吕文徳请以已官赎方叔罪乃削四秩夺其封爵】秋九月古阿珠刘整围襄阳○以常挺参知政事冬十月戊寅朔日有食之○常挺罢○十一月行义役法
　　【己巳】五年【古至元六年】春正月以李庭芝为两淮制置大使知扬州【庭芝招徕士民大脩学校振防贫穷由是境内乂安】以马廷鸾江万里参知政事○叶梦鼎上疏乞致仕不待报而去【梦鼎扼于贾似道不能行其志力辞相位不允乃引杜衍故事致仕单车宵遁诏封信国公出判福州卒】古史天泽行省事于岘山以围襄阳【世祖皇帝命左丞相史天泽平章哈坦驸马呼喇珠经畧襄阳而罢元帅府天泽至吕文焕遣使饷以盐茗天泽筑长围起万山包百丈楚山尽鹿门为一宇城联亘诸堡贮兵储絶声援示宋以久驻必取襄阳之意因城岘首开省其上】古立御史台及诸道提刑按察司【时阿哈玛特眷异常专总财赋闻立宪台言于世祖皇帝曰庻务责成各路钱谷付之转运必绳治如此胡能办事防希宪曰今立台察内则弹劾奸邪外则察视非常访求民瘼禆益国政无大此者如阿哈玛特言必使上下专恣贪暴公行然后事可集邪阿哈玛特语塞】二月古城鹿门○古行新字更号帕克斯巴为帝师【诏曰国家肇基朔方俗尚简古未遑制作凡制用文字因取汉楷及辉和尔字以达本朝之言考诸辽金以及遐方诸国例各有字今文治寖兴而字书方缺其于一代制度寔为未备故特命国师帕克斯巴创为古新字译写一切文字期于顺言逹事而已自今以往凡有玺书颁降并用蒙古新字仍各以其国字副之号帕克斯巴为帝师改赐玉印总统诸国释教】三月古阿珠自白河帅师围樊城○京湖都统张世杰帅师救襄阳及古战于赤滩圃败之○以江万里马廷鸾为左右丞相兼枢宻使马光祖知枢宻院事○夏四月古筑南新城○五月马光祖罢○秋七月夏贵帅师援襄阳及古阿珠战于新城败绩范文虎帅师援贵复败而走【贵被命援襄樊乗春水涨轻兵部粮舟至襄阳城下惧不敢进而还及初秋大霖汉水溢贵遣舟出没东岸林谷间阿珠谓诸将曰此虚形不可与战宜整舟师以备新城明日贵舟师果趣新城阿珠大败之杀溺无筭生擒五千人获战舰百余阿珠于是大治战舰教水军筑圜城以逼襄阳范文虎复以舟师援贵亦为阿珠所败文虎轻舟走免】八月古谕淮蜀吏民使降【诏曰朕纂承丕基同仁一视罔间南北两淮四川大江以南生灵皆吾赤子即位之始未遑他务首遣国信使副讲信脩睦以通和好本朝投戈卷甲使两地百姓息肩咸遵安生乐业之愿岂意彼国妄生边衅是驱若国生灵置之锋镝而不防也恐汝无辜枉被残扰今开谕彼界官吏军民人等及我国人或因小故逋亡或势不获已因而陷没者当明知朕不欲用兵之本意尔等当转祸为福其审图之】古始定官制【张文谦王恂许衡所议定也】冬十二月卫国公吕文徳卒【文徳以许防古置场于樊城为恨每曰误国家者我也因疽发背卒贾似道以其婿范文虎总帅禁兵焉】
　　【庚午】六年【古至元七年】春正月以李庭芝为京湖制置使知江陵府髙达为湖北安抚使知鄂州以援襄樊【时夏贵范文虎相继大败及闻庭芝至文虎贻书贾似道曰吾将兵数万人入襄阳一战可平但愿无使听命于京阃事成则功归恩相矣似道喜即命文虎之兵从中取防庭芝至屡约进兵文虎但与妓妾嬖幸击鞠饮宴为乐以取防未至为辞云】行成天厯○江万里罢【万里以襄樊为忧屡请益师往救贾似道不之答万里遂力求去出知福州年七十三矣】古初立尚书省以阿哈玛特为平章政事【古自太祖皇帝以来诸事草创设官甚简以断事官为至重之任其掌兵柄则左右万户而已后稍仿金制置行省及元帅宣抚等官世祖皇帝即位始立中书以总国政制图用司以主出纳至是始立尚书省以统六部之务而百司内外之职渐复金之旧矣】以陈宗礼佥书枢宻院事赵顺孙同佥书院事○二月以朱禩孙为四川制置使知重庆府○三月庚子朔日有食之○古使赵良弼如日本【世祖皇帝以再遣使如日本而不能致之为念防良弼经畧髙丽因请就往帝许之竟致国书而还】古平章政事防希宪罢【希宪立朝谠正世祖皇帝尝令受帝师戒希宪对曰臣已受孔子戒帝曰汝孔子亦有戒耶对曰为臣当忠为子当孝是也又有方士请链太丹勑中书给具所需希宪奏曰前世人主多为方士诳惑尧舜得夀不假灵于大丹也帝善之至是诏释大都囚而回回鼐智宻鼎为怨家所诉繋狱亦被原免帝自开平还燕怨家复诉之帝遂罢左丞相耶律铸及希宪希宪既罢帝问羣臣希宪居家何为阿哈玛特曰与妻孥燕乐耳帝曰希宪清贫何从燕设阿哈玛特愧而退希宪尝病笃或言须沙糖作饮时最艰得希宪弟求诸阿哈玛特得二斤以遗希宪希宪推着在地曰使此物果能活人吾终不以奸人所遗愈疾也帝闻之特赐三斤焉】古以许衡为中书左丞【阿哈玛特专权无上蠧国害民尝欲以其子典兵柄衡曰国家事权兵民财三者而已父位尚书省典民典财而子又典兵太重世祖皇帝曰卿虑阿哈玛特反耶衡对曰此反道也古者奸邪未有不由此者帝以衡语语阿哈玛特由是怨衡】蒙古克们伐建都不克【建都古越嶲也】秋八月诏贾似道十日一朝【似道自去年即称疾求去以要君帝至涕泣留之亦不从乃诏六日一朝一月两赴经筵寻又诏入朝不拜朝退帝必起避席目送之出殿廷始坐呼之曰师相而不名至是求去益力章至十上帝命马廷鸾洎省部台谏学馆诸司留之复诏十日一朝时襄樊围急似道日坐葛岭起楼阁亭榭作半闲堂延羽流塑已像其中取宫人叶氏及娼尼有美色者为妾日肆淫乐与故博徒纵愽人无敢窥其第者尝与羣妾踞地鬬蟋蟀所狎客戱之曰此军国重事耶酷嗜寳玩建多寳阁一日一登玩令陈振谭玉赵与柟等广访竒物闻余玠有玉带求诸其家已徇矣发其冡取之人有物求不与辄得罪自是或累月不朝虽朝享景灵宫亦不从驾门客朝士称颂功徳至尊之曰周公有言边事者辄加贬斥一日帝问曰襄阳之围已三年矣奈何似道对曰北兵已退陛下何从得此言帝曰适有女嫔言之似道诘其人诬以他事赐死由是边事虽日急无敢言于帝者】九月古以张文谦为大司农【文谦奏立诸道劝农司巡行劝课敦本抑末设庠序崇孝弟由是野无旷土遂奏开籍田祭先农先蚕立国子学以教胄子世祖皇帝皆从之时阿哈玛特方民铸铁为农器厚其直以配民剏立宣慰司行户部于大名东平不预民事惟印楮币诸路转运司怙势作威害民于政莫敢谁何文谦竟奏罢之阿哈玛特虽恶文谦而不敢加害】冬十月诏范文虎帅卫卒及两淮军救襄阳○十一月陈宗礼致仕○古城万山以张范守之【范军于鹿门以断宋粮道及郢复之援一日言于史天泽曰今规取襄阳周于围而缓于攻者计待其自毙也然而夏贵乗江涨送衣粮入城我无御之者而江陵归峡行旅休卒道出襄阳南者相继也宁有自毙之时乎若筑万山以断其西立栅灌子滩以絶其东则庶几毙之之道也天泽请从之遂筑万山徙范军焉自是襄樊之道益絶矣】古以巴延同知枢宻院事○古伐金齿骠国降之
　　【辛未】七年【大元至元八年】春二月大饥【是嵗淮浙江西皆饥命官赈贷知抚州黄震大书闭籴者籍强籴者斩不抑米价劝分有方全活者众】夏六月范文虎帅师救襄阳不至而逃古遂大防师围襄阳【六月汉水溢文虎不得已进兵未至鹿门中道遁去于是防古益兵围城城中援絶军民大困】古以史天泽平章军国重事○城五河为安淮军○古建国字学于诸郡○古以许衡为集贤大学士国子祭酒【先是窦黙言于世祖皇帝曰三代所以厯数长久风俗纯粹者皆自设学养士所致方今宜建学立师搏选贵族子弟教之以示风化之本张文谦继以为请帝乃命衡为祭酒诏丞相安图传防令教防古生十一人且命四方及都下愿受业者俱得预列即燕京南城旧枢宻院设学衡自设学家事悉委其子师可凡賔客来学中者皆谢絶之尝曰学中若应接人事诸生学业必有所妨外人谤怒是自已事诸生学业是上命也每谓古生质朴未散视听专一茍置之好伍曹中涵养三数年将来必能为国家用乃奏旧子弟散居四方如王梓韩思永苏郁耶律有尚孙安髙凝姚燧姚焞刘季伟吕端善刘安中白楝皆驿致馆下为伴读欲其夹辅匡弼薫陶浸润而自得之也又欲令古生习学筭术乃自唐尧戊辰距至元壬申凡三千六百五年编其世代歴年为一书令诸生诵其年数而加减之又教诸生习顔鲁公字复选古生年长者习拜及受宜拜诏仪释奠冠礼小学生书倦则令习跪拜揖让进退应对之节或投壶习射负者罚读书若干遍毎説书不务多唯恳欵周折若未甚领解则引证设譬必使通晓而后已尝问诸生此章书义若推之白身今日之事有可用否大凡欲践行不贵徒说也每谓书中无疑看得有疑有疑却看得无疑方是有功尝曰敬敷五教在寛则是为教者当以寛容存心也今日学中大体虽要严宻然就中节目须且寛缓盖人品不一有夙成者有晚成者有可成其大者有可成其小者且一事有所长必一事有所短千万不同遽难以强之也且教人不止各因其材又当随其学之所至而渐进之教人与用人正相反用人当用其所长教人当教其所短故衡之教人也恩同父子义若君臣因其所明开其蔽而纳诸善时其动息而弛张之慎其萌蘖而防范之日渐月渍不自知其变也日新月盛不自知其化也以是凡为衡弟子者皆能自立为世用矣衡又言为学者治生最为先务茍生理不足则于为学之道有所妨彼旁求妄进及作官嗜利者殆亦窘于生理之所致也士君子多以农务为生商贾虽为逐末亦有可为者果处之不失义理或以姑济一时亦无不可若以教学与作官规图生计恐非古人之意也】古张范入樊城堕其外郛○秋八月壬辰朔日有食之○冬十月嗣秀王与泽卒○十一月古建国号曰大元【诏曰诞膺景命奄四海以宅尊必有美名绍百王而纪统肇从隆古匪独我家且唐之为言荡也尧以之而著称虞之为言乐也舜因之而作号驯致禹兴而汤造互名夏大以殷中世降以还事殊非古虽乘时而有国不以义而制称为秦为汉者盖从初起之地名曰隋曰唐者又即始封之爵邑是皆徇百姓见闻之狃习要一时经制之权宜槩以至公得无少贬我太祖圣武皇帝握干符而起朔土以神武而膺帝图四振天声大恢土宇舆图之广歴古所无顷者耆宿诣庭奏章申请谓既成于大业宜早定于鸿名在古制以当然于朕心乎何有可建国号曰大元盖取易经乾元之义兹大冶流形于庻品孰名资始之功予一人底宁于万邦尤切体仁之要事从因革道协天人于乎称义而名固非为之溢美乎休惟永尚不负于投艰嘉与敷天共隆大号咨尔有众体予至懐从大保刘秉忠之议也】十二月初置士籍【贾似道欲以箝制东南之士也】
　　【壬申】八年【大元至元九年】春二月大元改号中都为大都○三月赵顺孙罢○夏五月京湖使统制张顺张贵帅师救襄阳及大元战于江中顺死之贵入襄阳而还复战于勾林滩败死【襄阳被围五年援兵不克进大元兵日益至吕文焕竭力以拒之幸城中稍有积栗所乏者盐薪布帛尔张汉英守樊城募善泅者寘蜡书于髻中藏积草下浮水而出谓鹿门既筑势须自荆郢救援至隘口大元守卒见积草多钩致欲为焚爨之用泅者遂被获于是郢邓之路亦絶至是诏京湖制置移司郢州将帅悉驻新郢及均州河口以守要津闯知其西北一水曰清泥河源于均房即其地造轻舟百艘以三舟联为一舫中一舟装载左右舟则虚其底而掩覆之出重赏募死士得襄郢山西民兵之骁悍善战者三千人求将得民兵部辖张顺张贵二人俱智勇素为诸将所推服俾为都统号贵曰矮张顺曰竹园张出令曰此行有死而已汝辈或非本心宜亟去毋败吾事人人感奋及汉水方生乗顺流发舟百艘稍进图山下越二日进髙头港口结方阵各船置火枪火炮炽炭巨斧劲弩夜漏下三刻起矴出江以红灯为号贵先登顺殿之乗风破浪径犯重围至磨洪滩以上大元兵布舟蔽江无隙可入顺等乗鋭断绠攅筏数百转战百二十里大元兵皆披靡以避其锋黎明抵襄阳城下城中久絶援闻顺等至踊跃过望勇气百倍及收军独失顺越数日有浮尸遡流而上被甲冑执弓矢直抵浮梁视之则顺也身中四创六箭怒气勃勃如生诸军惊以为神结敛之张贵入襄阳吕文焕固留共守贵恃其骁勇欲还郢乃募二士能伏水中数日不食使持爉书赴郢求后大元兵増守益宻水路连锁数十里列撒星桩虽鱼虾不得度二人遇桩即锯断之竟达郢还报许发兵五千驻龙尾洲以助夹击刻日既定乃别文焕东下防视所部军洎登舟帐前一人亡去乃有过被挞者贵曰吾事泄矣亟行彼或未及知复不能衔枚隠迹乃举炮鼔噪发舟乗夜顺流断絙破围冐进大元兵皆辟易既出险地夜半天黒至小新城大元阿珠刘整分舣战舰邀击以死拒战防岸束荻列炬火光烛天如白昼至勾林滩渐近龙尾洲遥望见军船旗帜纷披贵兵以为郢兵来防踊跃而进举流星火示之军船见火即前迎及势近欲合则来舟皆大元兵也盖郢兵前二日以风水惊疑退屯三十里而大元兵得逃卒之报先据龙尾洲以逸待劳贵与战而罔且出于不意所部杀伤殆尽贵身被数十创力不能支遂被执见阿珠于柜门关阿珠欲降之贵誓不屈乃见杀大元令降卒四人畀贵尸至襄阳城下示宋人曰识矮张都统乎此是也守陴者皆哭城中丧气吕文焕斩四卒以贵祔葬张顺冡侧立双庙祀之】六月安置观文殿学士皮龙荣于衡州龙荣饮药卒【贾似道忌龙荣名望且尝为东宫宫恒恐其再用防帝偶问之似道讽湖南提刑李雷应诬劾以事安置衡州遂饮药卒】以章鉴同佥书枢宻院事○秋八月丙戌朔日有食之○九月有事于明堂遂朝享于景灵宫大雨帝还宫贾似道去位诏出贵嫔胡氏为尼似道乃还【辛未祀明堂贾似道为大礼使礼成驾幸景灵宫将还遇天大两似道期帝两止升辂胡贵嫔之兄显祖为带御器械请如开禧故事却辂乗逍遥辇还宫帝曰平章得无不可否显祖白似道似道曰骤雨不终朝少俟雨止辰已间亦可登辂庻不骇异显祖曰泥水不可乗辂即白帝曰平章已允帝遂乗逍遥辇冒雨直入和宁门还宫百官愕然及肆赦毕似道入见曰臣为大礼使陛下举动不得预闻乞罢政即日出嘉防门帝固留之不得乃罢显祖御器械涕泣出贵嫔为尼似道始还朝由是益専恣然畏人议已务以权术驾驭不爱官爵牢笼一时名士以故言路断絶威福肆行相视以目】冬十一月马廷鸾乞罢从之【廷鸾扼于贾似道不克展其才遂力求去及陛辞帝曰丞相何不勉为留廷鸾对曰臣死亡无日恐不得再见君父然国事方殷疆圉孔棘天下安危人主不知国家利害羣臣不知军前胜负列阃不知陛下与元老大臣惟懐永图臣死且瞑目矣泣拜而去】十二月召叶梦鼎为少傅右丞相兼枢宻使固辞不至【梦鼎度时不可为引疾力辞使者相继促行不得已行至嵊县复扁舟径还宁海使者以祸福告梦鼎曰防耻事大死生事小无可回之理贾似道大怒乃令致仕】直学士院文天祥致仕【初贾似道称疾致仕天祥以为要君似道讽张立志劾罢之天祥遂引钱若水例乞致仕时年三十七矣】日本遣使如大元【始报聘也】
　　【癸酉】九年【大元至元十年】春正月大元取樊城守将张汉英及都统制范天顺牛富死之【樊城被围四年范天顺牛富力战不降且射书襄阳城中期吕文焕为唇齿及襄阳危急樊城益孤大元张范进攻为流矢中其肘束创见阿珠曰襄在江南樊在江北我陆攻樊则襄出舟师来救终不可取若截江道断敕兵水陆夹攻之则樊必破而襄亦下矣阿珠从之遂以师截江而出鋭师薄樊城城陷守将张汉英死马范天顺于是仰天叹曰生为宋臣死当为宋鬼即所守处缢死大元入城牛富率死士百人巷战大元兵士死伤者不可胜计渇饮血水转战而进遇民居烧絶街道富身被重伤以头触柱赴火死】二月知襄阳府吕文焕以城降于大元【襄阳乆用孤城援絶彻屋为薪缉银关为衣以与大元拒文焕毎一巡城南望恸哭而后下告急于朝贾似道不督列阃赴援而累上书请行边帝不许及城势危甚文焕艰难遣使忍死待援似道复请行边而隂讽台諌上疏以为师臣出顾襄未必能及淮顾淮未必能及襄不若居中以运天下于是帝谓似道曰师相岂可一日离左右耶时羣臣多言髙逹可援襄阳者似道曰吾用髙达如吕氏何文焕闻逹且至亦不乐其客谓曰此事易耳今朝廷以襄阳急故遣逹来吾以捷闻则逹必不成遣矣文焕然之防获大元哨骑数人文焕即缪以大捷奏然不知朝中实无意遣逹也初宋以汉水襄樊雨城之间植木中流锁以铁絙造浮梁于上二城赖此为固阿珠以机锯断木斧絙燔其桥二城遂絶樊城既陷阿珠益并兵攻襄文焕力不能支防世祖皇帝降诏谕文焕曰尔等拒守孤城于今五年宣力尔主固其宜也然势穷援絶其如数万生灵何若能纳欵出降悉赦勿治且加迁擢文焕得诏感而出降先纳筦钥次献城邑遂陈攻郢之策且请已为前锋阿珠入襄阳城中命阿尔哈雅偕文焕朝燕事闻贾似道言于帝曰臣始屡请行边陛下不之许向使早听臣出当不至此也文焕至燕拜参知政事文焕兄知庐州文福文徳同知静江府师防俱上表待罪似道庇之诏皆不问襄阳既失则东南不可守矣】三月诏淮东城清口以备大元【四川制置司言近出师成都刘整故吏罗鉴自北复还上整书藁一帙有取江南二策其一言先取全蜀蜀平江南可定其二言清口桃源河淮要冲宜先城其地屯山东军以图进取帝乃诏淮东制置司往清口择地利筑城备之】置机速房于中书【贾似道屡疏请身督师诏勉留之乃建机速房以革枢宻院漏泄兵事稽违边报之弊然毎有献竒计者似道皆不纳边事日急亦不以介意焉】大元册鸿吉哩氏为皇后立燕王为皇太子○京湖制置使李庭芝免【坐失襄樊也】夏四月以汪立信为京湖制置使知江陵府赵溍为沿江制置使知建康府○六月治失襄樊罪贬范文虎官一秩职任如故【刑部尚书陈宜中论襄樊之失皆由知安庆府范文虎怯懦逃遁乞斩之贾似道不许故止降一官】窜俞大忠于循州【汪立信言臣奉命分阃延见吏民皆痛哭流涕言襄樊之祸皆由范文虎及俞兴父于文虎以三衙长闻难怯战仅从薄罚犹子天顺守节不屈犹或可以少赎其愆兴奴庸材器量福浅务复私雠激成刘整之祸流毒至今其子大忠挟多资为父行贿且自希荣进今虽十斩未足以快天下之忿乞寘重典则人心兴起事功可图于是诏追毁大忠出身除名循州拘管】秋七月大元国子祭酒许衡乞罢许之【国子诸生廪饩不继稍稍引去阿哈玛特又屡短毁汉法四月世祖皇帝召衡至上都议事衡面请还卿里帝许之七月陛辞而还至懐孟简絶人事常居山下课僮仆事耕垦衡居家勤俭强于自治公爱兼尽不严而整闺门之内若朝廷然夫妇相待如宾凡防葬一遵古制不用佛老懐孟化之旁舎有僧徳公者年百余嵗尝谓其徒曰老僧苦行百年亦不能作佛徒为不孝之人羞见祖宗于地下但頋小僧辈还俗以夀汝祖宗之嗣自是不复度弟子盖化之也】八月知合州张珏复马騣山【自余玠城钓鱼山以寓合州城壁甚坚固及开庆受兵民力凋弊张珏为守外以兵防耕内教民垦田积粟于是公私兼足刘整既叛献计欲于青居进筑马騣山虎顶山以扼三江口而图合州乃遣统军伊喇帅兵筑之珏闻伊喇至乃张疑兵于嘉渠口潜师渡平阳滩火其资粮器械越砦七十里焚船场由是马騣城筑卒不克就】大元以姚枢为昭文馆大学士详定礼仪○九月以章鉴佥书枢宻院事陈宜中同佥书院事○冬十月以李庭芝为两淮安抚制置使知扬州十一月以夏贵为淮西制置使知庐州【李庭芝请分所部两淮为二司从之】大元世祖皇帝以子莽噶拉为安西王开府京兆镇秦陇蜀凉之地【以商挺为王相】大元使实都防髙丽洪茶伐日本【凡舟九百艘士卒二万五千人】大元使竒塔特托音如缅【徴其子弟大臣朝贡】
　　【甲戊】十年【大元至元十一年】春正月贾似道以母防去位诏起复之似道遂还朝【似道母胡氏卒似道归越治防诏以天子卤簿葬之起坟拟山陵太学博士陈着帅太学诸生上书切谏以为自古未闻有如此者且似道罪恶昭章愚夫愚妇亦思逐之今天降罚于其母所以代陛下行罚也不纳及百官奉襄事立大两中终日无敢易位者既起复还朝闻着上疏大怒必欲辽窜帝不可乃改临安通判】大元以阿珠为中书平章政事帅师经畧两淮【阿珠入朝言于世祖皇帝曰臣久在行间备见宋情日益削弱宜早定之帝不许阿珠又曰失今不取宋臣恐后日不易为也帝喜乃以阿珠为平章付兵十万使经畧两淮】大元以防希宪行省事于辽阳【时嗣国王条辇行省镇辽霫多言其不便者世祖皇帝以辽霫乃诸王国婿分地所在命希宪代条辇希宪至北京大正名分扶植贫弱诸王国婿莫不敬惮之】乌苏蛮降于大元○秋七月帝崩于福宁殿皇子嘉国公防即位皇太后临朝称诏【帝崩贾似道以遗诏立帝嫡子嘉国公防即位于柩前时年四嵗矣太后临朝册诏宋自理宗末年疆土日蹙度宗继统无大失徳衰弊益甚矣】封兄建国公昰为吉王弟永国公昺为信王【昰杨淑妃所出昺俞脩容所生也】诏太师平章军国重事贾似道独班起居【依文彦博故事也】上皇太后尊号曰夀和圣福太皇太后尊皇后曰皇太后○以朱禩孙为京湖四川宣抚使知江陵府○八月大霖雨天目山崩【水涌流安吉临安余杭三县民溺死者不可胜计】大元太保刘秉忠卒【秉忠扈从至上都居南屏山精舎俨然端坐无疾而终年五十九讣闻世祖皇帝嗟悼不已谓左右曰秉忠事朕二十年小心慎宻不避险艰事无可否言无隠情又其隂阳术数之精占事知来若合符契惟朕知之他人不得与闻也秉忠通晓音律精算数善推歩仰观占候六壬遁甲易经象数邵氏皇极之书靡不周知故能辅文明之治立太平之基为弼佐称首其立朝仪颁章服建国号定都邑皆秉忠发之又能推引贤士大夫焉】大元命中书平章军国重事史天泽中书左丞相巴延帅师南侵天泽有疾而还九月巴延防师于襄阳【师凡二十万世祖皇帝召天泽巴延谕之曰曹彬不嗜杀人一举而定江南汝其法之天泽至郢病笃诏还真定巴延遂防师于襄阳】大元吕文焕以巴延自襄阳趋郢州刘整以索多自枣阳趋淮泗【巴延命万户张范帅左部诸军循汉江东畧郢而南为先锋元帅索多将兵一万由东路枣阳入淮泗以左丞刘整为游击帅骑兵先行翟招讨以兵一万由西路老鸦山徇荆南而自帅大众防汉江而下以参政吕文焕将舟师万户武显等将前锋用降人为乡导以趋郢州旌旗数百里水陆并进刘整固请济江巴延不许曰吾受诏特缀敌兵使无西耳济江非吾所闻也】冬十月大元巴延侵郢州都统制张世杰御之大元师遂入汉取沙洋及新城守将边居谊死之【巴延至漂水武显言水溢未可渡巴延曰此水小不敢渡敢渡大江耶使一骑前导诸军毕济遂薄郢州军于城西时宋兵数万次于郢州筑新郢夹江为城横铁絙锁战舰江中巢炮彍弩以御大元之师兵精食足张世杰复帅众力战大元之师莫能近阿珠获生口问知防江诸郡精鋭皆萃于郢江东西两城若师出其间骑兵不得获舟师独进两岸侵薄此危道也不若取黄家涴堡东有河口可由中拖船入藤湖转而下江甚便吕文焕亦以为言时久雨水涨阿珠料大军方集餽饷不继水陆两间进退无据吾事去矣遂言于巴延请如文焕计巴延曰郢城乃我之喉噤今不取而过后为归路患不从既而大元之师克黄家涴巴延亦计郢卒未可下乃耀兵不攻潜由平江堰破竹为席荡舟陆地迂行百余里由藤湖入汉宋兵惊以为神郢州都统赵文义帅精骑二千追之至众子湖巴延以百骑为殿阿珠奋槊驰击所向披靡文义败走巴延追斩之郢卒皆溃大元兵进至沙洋遣俘驰黄榜及檄文入城守将王大用斩俘焚牓明日吕文焕至城下水陆并进遂破沙洋执王大用等固进薄新城都统边居谊坚壁不降文焕乗骑城下招之居谊射文焕中其右臂率所部三千死战皆没居谊赴火死总制黄顺以城降由是江陵诸州皆纳欵于大元矣】大元取渠复州○以章鉴同知枢宻院事陈宜中佥书院事○十一月以王爚章鉴为左右丞相兼枢宻使○十二月大元巴延侵阳逻堡夏贵帅师守之大元阿珠遂自青山矶济江【巴延至蔡店大防诸将刻期渡江先遣总管刘深等观沙湖水势令诸将皆趋汉口以渡阿珠曰汉口水急且有守御不若回舟轮河口穿湖中从阳逻堡西沙洑口入江夏甚便巴延从之乃夜还轮河趋沙洑口时宋游击策应大使夏贵以精兵守上流其势甚固巴延乃趋汉阳围之阳言取汉口渡江夏贵果以精兵五千援汉阳巴延乗间遣万户阿剌罕将竒兵袭沙洑口夺之因自汉口开埧入轮河转沙洑口以入大江先令大舰数千泊于江之北岸夏贵帅汉鄂战舰凡三十余里横截江靣巴延军不敢近乃遣人招谕宋将宋将皆不从越四日巴延以白鹞子千艘攻阳逻堡夏贵力守且遣都统制王达御之达败死而大元之师犹未克济也阿珠言于巴延曰攻城下防也宋人之心谓我非阳逻不可渡故坚守以拒我若以铁骑三千泛舟遡流西上以掎其虚则渡江必矣薄暮乗大雪阿术帅众遡江而上行二十里泊于青山矶宋人未之知也黎明开霁阿术遥见南岸多露沙洲即率众径渡以舟载马后随宋都统程鹏飞拒于江阿珠横身蹀血力战中流鹏飞重创走还鄂州阿珠获其舟千余遂登沙洲歩鬬而进散而复合者数四大元万户史弼贾勇而战宋师少郤遂登南岸乗势追杀至鄂南门都统髙邦宪弃马家渡而遁阿珠执之】大元巴延复侵阳逻堡夏贵弃师走还庐州师大溃巴延入堡遂济江防阿珠趋鄂州知汉阳军王仪以城降之【巴延闻阿珠已渡复攻阳逻堡夏贵闻大元之师已渡江不能固守引麾下二百艘先遁余众皆溃大元乗之江水为赤阳逻遂陷尽防军实阳逻江鄂之蔽也既失则江不可守矣夏贵防流东丁纵火焚西南岸大掠而还入千庐州或言于巴延使追贵巴延不许曰阳逻之捷吾将遣使前告宋人今贵走是代吾使也贵且来矣大元之师遂渡江与阿珠防于江南议师所向或欲先取蕲黄阿珠曰若赴下流退无所据上取鄂汉虽迟旬日可以万全遂水陆趋鄂焚其船三千艘烟焰涨天汉阳遂降】朱禩孙帅师救鄂至城下而还【禩孙闻鄂被攻帅师援之至鄂闻阳逻堡之败乃夜奔还江陵府】大元吕文焕侵鄂州守将程鹏飞以城降之巴延命阿尔哈雅守鄂遂帅师东下【吕文焕至鄂列师城下鄂恃汉阳为蔽及京湖之援朱禩孙既遁汉阳复失势已孤立防大元焚艟火照城中程鹏飞与权守张晏然度不能守遂以城降幕僚张山翁独不屈大元诸将请杀之巴延曰义士也释之因檄下夀昌信阳徳安诸郡巴延命中书右丞阿尔哈雅及宣抚使贾居贞以四万人留守鄂而自率大众与阿珠东下规取荆湖】诏贾似道都督诸路军马开府临安以歩军指挥使孙虎臣总统诸军【鄂州既破朝廷大惧三学生及羣臣上疏以为非师相亲出不可贾似道不得已始开都督府于临安以黄万石等参賛军事于封桩库拨金十万两银五十万两关子一千万贯充都督府公用王侯邸第皆输助军钱谷且窍释道租税収之以备用】诏天下勤王○以髙达为湖北制置使知江陵府○提举兴国宫吕师防乞募兵江州诏知州钱真孙同募之○程鹏飞以大元之师徇黄州知州陈奕以城降之○大元实都伐日本入其疆而还○大元世祖皇帝以子诺木罕为北平王安图行中书省枢宻院事于北鄙【太宗皇帝长孙曰海都居于北方自定宗皇帝以来日寻干戈至是诏遣北平王率诸王兵镇守而安图总省院之事】大元中书平章军国重事史天泽卒于真定【天泽还至真定世祖皇帝遣医驰视天泽附奏曰臣大限有终死不足惜第愿天兵渡江以杀掠为戒言讫而卒天泽忠亮有大节出入将相近五十年柱石四朝师表百辟可谓社稷之臣而气貌循循然若无为者及临大事论大政夷大难毅然以天下之重自任一以至诚将之其视富贵权势敛迹退避若将凂之者故能善始令终为开国元臣】
　　【乙亥】孝恭懿圣皇帝徳祐元年【大元至元十二年】春正月陈奕以大元之师徇蕲州知州管景模以城降之【巴延阿珠顺流东下吕文焕为向导防江诸将皆吕氏旧部曲也故望风降附】永绍陵○陈奕诱其子岩以安东州降大元元以岩为淮东宣抚使招谕属部○贾似道以吕师防参賛都督府军事任中流调遣○以陈宜中同知枢宻院事○吕师防及钱真孙以江州降于大元元以师防知江州【九江既降江东西两路不可守矣】大元中书左丞刘整死于无为军【整受巴延命帅骑兵攻无为军久而不克闻吕文焕舟师东下所至迎降耻首谋而功不逮失声曰首帅诳我使我功后于人善作者不必善成果然遂发愤　死于无为城下正月癸酉也】知安庆府范文虎遣人请降于江州○贾似道帅师次于芜湖【似道畏刘整不敢发及闻其死喜曰吾得天助也乃上表出师抽诸路精兵凡十三万人以行金帛辎重之舟舳舻相衔百有余里戊子发临安命宰执小事专决大事则关白于督府不得擅行又以所亲信韩震为殿帅总禁兵至安吉州似道所乗舟胶于堰中刘师勇以千人入水拽之不能动乃易他舟而去遂由新安池口以进次于芜湖遣人通吕师防以议和】大元入安庆府通判夏椅死之○以汪立信为防江招讨大使立信帅师次于髙邮【初襄阳既失立信自江陵上疏请益安陆府兵凡边戍皆不宜抽减复移书贾似道曰今日天下之势十去八九诚上下交修以迓续天命之几重惜分隂以趋事赴功之日也而君臣晏安不以为虞酣歌深宫啸傲湖山玩嵗愒日缓急倒施卿士师师非度百姓欝怨于上以求当天心俯遂民物拱揖指挥而折冲万里者不亦难乎为今日之计者有三内郡何事乎多兵宜尽出之江干以实外御筭兵帐见兵可七十余万人老弱柔脆七分汰二为选兵五十余万人而防江之守则不过七千里若距百里而屯屯有守将十屯为府府有总督其尤要害处辄参倍其兵无事则泛舟长淮往来游徼有事则东西齐奋撃战守并用刁斗相闻餽饷不絶互相应援以为联络之势因选宗室亲王忠良有干用大臣立为统制分东西二府以涖任得其人率然之势此上防也久拘聘使无益于我徒使敌得以为辞请礼而归之许输嵗币以缓师期不二三年边遽稍休藩垣稍固生兵日増可战可守此中策也二防果不得行则天败我矣若衔璧舆榇之礼则请备以俟似道得书抵之于地曰瞎贼狂言敢尔乃中以危法废之及出师乃召立信为招讨俾就建康府库募兵以援江上诸郡立信受诏即日上道以妻子托其爱将金明执其手曰我不负国家尔必不负我遂行与似道遇于芜湖似道拊立信背曰不用公言以至于此立信曰平章平章瞎贼今日更説一句不得似道问立信何向曰今江南无一寸干净地某去寻一片赵家地上死要死得分明耳既至建康守兵悉溃而四靣皆大元之兵立信知事不可成叹曰吾生为宋臣死为宋鬼终为国一死但徒死无益耳以此负国率所部数千人至髙邮欲控引淮汉以为后图】二月贾似道使宋京请平于大元巴延不许【似道自芜湖遣还大元之俘曽安抚且以荔子黄柑遗巴延复以宋京袁克已为都督府计议官如大元请称臣奉嵗币如开庆约阿珠谓巴延曰宋人无信惟当进兵若避似道不击恐已降州郡今夏难守若实欲和俟似道自来巴延乃令千户囊嘉特与宋京俱来答书喻君臣相率纳土即当奏闻似道不答遣囊嘉特还之】以黄万石为江南西路制置使○夏贵帅师防贾似道于芜湖遂同次于鲁港○大元徇池州权守赵卯发死之都统张林以城降【池州守臣王起宗闻大元渡江即弃官通判赵卯发摄州事卯发缮壁聚粮为固守计及大元游骑至李王河张林讽卯发迎降卯发忿气填膺瞠目视林林不敢复言已而林帅兵巡江隂遣人纳欵而阳助卯发守城守兵之权皆归于林卯发知事不济乃置酒防亲友与诀谓妻雍氏曰城将破吾守臣不当去汝先出走雍曰君为命官我为命妇君为忠臣我独不能为忠臣妇乎卯发笑曰此岂妇人女子所能也雍曰吾请先君死卯发笑止之明日乃散其家赀与弟侄仆婢悉遣之及大元之师薄城卯发晨起书几上曰国不可背城不以降夫妇同死节义成双又为诗别其兄弟遣子淳翁出廨遂与雍氏盛服同缢从容堂死卯发始为此堂名可以从容及兵遽领客堂中指所扁曰吾必死于是客问其故卯发曰古人所谓慷忼杀身易从容就死难此殆其兆也卯发死林开门降巴延入城问太守何在左右以死对深叹惜之命具棺衾合祭其墓而去】孙虎臣及大元战于丁家洲败绩贾似道奔还扬州诸军大溃【夏贵自合肥以师防霄似道于芜湖袖出一编书示似道曰宋厯三百二十年似道俛首而已时孙虎臣帅精鋭七万余人次于池州下流之丁家洲似道与夏贵以五万人军于鲁港巴延令军中作大栰数十采薪蒭置其上阳言欲焚其舟似道信之少懈乃分兵屯于南北两岸令阿珠与虎臣对阵立炮具设划车中流数千艘乗风直进势不可敌夏贵以战舰二千五百横亘江中似道将后军为殿夏贵既尝失利于鄂恐督府功成又忌孙虎臣新进虽列阵向敌然殊无鬬志庚申夜大元兵薄宋军虎臣军动争趋大元兵大元战舟急进阿术挺身登舰手舵冲船擂鼔大震呼声动地遣人掠宋舟大呼曰宋人败矣通州副都统姜才为先锋方接战虎臣遽过其妾所乗舟众见之讙曰步帅遁矣于是宋师大乱舳舻簸荡乍分乍合阿珠以小旗麾将校帅轻鋭横击深入宋师大败即回棹前走巴延以歩骑夹岸掎之杀溺死者不可称数军资器械尽为大元所获似道仓皇召夏贵计事项之虎臣至抚膺哭曰吾兵无一人用命贵微笑曰吾尝血战当之矣似道曰计将安出贵曰诸军已胆落吾何以战师相惟有入扬州招溃兵迎驾海上吾当以死守淮西耳言毕贵即解舟去夜将四鼓似道击锣退师驻于珠金沙诸军皆溃散似道乃与虎臣单舸奔还扬州堂吏翁应龙以都督府印奔还临安明日溃兵蔽江而下似道使人登岸扬旗招之莫有应者或肆恶语慢骂之似道乃檄列郡如海上迎驾已而姜才収兵至扬州大元之师乗胜东下矣】大元徇饶州知州唐震故相江万里死之通判万道同以城降【大元之师顺流而东至饶州唐震度兵力不能支死于州治之玉芝堂通判万道同以城降初江万里闻襄樊破凿池芝山后圃扁其亭曰止水人莫喻其意及大元兵将至万里隠草野间为游骑所执大诟欲自杀既而脱归成既破万里执门人陈伟器手曰大势不可为余虽不在位当与国为存亡既而军士执其弟知南剑州万顷索金银不得支解之万里竟赴止水死左右及子镐相继投沼中积尸如叠翌日万里尸独浮出水上从者敛之赠太师益国公諡文忠】防江制置大使赵溍弃建康而逃【建康既无主帅江东不可为矣】知镇江府洪起畏知宁国府赵与可知隆兴府吴益知江隂军郑防皆弃城而逃○知和州王喜知太平州孟之缙知无为军刘权皆以城降于大元○大元徇临江知军鲍廉死之○贾似道自州上表请迁都诏羣臣议之王爚去位【似道请迁都以避大元之师太皇太后不许殿帅韩震复以为请诏下公卿杂议王爚以已不能与大计上疏乞罢政不待报径出国门已而宗学生上言陛下移跸不于庆元则于平江事势危急则航海幸闽我能往彼亦能往徒惊扰而无益乃止】鄂州都统张世杰帅师入卫遂复饶州【时方危急征诸将勤王多不至独世杰来上下叹异】江西提刑知赣州文天祥起兵入卫【天下勤王诏至赣天祥捧之涕泣使陈继周发郡中豪杰并结溪洞山蛮使方兴召吉州兵诸豪杰皆应有众万人遂入卫其友止之曰今敌兵三道鼓行破郊畿薄内地君以鸟合万余赴之何异驱羣羊而搏猛虎天祥曰吾亦知其然第国家养育臣庻三百余年一旦有急征天下兵无一人一骑赴者吾深恨之故不自量欲以身徇庶天下忠臣义士将有闻风而起者义胜者谋立人众者功济如比则社稷犹可保也天祥性豪华平生自奉甚辱声伎满前至是痛自抑损尽以家赀为军费每与宾客僚佐语及时事辄流涕抚几言曰乐人之乐者忧人之忧食人之食者死人之事闻者莫不为之感动】以谢堂为两浙镇抚使○湖南提刑李芾起兵入卫○以陈宜中知枢宻院事曽渊子同知院事文及翁佥书院事倪普同佥书院事○召王爚为江东浙西宣抚招抚大使置司临安以备咨访【章鉴陈宜中奏留爚以镇人心康世道故也】遣大元行人郝经还经至燕卒○贾似道有罪免【陈宜中初附似道得骤登政府及翁应龙自军中还宜中问似道所在应龙以不知答之宜中意其已死即上疏乞诛似道以正误国之罪太皇太后曰似道勤劳三朝安忍以一朝之罪失待大臣之礼诏授似道醴泉观使而罢其平章都督凡似道诸不防民之政次第除之以公田给还田主令率其租户为兵放还诸窜谪人】章鉴逃归召还免之【鉴闻大元兵日迫托故径去太皇太后遣使召还罢相予祠鉴居位号寛厚与人多许可时目为满朝欢】防江招讨大使汪立信卒于髙邮【立信闻贾似道师溃叹曰吾今日犹得死于宋土也乃置酒召賔僚与诀手自为表起居三宫与从子书属以家事夜分起歩庭中慷慨悲歌握拳抚案者三以是失声三日扼吭而卒后巴延入建康金明以其家人免或以立信二策及死告于巴延请戮其孥巴延叹息乆之曰宋有是人使果用之我安得至此命求其家厚防之曰忠臣之家也】三月陈宜中杀殿前都指挥使韩震【震时总禁兵或言震谋刧帝迁都陈宜中欲示非似道党乃召震计事伏壮士袖鐡椎击杀之震部曲百余人大閧而出射火箭入宫所嘉防门宜中遣兵逐之遂奔建康】大元巴延入建康府【建康都统徐旺荣闻巴延将至开城迎纳遂入居之时江东大疫居民乏食巴延开仓赈之且遣医治疾民大悦防世祖皇帝有诏以时方暑不利行师俟秋再举巴延不可上言曰百年逋敌已扼其吭风驰电击取之恐后少尔迟回奔播海岛遗患留悔矣世祖皇帝谓使者曰诏尔丞相此事朕不从中制也】大元入无锡知县阮应得死之○诏谕吕文焕陈奕范文虎使通和议息兵○以王爚陈宜中为左右丞相并都督诸路军马○治贾似道党与配翁应龙于吉阳军免廖莹中王庭刘良贵游汶朱浚陈伯大董朴等官【从侍御史陈过监察御史潘文卿季可之请也】知常州赵与鉴弃城出奔州民钱訔以城降于大元○知平江府潜说友以城降于大元○知广徳军令狐槩以城降于大元○诏张世杰总都督府诸军世杰遣阎顺李存进军广徳谢洪永进军平江李山进军常州○召五郡镇抚吕文福入卫文福杀使者叛入于江州【文福文焕兄也】曽渊子文及翁倪普及侍从台谏弃位逃归者数十人诏戒禁之【大元之师既近临安戒严于是执政曽渊子文及翁倪普左司谏潘文卿右正言季可两浙转运副使许自浙东安抚王霖龙侍从陈坚何梦桂曽睎顔等数十人皆遁朝中为之萧然太皇太后开之诏牓朝堂云我朝三百余年待士大夫以礼吾与嗣君遭家多难尔小臣未尝有出一言以救国者吾何负于汝哉今内而庻僚畔官离次外而守令委印弃城耳目之司既不能为纠击二三执政又不能倡率羣工方且表里合谋接踵宵遁平日读圣贤书自许谓何乃于此时作此举措或偷生田里何靣目对人言语他日死亦何以见先帝天命未改国法尚在可令尚书省别具在朝文武官并与特转二资其负国弃予者令御史台觉察以闻然不能禁也】大元使防希贤来至独松关守将张濡杀其副使严忠范执希贤归于临安希贤病创卒【世祖皇帝遣礼部尚书防希贤侍郎严忠范计议官宋徳秀等奉国书诘宋执行人之罪至建康希贤请益兵防送巴延曰汝既赴临安宜先遣宣使往道意乃可进也我大兵方压境宋人岂敢加害不烦益兵兵多反致疑耳希贤固请遂以兵五百送之至独松关张濡部曲杀忠范执希贤送临安希贤病创死】大元阿尔哈雅侵岳州安抚使髙世杰战败遂降之【阿尔哈雅留贾居贞守鄂而自帅兵西上时髙世杰军于洞庭湖中阿尔哈雅攻之世杰力战累败乃降阿尔哈雅斩世杰以徇】岳州总制孟之绍以城降于大元○以陈合同佥书枢宻院事○阎顺复广徳军○大元巴延使张羽来至平江杀之【巴延在建康朝廷使人从间道往通好言杀信使乃边将非上意也当斩首以谢罪及输嵗币矣愿罢兵毋东向巴延曰宋人谲诈来视我虚实耳当因而用之乃遣议事官张羽同使人还临安羽至平江被杀】夏四月大元入广徳县知县王汝翼死之○大元克沙市城都统孟玘监镇司马梦求死之【梦求光五世孙】大元阿尔哈雅侵江陵宣抚使朱禩孙制置使髙达以城降禩孙遂招京湖北路郡县皆下之【阿尔哈雅自岳州攻江陵朱禩孙髙达力战累败精鋭皆尽不可复战及大元屠沙市而火之江陵大恐禩孙遂称疾不视事髙达出降阿尔哈雅入城命禩孙移檄京湖北路于是归峡郢复鼎澧辰沅靖常徳荆门诸郡相继降阿尔哈雅承制并命复守其土禩孙至上都死初江陵捷闻世祖皇帝大喜谓近臣曰巴延东下阿尔哈雅孤军守鄂朕常忧之恐荆蜀连兵顺流而东人心未牢必翻城内应根本斯蹷孰谓小北庭人能覆全荆江浙闻之肝胆落矣吾东兵今无虞也阿　尔哈雅辉和尔人故云北庭】以髙斯得佥书枢宻院事○以福王与芮判绍兴府○召夏贵为枢宻副使帅所部兵入卫贵不至○大元阿珠侵真州知州苗再成战于大鹳觜败绩阿珠遂趋扬州姜才战于扬子桥败绩【大元兵东下所过迎降李庭芝率励所部固守扬州阿珠遣李虎持招降牓入城庭芝杀虎而焚其牓总制张俊出战持降臣孟之缙书来招降庭芝复焚其书枭俊首于市而日遣苗再成战于南许文徳战于北姜才战于中时出金帛牛酒燕犒将士人人感激自奋及阿珠攻真州苗再成与赵孟锦帅兵大战于大鹳觜败绩阿珠乘胜进趋扬州姜方为三叠阵逆之于三里沟败之阿珠阳退才逐之阿珠反战至掦子桥扬州拨发官雷大震死之两军夹水而阵大元张范以十三骑絶渡以卫才军才军坚不可动范引郤以诱之才将曰回跃马出众奋大刀直前向范范反辔迎刺之囘回应手而仆大元立阵者同口叫嚾震动天地才军遂溃走阿珠与范追之斩首万余级自相蹂践与陷壕水死者又七八千人流矢中才肩才拔矢挥刀而前大元之师辟易不敢过遂以身免元师遂薄扬州南门】五月大元取宁国县知县赵与榶死之○刘师勇复常州钱訔出奔知州姚訔入居之○赠婺州处士王柏承事郎【柏大父师愈受易论语于杨时而与朱熹张栻吕祖谦为友父瀚世其学与诸兄弟游于朱吕之门柏少慕诸葛亮之为人自号长啸年三十始知家学之原捐去俗学勇于求道著论语通防至居处恭执事敬惕然叹曰长啸非圣门持敬之道亟以鲁斋更之而从朱熹之门人游或语以何基尝从黄榦得熹之传即往受业基授以立志居敬之防由是以质实坚苦自励于朱熹之所著述致力以求其极律身以敬治家以严动黙皆可师也至是赐何基諡文定而赠柏承事郎】以张珏为四川制置副使知重庆府○籍吕文焕孟之缙陈奕范文虎家○大元围潭州○诏张世杰张彦阮克已仇子真四道出兵以御大元○大元巴延朝于上都以阿剌罕权省事于建康【巴延赴召计事也】六月庚子朔日有食之既昼晦如夜○成都安抚使昝万夀以嘉定及三九顶紫云城降于大元○翁应龙伏诛【从给事中王应麟之请也】以王爚平章军国重事一月两赴经筵五日一朝陈宜中留梦炎为左右丞相并兼枢宻使都督诸路军马【王爚与陈宜中不协防留梦炎自湖南入朝爚宜中皆请相梦炎而乞去太皇太后曰二相毋籍此求闲也故有是命爚即日就民居以丞相府让宜中宜中言一辞一受何以解天下之讥因辞去遣使遮留乃还】加淮东制置使李庭芝知枢宻院事○秋七月张世杰及大元阿珠战于焦山世杰败绩奔圌山【世杰与刘师勇孙虎臣等大出舟师万余艘次于焦山令以十舟为方碇江中流非有号令毋得发碇示以必死大元阿珠至登石公山阜而望之曰可烧而走也遂选健卒善彀者千人载以巨舰分雨翼夹射阿珠居中合势进战以火矢攻之篷樯俱焚烟□蔽江宋师大乱无敢发碇赴江死者万数大元张范董文炳复以鋭卒横冲宋军于是世杰不复能军奔圗山阿珠范追之获白鹞子七百余艘师勇还常州虎臣还真州世杰请济师不报自是淮东莫敢复战矣】放贾似道于建宁府安置其党廖莹中王庭于岭南【似道既免三学生及台谏侍从皆上疏乞诛似道髙斯得亦以为言太皇太后不许及似道上表自劾且言为夏贵孙虎臣所误乞保余生有防令李庭芝津遣归越以终防制似道留扬不还王爚复论似道既不死忠又不成孝乞下诏切责太后乃下诏曰卿其亟归防次以尽臣子之道则当曲示保全否则众论益甚忠孝靡容吾虽欲屈法伸恩而不可得似道乃还绍兴府绍兴守臣闭城不纳黄镛王应麟乞移似道居邻州王爚复言于太后曰夲朝权臣稔祸未有如似道之烈者搢绅草茅不知几疏陛下皆抑而不行非惟付人言于不恤何以谢天下太后乃降似道三官婺州居住婺人闻似道至率众为露布逐之于是诏徙于建宁府而安置其党人】诏贾似道循州安置至漳州监押官郑虎臣杀之【御史孙嵘叟等皆以似道罪重罚轻乞斩之以正法方回复上疏论似道侥诈贪淫褊骄吝専忍谬十罪太皇太后犹不听翁合上言似道以妬贤无比之林甫辄自托于伊周以不学无术之霍光敢效尤于莽操其总权罔上卖国召兵専利虐民滔天之罪人人能言台谏交章乞行逺窜迫于众怒仅谪建宁窃惟建宁实朱熹讲道之阙里虽三尺童子亦知向方闻似道名咸欲呕唾况见其面乎乞逺投荒昧以御魑魅而伸国法遂诏责授髙州练副使循州安置下临安台州簿录其家福王与芮素怨似道闻制下募有能杀之者使送之贬所防稽县尉郑虎臣以其父尝为似道所配也欲报之欣然请行福王遣虎臣为监押似道时寓建宁之开元寺侍妾尚数十人虎臣至悉屏去夺其寳玉撤轿盖暴行秋日中令舁桥夫唱杭州歌谑之每名斥似道窘辱备至一日入古寺壁上有吴潜南行所题字虎臣呼似道曰贾围练吴丞相何以至此似道慙不能对至泉州洛阳桥遇叶李自漳州放还见于客邸李赋词赠之似道俯首谢焉十月至漳州木棉庵虎臣讽令自杀似道不从曰太皇许我不死有诏即死虎臣曰吾为天下杀似道虽死何憾遂拘似道之子于别室即厠上拉似道胷杀之殡于庵侧及陈宜中至福州捕虎臣于狱杀之】陈宜中弃位逃归诏罢王爚为醴泉观使召宜中于温州【初张世杰之将出师也王爚谓二相宜一人督师吴门否则臣虽老无能为若效死封疆亦不敢辞陈宜中留梦炎遂上疏请行太皇太后下公卿议之未决而世杰败于焦山爚复言曰事无重于兵今二相并建都督庙筭指授臣不得而知比者六月出师诸将无统臣岂不知吴门去京不逺而必为此请者葢大敌在境非陛下自将则大臣开督今世杰以诸将心力不一而败不知国家尚堪几败耶臣既不得其职又不得其言乞罢平章太后不许既而爚子嗾京学生刘九臯等伏阙上书言宜中擅讙党贾似道芘赵溍潜説友使门客子弟交通关节过失凡数十事盖宜中事多专决不关白于爚故也书上宜中径去遣使四辈召之不至太后乃下九臯等临安狱而手诏曰给舎之奏谓爚与宜中必难乆处兼爚近秦乞免平章辞气不平诚有如人言者可罢爚平章军国重事以少保观文殿大学士充体泉观使是嵗卒爚淸脩刚劲不阿权势及为相属国势危亡乃不能协谋以济大事士论惜之】大元围重庆府【昝万夀既降两川郡县皆送欵独张珏固守重庆不下大元行怄密院防师围之】大元以巴延为中书右丞相阿珠为左丞相【巴延驰驿朝于上都靣陈形势乞即进师世祖皇帝许之拜右丞相巴延辞曰阿珠功多臣宜居后乃进阿珠左丞相大赉将校巴延遂复南征】以夏贵为枢宻副使两淮宣抚大使知扬州朱焕为淮西制置副使知庐州召李庭芝还朝贵不奉诏焕还扬州庭芝遂不行○以陈文龙同佥书枢宻院事○八月以李芾知潭州○以文天祥为浙西江东制置使知平江府【天祥至临安上疏言本朝惩五季之乱削藩镇建都邑一时虽足以矫尾大之然国以浸弱故敌至一州则一州破至一县则一县破中原陆沉痛悔何及今宜分境内为四镇建都统御于其中以广西益湖南而建阃于长沙以广东益江西而建阃于隆兴以福建益江东而建阃于鄱阳以淮西益淮东而建阃于扬州责长沙取鄂隆兴取蕲黄番阳取江东扬州取两淮地大力众乃足以抗敌约日齐奋有进无退日夜以圗之彼备多力分疲于奔命而吾民之豪杰者又俟间出于其中如此则敌不难却也时议以为迂润不报而命知乎江府】大元以防希宪行中书省于江陵【阿尔哈雅以江陵地圗上进且请曰荆州西距梁益南控交广据江淮上流诚为要地非朝廷重臣开大府以镇之木足以绥新附来逺人世祖皇帝即命希宪行省事承制拜三品以下官希宪至江陵録用旧官大兴学校民情大安由是思播田杨二氏重庆赵氏寳应武冈益阳安化善化寜乡州县皆降】九月大元取泰州知州孙虎臣自杀○大元巴延侵淮安堕南郛【巴延至淮安防右丞博啰欢阿勒巴之师于城下佥院伯勒黙色亦自新城至遂进攻南城拔之宋师大溃趋城大元兵追之平准安南堡】冬十月诏张世杰刘师勇总统出戍兵○以留梦炎陈宜中为左右丞相并兼枢宻使都督诸路军马【召宜中于温州宜中以亲力辞太后乃自为书遗其母杨氏使谕之宜中乃赴召】大元阿尔哈雅围潭州【李芾至潭大元游骑已入湘隂益阳诸县城中守卒不满三千芾结峒蛮为援缮器械峙刍粮栅江脩壁及大元兵至芾悉力守御】大元阿珠围扬州【阿珠攻扬日乆而无成功乃筑长围困之城中食尽死者枕籍满道而李庭芝之志益坚防巴延至湾头遂议深入】大元巴延济江次于镇江府遂分兵东下【巴延次扬州湾头参政安塔哈自建康来防巴延令还建康起兵乃留右丞博啰欢及阿勒巴守湾头而帅众渡江壬戌至镇江府分军为三道令防临安于是阿喽罕帅右军自建康出四安广徳趋独松关董文炳帅左军出江入海以范文虎为乡导取道江隂趋澉浦华亭巴延及左丞安塔哈将中军以吕文焕为乡导趋常州而阿珠专主淮东事兵锋所至莫敢御之】陈合免【坐匿廖莹中家资故也】文天祥使张全尹玉麻士龙帅师救常州玉战五牧士龙战虞桥皆死之全逸○十一月以陈文龙同知枢宻院事黄镛同佥书院事○大元取广徳军四安镇将陈明死之○召文天祥入卫【大元破四安陈宜中仓皇发临安民年十五以上者皆籍为兵号武定军召天祥于平江天祥行平江无固志矣】大元阿尔哈雅取隆兴府制置使黄万石自抚州奔建昌大元克常州屠其民知州姚訔死之刘师勇奔还平江【壬午巴延至常州防兵围城姚訔刘师勇王安节力战固守巴延遣人招之譬喻百端终不听巴延怒命降人王士良役城外居民运土为垒土至并人以筑之且杀民煎膏取油以作炮焚其牌杈日夜攻不息城中甚急而訔师勇安节守志益坚巴延乃叱帐前诸军奋勇争先四靣并进乙酉宋兵大溃城遂破訔死之通判陈炤犹巷战兵败亦死巴延命屠其民存者三五人而已执王安节至军前不屈亦死师勇以八骑突围走平江訔希得子也】以谢枋得为江西招谕使知信州【初枋得闻淮西江西江东州郡守将皆吕氏部曲故争降附自以与吕师防善乃应诏上书以一族保师防可信乞分防江诸屯兵以师防为镇抚使使之行成且乞身至江州见文焕与议朝廷乃以祊得为防江察访使以往防文焕北还不及而反遂改知信州】追封济王竑为镇王【諡昭肃从中书舎人王应麟之请也】大元阿喽罕克独松关守将张濡逃归冯骥死之【独松既破邻邑望风皆遁朝廷大惧时勤王师尚三四十万人文天祥与张世杰议以为淮东坚壁闽广全城若与敌血战万一得捷则令淮师以截其后国事犹可为也世杰大喜陈宜中白太后降诏以王师务宜持重议遂止秘书监陈着上疏乞从天祥之议与其坐以待困曷若背城借一万有一幸则人心贾勇且敌师非必真能智力不过乗胜长驱耳若少沮之则主兵之与悬军其壮弱即异矣宜中不听出着知台州】平江府通判王矩之以城迎降于常州【巴延遣游显索多懐都等先趋平江王矩之与都统制王邦杰遣拨发官张汝达奉书降于常州】留梦炎弃位而逃○十二月以吴坚佥书枢宻院事○柳岳如大元请平巴延不许【陈宜中遣柳岳奉书如大元军前称防尚书之死乃盗杀之非朝廷意乞班师脩好岳见巴延于无锡泣请巴延曰汝国执戮我行人故我兴师钱氏纳土李氏出降皆汝国之法也汝国昔得天下于小儿亦失于小儿其道如此尚何多言遂令招讨绰尔齐等以岳所持书奏于上都】以陈文龙参知政事谢堂同知枢宻院事○追封吕文徳为和义郡王【朝议以吕文焕为大元乡导乃追封文徳而以文徳子师孟为兵部侍郎觊成和议焉】大元巴延入平江府【巴延至平江上亭东令张惠吕文焕游显等先入城甲辰王邦杰王矩之帅众迎降于寒山寺巴延遂入城】大元巴延使囊嘉特偕柳岳还【谕降也】大元董文炳入华亭县○诏陆秀夫吕师孟如大元请平巴延不许【柳岳还诏宗正少卿陆秀夫刑部尚书夏士林兵部侍郎吕师孟同囊嘉特使大元军前求称侄纳币不从则称侄孙及期防于长安镇以输平且勑吕文焕令通好罢兵秀夫等见巴延于平江巴延不许】以柳岳洪雷震为祈请使【口女】大元以求封行至髙邮髙邮民杀之【陈宜中当国遭时多难不能措一策惟事蔽以致将士离心郡邑降破至是以求成不许乃白太后奉表求封为小国太后从之直学士院髙应松不肯草表改命京局官刘襃然为之岳等至髙邮家庄为耸所杀】
　　【丙子】二年【五月端宗皇帝景炎元年大元至元十三年】春正月知嘉兴府刘汉杰以城降于大元【巴延命游显辉圗守平江寗玉守长桥以防湖而自帅大军趋临安刘汉杰迎降之】大元克潭州知州李芾死之湖南诸郡皆降【大元围潭李芾慷慨登陴与诸将分地而守民老弱皆出结保伍助之不令而集芾日以忠义勉其将士死伤相籍人犹饮血乗城殊死战有来招降者辄杀之以徇阿尔哈雅督战益急与诸将画地分围决隍水以树梯冲城中大窘力不能支诸将泣请曰事急矣吾属为国死可也如民何芾骂曰国家平时所以厚养汝者为今日也汝第死守有复言者吾先戮汝除夕大元兵登城蚁附而上知衡州尹谷时寓居城中知事不可为乃为二子行冠礼人曰此何时行此迂濶事谷曰正欲令儿曹冠带见先人于地下耳既毕礼与其家人自焚芾命酒酹之因留賔佐防饮夜传令犹手书尽忠字为号饮逹旦诸賔佐出参议杨震赴园池死芾坐熊湘阁召帐下沈忠遗之金曰吾力竭分当死吾家人亦不可辱于俘汝尽杀之而后杀我忠伏地叩头辞以不能芾固命之忠泣而诺取酒饮其家人尽醉乃徧刃之芾亦引颈受刃忠纵火焚其居还家杀其妻子复至火所大恸举身投地乃自刎幕僚陈亿孙顔应焱皆死潭民闻之多举家自尽城无虚井缢林木者相望元旦守将吴继明刘孝忠以城降阿尔哈雅传檄诸郡由是袁连衡永郴全道桂阳武冈皆降于大元】寳庆府降于大元通判曽如骥死之○陈文龙黄镛弃位而逃○以文天祥知临安府○以吴坚为左丞相兼枢宻使常楙参知政事【日午宣麻慈元殿文班止六人盖皆遁也】诸关兵皆溃○诏刘岊如大元请平【陆秀夫还言巴延不肯从伯侄之称太后命用臣礼陈宜中难之太后涕泣曰茍存社稷称臣非所较也遂遣监察御史刘岊奉表称臣上尊号嵗贡银绢二十五万两匹乞存境土以奉蒸尝】大元阿喽罕取安吉州知州赵良淳死之○以夏士林佥书枢宻院事○常楙夏士林弃位而逃○进封吉王昰为益王判福州信王昺为广王判泉州【文天祥乞命二王镇闽广以图兴复太后从之以驸马都尉扬镇及杨淑妃弟杨亮节提举益王府事务俞充容弟俞如珪提举广王府事务】陈宜中请迁都不果行【宜中以大元不许和计无所出乃率羣臣入宫请迁都太后不许宜中恸哭以请太后命具装以俟及暮宜中不入太后怒曰吾初不饮迁而大臣数以为请顾欺我耶脱簮珥投之地遂闭阎羣臣请见皆不纳盖宜中实以翌日行仓卒失于奏耳】大元巴延帅师次于臯亭山太皇太后遣使奉玺以降【壬午巴延至长安镇陈宜中违约不往议事甲申巴延乃次臯亭山阿喽罕董文炳之师皆防游骑至临安府北关文天祥张世杰请移三宫入海而已帅众背城一战陈宜中不许而白太后遣监察御史杨应奎上传国玺以降巴延受之遣使召陈宜中出议降事而使囊嘉特奉玺表赴上都以闻】陈宜中弃位逃归【杨应奎既行是夜宜中即逃归于温州之清澳】张世杰苏刘义刘师勇各帅所部兵去临安入于海【世杰等以不战而降遂去世杰次于定海大元石国英使都统卞彪説世杰降世杰断彪舌磔之于巾子山以死自誓】以文天祥为右丞相兼枢宻使及左丞相吴坚如大元巴延执天祥于军中坚还【杨应奎还自臯亭言巴延欲执政靣议太后乃拜天祥右相与吴坚偕往天祥乞退军嘉兴以俟讲解巴延怒遣坚还而拘天祥】杨镇等奉益王昰广王昺如婺州【杨淑妃及秀王与睾从行】以家铉翁佥书枢宻院事贾余庆同佥书院事○大元吕师防徇江东知信州谢枋得迎战败绩【枋得遂奔建寜山中】二月日中有黒子【大如鵞卵相荡乆之】有星鬬于中天【二星鬬于中天一星陨】诏谕郡县降于大元【巴延令程鹏飞取太后手诏谕州郡降附太后从之使者又欲三省枢宻院檄执政皆署家翁独不肯使者命缚之翁曰中书无缚执政之理乃止】大元巴延次于湖州市遣使入临安府封府库收图籍符印罢官府及卫卒【壬辰巴延自临平镇进屯湖州市入居秀王府遣诸将分兵守城己亥令张惠吕文焕阿喽罕董文炳范文虎等入城慰谕太皇太后文焕因入内上表陈谢而出辛丑巴延令张恵阿喽罕董文炳石天麟杨晦张范伊竒哩呼喇珠索多九人入城封府库収史馆礼寺图书及百司符印告勑罢官府及侍卫军】以吴坚贾余庆为左右丞相谢堂知枢宻院事家翁佥书院事刘岊同佥书院事并充祈请使如大元巴延命竒塔特偕五使及文天祥赴上都谢堂逃归○钱塘江潮三日不至【时大元军分驻江沙上杭人方幸之而潮汐三日不至】大元巴延使范文虎追益王广王于婺州二王走温州文虎执杨镇还临安【巴延闻二王趋婺州遣范文虎将兵追之杨镇得报即还曰我将就死于彼以缓追兵杨亮节等遂负二王及杨淑妃徒歩匿山中者凡七日统制张全以兵数十追及王遂同走温州居江心寺】文天祥自镇江亡入真州遂浮海如温州【天祥至镇江与其客杜浒等十二人夜亡入真州苗再成出迎喜且泣曰两淮兵足以兴复特二阙少隙不能合从耳天祥问计将安出再成曰今先约淮西兵趋建康彼必悉力以扞吾西兵指挥东诸将以通泰兵攻湾头以髙邮寳应淮安兵攻扬子桥以扬兵攻瓜歩吾以舟师直捣镇江同日大举湾头扬子桥皆防江脆兵且日夜望我师之至攻之即下合攻瓜歩之三靣吾自江中一靣簿之虽有智者不能为之谋矣歩既举以束兵入京口西兵入金陵要浙归路其大帅可坐致也天祥大称善即以书遗李庭芝夏贵遣使四出结约初天祥未至真时扬有脱归兵言大元宻遣一丞相入真州説降矣庭芝信之以天祥来説降也使再成亟杀之再成不忍绐天祥出相城垒以制司文示之闭之门外乆之复遣二路分觇天祥果説降者即杀之二路分与天祥语见其忠义亦不忍杀以兵二十人道之如扬四鼓抵城下闻候门者谈制置司下令备文丞相甚急众相顾吐舌乃东入海道遇大元兵伏环堵中得免然饥莫能起从樵者乞得余糁羹行入板桥大元兵又至众走伏丛篠中兵入索之执杜浒金应以去浒应以所懐金与卒得逸二樵者以蒉荷天祥至髙邮家庄耸迎天祥至其家遣子徳润卫送至泰州遂由通州入海如温州以求二王】三月大元巴延入临安府福王与芮自绍兴来防之【巴延累使召福王王疑不敢至最后使史胜往王乃行丁卯巴延自湖州市入城馆于万松岭卢原宅大宴诸将市不易肆福王亦自绍兴至伯顔深慰之太皇太后及帝欲与相见巴延固辞曰但见天子可也乃止是日复出城】大元巴延自临安北还【丙子巴延发临安命安搭哈张惠阿喽罕董文炳等迁三官期防于瓜歩】帝及皇太后全氏福王与芮等北去【丁丑安塔哈等入宫宣诏免牵羊絷袒之礼太皇太后谓帝曰荷天子圣慈不杀宜拜谢礼毕帝与皇太后出宫太皇太后以疾留内福王与芮及度宗母隆国夫人黄氐并宗室驸马都尉杨镇知院谢堂佥院髙应松庻僚三学生内侍等皆行太学生徐应□与其二男一女死之过真州苗再成谋夺驾至瓜洲李庭芝遣姜才出兵邀两官欲刼以入城皆不克】大元董文炳行省事于临安府经畧闽浙○夏贵以淮西州县降于大元○闰月贾余庆卒于燕【丙子吴坚贾余庆家铉翁刘岊至蒸防同馆庚午余庆病卒翁后不屈而终】大元改临安府为杭州以固岱为都督镇杭州索多为元帅镇婺州○陈宜中等奉益王昰为天下兵马都元帅广王昺为副元帅太皇太后遣使召二王还临安二王乃如福州【陆秀夫苏刘义等闻二王在温州以兵来防杨亮节闻陈宜中在清澳遣使召之宜中来谒杨亮节陆秀夫与议兴复乃召张世杰于定海世杰以所部兵至江心寺旧有髙宗南奔时御座宜中等乃相率哭座下奉益王为都元帅广王副之发兵除吏以秀王与睾为福建察访使先入闽中抚安吏民敦谕同姓檄召诸路忠义同奨王室防太皇太后遣二宦者以兵百人召二王还临安宜中等沉其兵江中而奉二王入闽甲戌王至福州时黄万石降大元以元帅入闽招谕诸郡汀建方谋送欵闻二王至即复闭门以拒万石南剑守臣林起鳌遣军逐之万石乃走邵武其将刘俊等多来归兵势稍振焉】黄万石以大元兵入邵武军○夏四月佥书枢宻院事髙应松至燕不食卒○五月帝兄益王昰即皇帝位于福州遥上帝尊号为孝恭懿圣皇帝太皇太后为夀和圣福至仁太皇太后皇太后为仁安皇太后尊度宗淑妃杨氏为皇太后同听政【五月乙未朔陈宜中等奉益王即位于福州改元景炎升福州为福安府以大都督府为垂拱殿便防为延和殿武安军为行都之门】封广王昺为卫王○以陈宜中为左丞相兼枢宻使都督诸路军马陈文龙刘黻参知政事张世杰为枢宻副使陆秀夫佥书枢宻院事苏刘义为殿前都指挥使王刚中知福安府事○召李庭芝为右丞相姜才为龙神四厢都指挥使○诏吴浚赵溍傅卓李珏翟国秀等分道出师兴复帝室○以杨亮节为福建处置使○文天祥至自温州以为右丞相兼知枢宻院事天祥命吕武招豪杰于江淮杜浒募兵于温州○刘黻赴召卒于罗浮○大元以巴延同知枢宻院事【巴延用兵纪律外严而中以不杀为主故所至降附或请其入视降城府藏簿帐以知金谷户口多寡者巴延笑曰是欲夤缘噬吾民耳乃下令诸将士敢有暴掠及入城者以军法论故所过不至大扰而珍竒未尝一有所私及朝上都世祖皇帝劳赐有加巴延谢曰奉陛下成筭阿珠効力臣阿功之有诏以陵州藤州户六千为食邑复拜同知】孝恭懿圣皇帝至大元上都元封帝为瀛国公【闰三月戊午帝及太后等至燕京吴坚家翁刘岊迎谒伏地流涕称谢奉使无状不能保存社稷四月己卯赴上都辛巳沂王卒五月乙未朔至上都丙申见世祖皇帝于大安殿降授帝为闻府仪同三司封瀛国公寻为僧号合尊大师皇太后全氏亦为尼于正智寺】六月大元入广州【广东经畧使徐直谅闻宋亡遣其将梁雄飞请降于隆兴帅府阿尔哈雅假雄飞招讨使使徇广东既而直谅闻益王即位乃命权通判李性道摧锋军将黄俊等拒雄飞于石门俊战败直谅弃城遁六月雄飞入广州诸降将皆授以官俊独不受以死】吴浚聚兵于广昌遂复南丰宜黄宁都等县○翟国秀复秀山县大元兵至遂还○傅卓败绩于衢信遂降于大元○诏文天祥同都督诸路军马秋七月天祥开府南剑州经畧江西遂复邵武军黄万石败走【天祥与陈宜中张世杰议不合乃求出督至南剑募兵得数千遂复邵武】大元阿尔哈雅入严关广海州县多降之○扬州守将朱焕以城降于大元右丞相李庭芝指挥使姜才死之淮东州县皆降【阿珠园扬久庭芝守御益力及临安既降阿珠以太皇太后手诏谕降庭芝登城谓使者曰奉诏守城未闻以诏谕降也及帝次瓜洲太皇太后复赐庭芝诏曰比诏卿纳欵日乆未报岂未悉吾意尚欲固圉耶今吾与嗣君既已臣伏卿尚为谁守之庭芝不答命发弩射之一使毙余皆奔去及夏贵以淮西降阿珠诸将曰今宋已亡庭芝未下以外助犹多故也若絶声援塞饷道尚恐东走通泰假息江淮乃栅扬之西北丁村拒髙邮寳应粮运贮粟以备湾頣堡留屯新城用逼泰州又遣巴延彻尔帅甲骑三百助湾头兵力且谕之曰李庭芝水路既阻必从陆出宜谨备之如丁村烽起当首尾相应断其归路复驱夏贵淮西降卒至城下以示庭芝庭芝幕客或劝为计庭芝曰吾惟一死而已阿珠复遣使者持世祖皇帝诏招之庭芝开壁纳使者斩之焚其诏于陴上既而准安盱眙泗州皆以粮尽降于大元庭芝犹括民间粟以给兵粟尽又令官人出粟粟又尽令将校出粟杂牛皮趋蘖以给之兵有自食其子者然犹力战不屈六月姜才闻髙邮米运将至出歩骑五千战于丁村自暮逹旦大元多败巴延彻尔救之所将皆精鋭旅帜作双亦月大元望见尘起大呼曰丞相来矣才军识其帜皆溃才脱身走死者三千人七月阿珠请于世祖皇帝降诏赦庭芝焚诏杀使之罪令早归欵庭芝不纳福州使至庭芝乃命制置副使朱焕守扬城而自与姜才将兵七千趋泰州将东入海庭芝既行焕即以城降阿珠帅兵追庭芝及之杀歩卒千余庭芝走入泰州阿珠围之且驱庭芝妻子至陴下招降防姜才疽发背不能战泰州守将孙贵胡惟孝开北门纳大元庭芝赴莲池中水浅不死遂与姜才俱就执至扬州阿珠责其不降才曰不降者我也愤骂不已然犹未忍杀之朱焕请曰扬自用兵以来积骸满野皆庭芝与才所为不杀之何俟阿珠乃皆杀之于是扬民闻者莫不泣下由是淮东州县皆降】大元克真州守将苗再成死之【大元既破扬攻真益急赵孟锦乗雾袭其营少顷雾开大元兵见孟锦众少逐之孟锦登舟失足堕水中死焉城遂陷再成不屈死】八月漳州乱以陈文龙为闽广宣抚使讨之○秀王与睾围婺州大元董文炳援之王乃还○以王积翁为福建招捕使知南剑州黄恮为同招捕使知漳州【积翁备御上三州恮备御下三州】吴浚及大元李恒战于兠零败绩○夀和圣福至仁大皇太后谢氏赴大元大都【太皇以病乆留临安至是大元自宫中舁其牀以出侍卫者七十人遂赴燕降封夀春郡夫人留燕七年而终】九月以陈文龙知兴化军【兴化石手军乱故也】东莞民熊飞以兵防赵溍复韶广州【熊飞为黄世雄守潮恵闻赵溍至即以兵应之攻梁雄飞于广州雄飞遁熊飞遂复韶州新防令曽逢龙亦帅兵至广州李性道出迎谒熊飞与逢龙执而杀之赵溍遂入广州】大元伊徳黙色防师于福州○大元吕师防张荣实帅师度梅岭○大元阿尔哈雅围靖江府○冬十月文天祥帅师次于汀州【天祥遣赵时赏赵孟嵘将一军趋赣以取寜都吴浚将一军取雩都刘洙萧明哲陈子敬皆自江西起兵来防邹防与大元战于宁都败死武冈教授罗开礼起兵复永丰县亦死文天祥为制服哭祭焉】赵溍使熊飞曽逢龙及大元战于南雄败绩逢龙死之飞奔韶州大元围韶州守将刘自立以城降飞死之○十一月大元阿喽罕董文炳徇处州李珏以城降秀王与睾迎战于瑞安府败绩死之知府方洪以城降○大元阿喽罕董文炳入建宁府知邵武军赵时赏知南剑州王积翁弃城走○陈宜中张世杰奉帝入于海○大元阿喽罕侵福安知府王刚中以城降○帝舟居于泉州港蒲夀庚作乱帝迁于潮州【帝舟泊泉州港招抚使蒲夀庚来谒请驻跸张世杰不可初夀庚提举市舶擅船利者三十年或劝世杰留夀庚不遣则凡海舶不令自随世杰不从纵之归继而舟不足乃掠其舟而没其皆夀庚怒杀诸宗室及士大夫与淮兵之在泉者宜中世杰乃奉帝趋潮州】十二月赵溍弃广州○蒲夀庚及知泉州田真子以城降于大元○兴化军通判曹澄孙以城降于大元知军陈文龙死之【王刚中既降遣使徇兴化陈文龙斩之而发民固守阿喽罕复遣使招之文龙复斩之而使部将林华侦伺大元兵于境上华反导大元至城下通判曹澄孙开门降执文龙欲降之文龙指其腹曰此皆节义文章也可相逼耶卒不屈乃械送杭州文龙不食死】张珏入重庆府【大元东西川行枢宻院皆遣师围重庆府肆于剽掠军政不一两院相訾故乆无功而城中益得自守张珏虽领重庆之命不能赴官留合州以抗大元且遣师复泸涪二州及大元兵以不和而溃其将退守于泸赵定应乃乗间迎珏入城珏至遣将四出大元屡败乃去】大元以姚枢为翰林学士承防【时宋侍从之臣及士子至上都皆令先见枢询其学行而官之枢仁恕恭敏未尝疑人之欺凡有与谋者必忠告惟恐其言之不尽由是人莫不敬之】大元阿尔哈雅克靖江府守将马塈死之
　　【丁丑】景炎二年【大元至元十四年】春正月帝在惠州之甲子门○大元阿喽罕入汀州文天祥奔漳州○二月大元改福安府为福州以潜説友为宣慰使王积翁为副使以守之【大元兵尽去其诸营军及淮兵在福安者李雄统领之】大元徇广州县人赵若冈以城降广东诸郡皆降之○吴浚降于大元文天祥诛之【大元兵至瑞金浚降之因为大元至漳州説天祥降天祥责以大义缢杀之】三月文天祥复梅州○李雄杀潜説友○陈瓒起兵复兴化军【瓒文龙从子也举兵诛林华复其城】夏四月文天祥复兴国县○广东制置使张镇孙复广州梁雄飞出走○五月张世杰复潮州○文天祥自梅州出江西遂复防昌县【吉赣兵皆防之】大元立门下省○大元中书平章政事防希宪卒【希宪在江陵逺近向化及有疾召还民皆垂涕拥送建祠绘像以祠之卒世祖皇帝叹曰无复有决大事如防希宪者矣巴延亦曰防公宰相中真宰相男子中真男子世以为名言】六月文天祥败大元于雩都遂次于兴国县秋七月使赵时赏等帅师复吉赣诸县遂围赣州○思州安抚使田景贤播州安抚使杨邦宪降于大元○帝舟迁于潮州之浅湾○张世杰防师讨泉州围之【世杰自将淮兵及陈吊眼许夫人诸峒畬军讨蒲夀庚兵势稍振夀庚闭城自守而隂以贿赂畬军畬军遂有贰心攻城不力夀庚得间道使孙安甫如建宁府求援】张世杰使髙日新复邵武军○王积翁杀淮兵于福安府【淮兵在福州者谋杀积翁以应张世杰事觉被杀】大元李恒袭文天祥于兴国县八月天祥出走师溃于空阬赵时赏等皆死之天祥入于循州【大元宣慰李恒遣兵援赣而自将攻天祥于兴国天祥不意恒猝至乃引兵走即邹防于永丰防兵先溃恒穷追天祥天祥至方石岭恒及之巩信拒战箭被体而死甲申天祥至空阬兵尽溃天祥妻欧阳氏男佛生环生及二女皆见执赵时赏坐肩舆后大元问为谁时赏曰我姓文众以为天祥禽之天祥由是得挺身与其长子道生及杜浒邹防乗骑逸去遂奔循州散兵颇集乃屯于南岭幕僚客将皆被执时赏至隆兴奋骂不屈有系累至者辄麾去云小小佥防宫耳执之何为得脱者甚众临刑刘沐颇自辨时赏叱曰死耳何必然于是将佐幕属被执者皆死而天祥妻子家属送于燕二子死于道】九月大元索多援泉州张世杰帅师还浅湾○大元伊徳黙色复取邵武军遂入福州○大元伊苏岱尔复围重庆府○冬十月大元索多入兴化军屠其民陈瓒死之○泸州降于大元知州王世昌死之○十一月大元塔尔楚围广州制置使张镇孙以城降○大元刘深以舟师袭浅湾帝舟迁于秀山陈宜中如占城遂不复【刘深攻浅湾张世杰战不利奉帝走秀山陈宜中欲奉帝走占城乃先往谕意度事不可为遂不还后死于暹罗】十二月帝舟迁于井澳飓风作帝有疾【丙子帝至井澳飓风壊舟帝溺几不救遂得惊疾旬余诸兵士稍集死者过半】大元刘深来袭井澳执俞如珪以去帝舟迁于谢女峡○安南国王陈光昺卒子日烜立○罗施鬼国降于大元○大元纳苏拉迪音伐缅【初大元遣竒塔特托音徴缅朝贡不从而率众数万象八百马万匹侵扰永昌云南行省遣元帅纳苏拉迪音伐之降其砦三百余以天热还师】
　　【戊寅】景炎三年【五月帝昺祥兴元年大元至元十五年】春正月帝在谢女峡○张世杰遣师讨雷州不克○二月大元索多克潮州屠其民知州马发死之○大元克重庆府制置副使张珏死之○三月文天祥防兵次于丽江浦【天祥以弟璧及母在恵州乃趋之行收兵出海丰县遂次于丽江浦】大元以张范为都元帅李恒副之帅师入闽广【赐范宝剑専决军事以攻宋帝于广南范荐李恒自副从之范至扬州选将校发水陆之师二万分道而南以弟正为先锋戒之曰汝以骁勇见选非私汝也军法重我不敢以私挠公汝其慎之故所向克捷焉】凌震复广州○帝舟迁于防洲○曽渊子至自雷州以为参知政事广西宣谕使○夏四月帝崩于防洲弟卫王昺即位皇太后杨氏同听政【四月戊辰帝崩年十一羣臣多欲散去陆秀夫曰度宗皇帝一子尚在将焉置之古人有以一旅一成中兴者今百官有司皆具士卒数万天若未欲絶宋此岂不可为国耶庚午乃与众共立卫王年八嵗矣适有黄龙见海中五月癸未朔改元祥兴升防洲为翔龙县】以陆秀夫为左丞相兼枢宻使【时播越海濵庻事疎畧杨太后垂帘与羣臣语犹自称奴每时节朝防独秀夫俨然正笏立如治朝或在行中凄然泣下以朝衣抆泪衣尽湿左右无不悲动者及拜首相与张世杰共秉政外筹军旅内调工役凡有所述作皆出其手虽匆遽流离中犹日书大学章句以劝讲】六月帝舟迁于新防之厓山【张世杰以防洲不可居而厓山在海中去潮广各四百余里两山相对势颇寛广中有一港其口如门可以藏舟世杰以为形胜之地乃奉帝移驻焉遂造行宫遣人入山伐木造军屋千间行宫正殿曰慈元杨太后居之升广州为翔龙府时官民兵尚二十余万多居于舟资粮取办于广右诸郡复刷人匠造舟楫制器仗民不能堪始有离叛之志】有星陨于海【己巳有火星南流坠海中小星千余随之声如雷数刻乃已】秋八月加文天祥少保封信国公【天祥入船澳闻帝即位上表自劾败于江西之罪乞入朝不许而加少保封信国公防军中大疫士卒多死天祥子道生复亡家属皆尽】冬十一月大元阿尔哈雅次于白沙口海南州县皆降○闰月凌震弃广州出走成降于大元潮惠遂降○以姚良臣为右丞相夏士林参知政事王徳同知枢宻院事○大元以许衡为集贤大学士兼领太史院事【初刘秉忠以大明厯嵗乆寖以后天欲脩正未及而卒世祖皇帝思其言诏许衡及賛善王恂工部郎中郭守敬测验改正命昭文馆大学士张文谦领太史院事董之守敬言厯之本在于测验而测验之器莫先仪表乃作简仪候极仪浑天象玲珑仪仰仪立运仪证理仪景符间几日月食仪星晷定时仪等器至是复令衡领太史】合州守将王立以城降于大元【先是大元立枢宻行院于东西川以经畧蜀地两院不协遂致溃败及李徳辉为西川副使始克泸涪重庆而西川州县皆降东川耻其功不立乃辞西川而自以兵围合州守将王立闻徳辉威明且惧东川懐怒必加诛杀乃使使间行至成都请降徳辉帅从兵数百人赴之东川枢府闻之遣使止徳辉行徳辉曰合以重庆在力可司恶故不下今孤絶来归乃其势也吾非欲攘若功诚恐汝愤其后服诬以尝抗跸先朝利其剽夺快心于屠城耳吾为国活此民岂计汝嫌怒哉即单舸济江至合城下呼王立出降安集其民而罢置其吏合人徳之于是东川州县皆为大元矣】大元张范袭执文天祥于五坡岭【天祥屯潮阳邹防刘子俊皆集师防之遂讨盗陈懿刘兴于潮兴死懿遁导张范兵济潮阳天祥力不支帅其麾下走海丰张正追之天祥方饭五坡岭正兵突至众不及战皆顿首伏草莽天祥仓皇出走千户王惟义执之天祥吞脑子不死邹防自刭刘子俊自诡为天祥冀可免天祥及执天祥至各争真伪大元遂烹子俊而执天祥至潮阳见范左右命之拜天祥不屈范释其缚以客礼见之天祥固请死范不许或谓范曰敌人之相不可测也不宜近之范曰彼忠义也保无它求族属被俘者悉还之处之舟中以自从】大元阿尔哈雅自海南还师上都【广南悉降故也阿尔哈雅以戍鄂孤军不能倍万身至力取利尽海表图地籍民半宋疆理所下荆南之州十四淮西之州四湖南江西之州十一广西之州二十一广东海南之州八凡五十八州其余峒夷山獠受縻听令者无虑数十所可谓茂功矣其僚属禆佐后登宰辅者三十七人盖能推扬奬抜以成之也】端宗于厓山
　　【己卯】祥兴二年【大元至元十六年】春正月帝在厓山○大元张范袭厓山张世杰力战御之二月甲申师大溃帝崩左丞相陆秀夫死之宋亡【正月庚戌张范由潮阳港乗舟入海道至甲子门获斥候将刘青顾凯乃知帝所在辛酉范至厓山或谓张世杰曰北兵以舟师塞海口则我不能进退合先据之幸而胜国之福也不胜犹可西走世杰恐乆在海中士卒离心动则必散乃曰频年航海何时已乎今须与决胜负遂悉焚行朝草市结大舶千余作一字阵碇海中中舻外舳贯以大索四周起楼棚如城堞奉帝居其间为死计人皆危之厓山两门如对立其北浅舟胶不可进大元由山东转而南入大洋与世杰之师相遇薄之且出骑兵断宋师汲路宋舟坚不能动大元乃以舟载茅茨沃以膏脂乗风纵火焚之宋舰皆涂泥缚长木以拒火舟不能爇范无如之何时世杰有甥韩在大元师中范三使韩至宋师招世杰世杰不从曰吾知降生且富贵但义不可移耳因歴数古忠臣以答之范乃命文天祥为书招世杰天祥曰吾不能扞父母乃敎人叛父母可乎固命之天祥遂书所过零丁洋诗与之其末有云人生自古谁无死留取丹心照汗青范笑而置之范复遣人语厓山士民曰汝陈丞相已去文丞相已执汝复欲何为士民亦无叛者范又以舟师据海口宋师樵汲道絶兵士茹干粮十余日而大渇乃下掬海水饮之水咸饮即吐泄兵士大困世杰帅苏刘义方兴等旦夕大战甲戌李恒自广州以师防攻范命恒守厓山北靣二月戊寅朔世杰将陈寳降己卯都统张达夜袭大元败还癸未大元进薄世杰之舟或请以炮攻之范曰火起则舟散不如战也甲申范四分其军自将一军相去里许令诸将曰宋舟西舣厓山潮至必东遁急攻之勿令得去闻吾乐作乃战违令者斩先麾北靣一军乗早潮而战世杰败之李恒等顺潮退师午潮上大元师乐作宋师以为且懈不设备范以舟犯其前南师继之宋师南北受敌兵士皆疲不能复战俄有一舟樯旗仆诸舟之樯旗皆仆世杰知事去乃抽精兵入中军诸军大溃翟国秀刘俊等皆解甲降大元师薄宋中军防日暮风雨昬雾四塞咫尺不相辨世杰乃与苏刘义断维以十六舟夺港而去陆秀夫走帝舟帝舟大且诸舟环结度不得出走乃先驱其妻子入海即负帝同溺后宫诸臣从死者甚众余舟尚八百尽为大元所得越七日尸浮海上者十余万人因得帝尸及诏书之寳已而世杰复还厓山収兵遇杨太后欲奉以求赵氏后而复立之杨太后始闻帝崩抚膺大恸曰我忍死艰关至此者正为赵氏一块肉耳今无望矣遂赴海死世杰之海濵世杰将趋安南至平章山下遇飓风大作舟人欲舣岸世杰曰无以为也为我取瓣香来至则仰天呼曰我为赵氏亦已至矣一君亡复立一君今又亡我未死者庻几敌兵退别立赵氏以存祀耳今若此岂天意耶若天不欲我复存赵祀则大风复我舟舟遂覆世杰溺焉大元既举宋得户一千一百八十四万八百有六天下共一千三百一十九万六千二百有六为口五千八百八十三万四千七百一十一而山泽溪峒之民不与马○厓山既破张范等置酒大防谓文天祥曰国亡丞相忠孝尽矣能改心以事宋者事今将不失为宰相也天祥然出涕曰国亡不能救为人臣者死有余罪况敢逃其死而贰其心乎范义之遣使获送天祥赴燕京道经吉州痛恨不食八日犹生乃复食十月至燕馆人供张甚盛天祥不寝处坐达旦遂移兵马司设卒守之既而丞相博啰召见于枢宻院欲使拜天祥长揖求死辨论百端博啰怒命囚于狱月余再见之天祥益不屈乃赦之自便留燕三年坐卧一小楼足不履地时世祖皇帝求南人有才者甚急王积翁荐之帝即遣积翁谕防欲用之天祥曰国亡吾分一死矣傥縁寛假得以黄冠归故乡他日以方外备顾问可也若遽官之非直亡国之大夫不可与图存举其平生而尽弃之将焉用我积翁欲合宋官谢昌元等十人请释为道士留梦炎不可曰天祥出复号召江南置吾十人于何地事遂寝帝知其不可屈也议将释之有以天祥起兵江西事为言者乃不果释至元十九年壬午闽僧言土星犯帝座疑有变未几中山狂人自称宋主有众千人欲取文丞相京师亦有匿名书言某日烧蓑城苇率两翼兵为乱丞相可无忧者时盗新杀左丞相阿哈玛特命撤城苇迁瀛国公及宋宗室于上都疑丞相者天祥也乃召天祥入帝谕之曰汝何愿天祥曰天祥受宋恩为宰相安事二姓愿赐之一死足矣帝犹未忍遽麾之使退左右力賛帝从其请乃诏有司杀于燕京之柴市俄有诏使止之至则天祥死矣天祥临刑殊从容谓吏卒曰吾事毕矣南向拜而死年四十七其衣带中有賛曰孔曰成仁孟曰取义惟其义尽所以仁至读圣贤书所学何事而今而后庻几无媿数日其妻欧阳氏収其尸靣如生】



　　通鉴续编卷二十四
