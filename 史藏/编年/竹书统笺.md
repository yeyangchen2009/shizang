　　钦定四库全书　　　　　史部二
　　竹书綂笺目録　　　　　编年类
　　凡例
　　卷首上
　　杂述
　　卷首下
　　前编
　　卷一
　　黄帝【在位一百年】　　　　少昊【附纪年不録】
　　帝颛顼【在位九十八年】　　　帝喾【在位六十三年】
　　帝挚【附在位九年】
　　卷二
　　帝尧【元丙子在位一百年】　　　帝舜【元己未在位五十年】
　　卷三
　　夏后禹【元壬子在位八年】　　后啓【元癸亥在位十六年】
　　太康【元癸未在位四年】
　　帝相【元戊戌在位二十八年】　　仲康【元己丑在位九年】
　　【明年丙寅少康生乙酉少康奔有虞甲辰少康使汝艾伐过杀浇伯杼防戈伯靡杀寒浞乙巳少康自纶归于夏邑】
　　帝少康【元丙午在位二十一年】　帝杼【元乙巳在位十七年】
　　帝芬【元戊子在位四十四年】　　帝芒【元壬申在位五十八年】
　　卷四
　　帝泄【元辛未在位二十五年】　　帝不降【元己亥在位五十九年逊位于弟后十年陟】
　　帝扄【元戊戌在位十八年】　　　帝厪【元己未在位八年】
　　帝孔甲【元己巳在位九年】　　帝昊【元庚辰在位三年】
　　帝【元乙酉在位七年】　　　帝癸【元壬辰在位三十一年自禹至桀十七世有王与无王用嵗四百七十一】
　　卷五
　　商王汤【汤以诸侯十八年伐夏嵗在癸亥又十有一年而陟共二十九年】外丙【元己亥在位二年】　　　仲壬【元丁丑在位四年】
　　太甲【元辛巳在位十二年】　　　沃丁【元癸巳在位十九年】
　　小庚【元壬子在位五年】　　　小甲【元丁巳在位十七年】
　　雍己【元甲戌在位十二年】　　　太戊【元丙辰在位七十五年】仲丁【元辛丑在位九年】　　　外壬【元庚戌在位十年】
　　河亶甲【元庚申在位九年】　　祖乙【元己巳在位十九年】
　　祖辛【元戊子在位十四年】　　　开甲【元壬寅在位九年】
　　祖丁【元丁未在位九年】　　　南庚【元丙辰在位六年】
　　阳甲【元壬戌在位四年】　　　盘庚【元丙寅在位二十八年】小辛【元甲午在位三年】　　　小乙【元丁酉在位十年】
　　卷六
　　武丁【元丁未在位五十九年】　　祖庚【元丙午在位十一年】
　　祖甲【元丁巳在位三十三年】　　冯辛【元庚申在位四年】
　　庚丁【元甲午在位八年】　　　武乙【元壬寅在位三十五年】文丁【元丁丑在位十三年】　　　帝乙【元庚寅在位九年】
　　帝辛【元己亥在位五十二年】
　　【汤至纣二十九王用嵗四百九十六年】
　　卷七
　　周武王【以西伯十有二年伐殷有天下元辛卯又六年陟先后十七年】
　　成王【元丁酉在位三十七年】
　　卷八
　　康王【元甲戌在位二十六年】　　昭王【元庚子在位十九年】
　　穆王【元己未在位五十五年】　　共王【元甲寅在位十三年】
　　懿王【元丙寅在位二十五年】　　孝王【元辛卯在位九年】
　　夷王【元庚子在位八年】　　　厉王【元戊申在位十二年奔彘又十四年陟】
　　卷九
　　宣王【元甲戌在位四十六年】　　幽王【元庚申在位十一年】
　　卷十
　　平王【元辛未在位五十一年】　　桓王【元壬戌在位二十三年】庄王【元乙酉在位十五年】　　　厘王【元庚子在位五年】
　　恵王【元乙巳在位二十五年】　　襄王【元庚午在位三十三年】顷王【元癸卯在位六年】
　　卷十一
　　匡王【元己酉在位六年】　　　定王【元乙卯在位二十一年】简王【元丙子在位十四年】　　　灵王【元庚寅在位二十七年】景王【元丁巳在位二十五年】　　敬王【元壬午在位四十四年】元王【元丙寅在位七年】　　　贞定王【元癸酉在位二十八年】哀王【三月附见考王下】　　　思王【五月附见考王下】
　　考王【元庚子在位十五年】　　　威烈王【元丙辰在位二十四年】安王【元庚辰在位二十六年】　　烈王【元丙午在位七年】
　　卷十二
　　显王【元癸丑在位四十八年】　　慎靓王【元辛丑在位六年】隠王【元丁未竹书纪年终于隠王十六年】
　　【臣】等谨案竹书统笺十二卷
　　国朝徐文靖撰文靖即着山河两戒考者是编作于孙之騄考定竹书以后亦因沈约注为之引证推阐首仿司马贞补史记例作伏羲神农纪年题曰前编而自为之注多据毛渐伪三坟殊失考正又为杂述述竹书源流皆不入卷数其笺则仿诸经注疏之例发明于各条之下盖文靖误以纪年为原书又误以其注真出沈约故以笺自名如郑康成之尊毛苌也然其引证诸书皆着出典较孙之騄为切实而考正地理订正世系亦较之騄为详晰如坊本误于外丙元年后系以小庚五年小甲十七年雍已十二年太戊三十五年乃继以二年陟盖旧本颠倒一页重刻者因而仍之陈仁锡作四书考遂据以驳难异同文靖以殷本纪排比知其脱悮亦较之騄为宻也乾隆四十三年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀




　　竹书綂笺凡例
　　一纪年一书自周隠王十七年瘗于梁襄王冡至晋武太康二年乃得此书凡五百七十九年其时考正者有和峤束晳卫恒荀朂王庭坚王接潘滔挚虞谢衡诸人皆博物多闻之士晋隋唐诸志皆有是书梁沈约始为附注约好言符瑞于事实罕有明今特为綂笺逐事分载以纪其详
　　一綂笺之下所引书辞义相同者则连书之其稍有不同则加又按其确有征騐可辨析者则加据字例皆放此
　　一是书于纪年中逐字详注而谓之笺者仿郑氏诗笺之例所以别于注也谓之綂笺者不特于纪年笺之附注笺之诸凡所引书间有譌误亦并笺之也
　　一纪年逐条之下间有细字皆休文附注故各于笺按之上加圈以别之至歴代某帝某王推原其先世祥之自亦皆大字仅低一字者世误以为竹书之本文今并见宋书符瑞志中实亦休文所自撰采后世防纬诸书而成当时谓之附注以为竹书本文者由未读宋书故也乃附注之外又有所为约按者以其非习闻而自为立説者也实亦附注之例也
　　一纪年初瘗之嵗下距始皇燔书之嵗八十六年则是书在未焚之前信而可征也至今以经校之一一符合
　　一纪年始于黄帝盖黄帝使大挠作甲子自是而后始得以甲子纪年故也周礼外史掌三皇五帝之书易大黄帝之前有神农伏羲孔安国书序伏羲神农黄帝为三皇温公稽古録亦始伏羲故特仿司马承祯三皇补纪之例列之于前非好为蛇足也
　　一刘道原通鉴外纪金仁山前编皆依邵尧夫经世纪年以竹书较之多有不合如外丙仲壬经世所无征辰弗集于房经世以为在仲康元年唐一行大衍推合在仲康五年与竹书合小雅十月之交朔日辛卯孔仲达疏据王基之説谓在共和以前梁虞推合幽王六年乙丑与竹书合如此类不可枚举近世耳学者每于通鉴编年下乃云据经世正之殊可叹也
　　一纪年最可议者莫如太甲潜出自桐杀伊尹一事方是时齐田和迁康公于海上晋三卿徙桓公于屯留往往假伊尹放君之名以为解释时作纪年者特设为潜出杀尹一案以见战国诸君为臣所放皆可潜杀其臣也不然前言命尹为卿士后言祠保衡此独言潜出杀尹不亦自相矛盾哉故沈约谓此文与前后不类葢后人所益
　　一刘知几作史通不知杀季歴者为文丁误以文丁为文王韦昭注国语杜预注左皆以携王为伯服不知为王子余臣如此类者甚伙不有竹书乌从而证之此余之綂笺所由作也
　　一纪年杂述裒诸简端无分先后亦容斋随笔例也俗儒眇见寡闻多以纪年为齐东野语稗官脞録殊不知晋隋诸史列之中经取证经史毫无差谬古今来博物君子著书立説未有不取证于是书者观之杂述了了可见而俗儒转不之信束广微校正竹书而外又有防一记者其亦有感而作者与
　　一纪年杂述之下凡有譌舛宜辨者只用按字不言笺按葢自述謏闻管见无与于笺注之例故也
　　一同里马君晴川好古工诗蓄书甚富其令嗣长君葵斋绩学精进广读父书以余为通家世好遇笺注所有纰谬一一是正无隠故是书或罕有讥弹者葵斋力也
　　一崔子郁岑英年嗜学沉静寡言尝见余所纂山河两戒考管城硕记披阅再四有疑必问余喜其笃志深造非徒以好古博虚名者因并以纪年属之雠校其有匡余不逮者不敢以年少忽之故并録其姓字于前
　　一是刻非余意也余年八十有二始笺注此书阅三寒暑而后成不过以是书譌误颇多俾稍拈出示儿辈读史之法初何敢出以问世适马崔二子来谒因出是编以就正二子以余为世好各受铅黄悉加昰正力为怂恿以授梓或有诮之者曰彼既与位山有旧何不为位山藏拙余因辞之二子来复曰合河孙总宪奉新甘大司马华亭张宫詹皆当代伟人也常以先生所著述达之
　　天听近抚宪卫公以先生经学特荐于
　　朝何必前工后拙且昔是而今非也余无以应遂听之






　　钦定四库全书
　　竹书綂笺卷首上
　　翰林院检讨徐文靖撰
　　杂述
　　晋书束晳初太康二年汲郡人不凖盗魏襄王墓或言安厘王冡得竹书数十车其纪年十三篇记夏以来至周幽王为犬戎所灭以事接之三家分仍述魏事至安厘王之二十年葢魏国之史书大畧与春秋皆多相应其中经大异则云夏年多殷益干啓位啓杀之太甲杀伊尹文丁杀季歴自周受命至穆王百年非穆王寿百嵗也幽王既亡有共伯和者摄行天子事非二相共和也【按幽王当作厉王共伯国即今之辉县也】其易经二篇与周易上下经同易繇隂阳卦二篇与周易畧同繇辞则异卦下易经一篇似説卦而异公孙段二篇公孙段与邵陟论易国语三篇言楚晋事名三篇似礼记又似尔雅论语师春一篇书左诸卜筮师春似是造书者姓名也语十一篇诸国卜梦妖怪相书也梁丘藏一篇先叙魏之世数次言邱藏金玉事缴书二篇论弋射法生封一篇帝王所封大歴二篇邹子谈天类也穆天子五篇言周穆王游行四海见帝台西王母圗诗一篇画赞之属也又杂书十九篇周食田法周书论楚事周穆王美人盛姬死事大凡七十五篇七篇简书折坏不识名题冡中又得铜劔一枚长二尺五寸漆书皆科斗字初冡者烧策照取寳物及官收之多烬简断札文既残缺不复诠次武帝以其书付秘书校缀次第寻考指归而以今文写之晳在著作得观竹书随疑分释皆有义证迁尚书郎【按束晳云纪年述魏事至安厘王二十年葢因史记误以魏恵王后元年为哀王元年也是当从孟子恵王之后即为襄王纪年终襄王二十年也】
　　王接时秘书丞卫恒考正汲冡书未讫而遭难佐著作郎束晳述而成之事多证异义时东莱太守陈留王庭坚难之亦有证据晳又释难而庭坚已亡散骑侍郎潘滔谓接曰卿才学理议足解二子之纷可试论之接遂详其得失挚虞谢衡皆博物多闻咸以为允当荀朂乃得汲郡冡中古文竹书诏朂撰次之以为中经列在秘书荀又尝叙穆曰古文穆天子者太康二年汲县民不凖盗古冡所得书也皆竹简素丝编以臣朂前所考定古尺度其简长二尺四寸以墨书一简四十字汲者战国时魏地也案所得纪年葢魏恵成王子令王之冡也于世本葢襄王也案史记六国年表自令王二十一年至秦始皇三十四年燔书之嵗八十六年及至太康二年初得此书凡五百七十九年【按令王当作今王时作书者梁襄王时人书终于襄王未卒之时故曰今王庾开府滕王逌序鲁壁魏坟倪注云郭璞穆天子曰所得纪年葢魏恵成王令王之冢仍以今譌为令又所引穆序文皆荀朂语倪以为郭氏亦误】
　　刘知几史通曰竹书纪年出于晋代学者始知后啓杀益太甲诛伊尹文王杀季歴郑桓公厉王之子则与经典所载乖刺甚多李氏维祯曰群书芜秽典训凌迟杀益诛尹犹曰颇刑季歴之弑古今大恶而以之汚蔑至圣不忧舌过鼻乎【按纪年文丁纣祖父也囚季歴于塞库季歴困而死故曰文丁杀季歴文丁史记作太丁竹书未出世不知有文丁事故误以文丁为文王也知几知纪年出于晋代而犹不知文王为文丁殆得之闻其实未见竹书也】
　　杜预左氏集解后序曰汲郡汲县有旧冡者大得古书周易上下篇与今正同别有隂阳説而无彖象文言系辞疑是时仲尼造之于鲁而未播之于逺国也隋经籍志曰晋太康元年汲郡人魏襄王冡得古竹简书字皆科斗冡者不以为意往往散乱帝命中书监荀朂令和峤撰次为十五部八十七卷多杂碎怪妄不可训知惟周易纪年最为分了其周易上下篇与今正同纪年皆用夏正建寅之月为嵗首起自夏殷周三代王事无诸侯国别唯特纪晋国起自殇叔次文侯昭侯以至曲沃庄伯尽晋国灭独记魏事下至魏哀王谓之今王葢魏国之史记也其著书皆编年相次文意大似春秋经诸所记事多与春秋左氏扶同学者因之以为春秋则古史记之正法有所著述多依春秋之体今依其世代编而叙之以见作者之别谓之古史【按竹书纪年魏恵王三十六年改元称一年是年王与诸侯防徐州后十五年乃卒史记魏世家魏襄王元年与诸侯防徐州葢误以恵王后元一年为襄王之元年也因误以后十五年所卒为襄王而以纪年所称今王为哀王隋志云哀王谓之今王又因史记而误】
　　魏郦道元注水经河水注引纪年十汾水注引纪年三汲郡古文一浍水注引纪年三古文语一济水注引纪年十二涑水注引纪年四洞涡水注引纪年一清水注引纪年一沁水注引纪年四淇水注引纪年四浊漳水注引纪年七滱水注引纪年二巨马河水注引纪年一洛水注引纪年三伊水注引纪年二丹水注引纪年二汝水注引汲冢古文一纪年一颍水注引纪年一渠水注引纪年七汲郡古文一瓠子河注引纪年一泗水注引纪年三巨洋水注引汲郡古文一汶水注引纪年二粉水注引纪年一淮水注引纪年二青衣水注引纪年一合计所引竹书纪年者七十有六
　　晋书儒林续咸字孝宗上党人也春秋郑氏易为东安太守着逺游志异物志汲冡古文释皆十卷行于世
　　战国策田华之为陈轸説秦恵王曰夫晋献公欲伐郭而惮舟之侨存荀息曰周书有言美女破舌乃遗之女乐以乱其政又欲伐虞而惮宫之竒存荀息曰周书有言美男破老乃遗之美男敎之恶宫之竒吴师道注曰汲冢周书美男破老美女破舌武之毁也注云所以毁敌也【按美男破老美女破舌见汲书武称篇郭古虢字见国防高诱注】
　　广川书跋曰秘阁至和旧鼎其铭曰宋公防餗鼎少监罗畸摹其欵识以问广川董某曰宋世家无公讳防者岂宋自为諡或以菜地举耶某曰周初惟二王后称公而微子啓实封于宋宋非畿内地且不为諡其曰宋公果商嗣也竹书有宋景公防而史为头曼孙炎以防为头曼合声以辨周秦之语今考班固汉书犹有兜防葢亦着其声如此【按此言竹书有宋公防见汲冢师春书汉书作兜防见古今人表又彛器有防女鼎微防鼎字皆作防】
　　史记晋世家注引纪年四宋微子世家注引纪年二卫康叔世家注引纪年一燕世家注引纪年五鲁周公世家注引纪年一魏世家注引纪年十五赵世家注引纪年一越世家注引纪年七田完世家注引纪年六韩世家注引纪年五孟尝君列注引纪年四唐开元占经引纪年曰帝辛受时周大曀恵成王元年昼晦十六年邯郸四曀室多坏晋定公二十五年西山女子化为丈夫与之妻能生子今王四年碧阳君之诸御产二龙【今本无按吕氏春秋慎势篇齐简公有臣曰诸御鞅史记越世家诸御千人伐吴索隐曰诸御谓理事之官在军有职掌者】
　　水经注引竹书纪年曰晋出公六年晋荀瑶城宅阳又梁恵成王元年邺师邯郸师于平阳【今本无】
　　黄伯思东观余论云案晋太康二年汲郡民不凖盗魏襄王冡得古竹书凡七十五篇晋征南将军杜预云别有一卷纯集左氏卜筮事上下次第及其文义皆与左同名曰师春师春似是钞集人名也今观中秘所蔵师春乃与预説全异预云全集卜筮事而此乃记诸国世次及十二公嵗星所在并律吕諡法等末乃书易象变卦又非専载左氏卜筮事繇是知此非预所见师春之全也然预记汲冡他书中有易隂阳説而无象系又有纪年三代并晋魏事疑今师春葢后人杂钞纪年篇耳然预云纪年起自夏商周而此自唐虞以降皆録之预云纪年皆三代王事无诸国别而此皆有诸国预云纪年特记晋国起殇叔次文侯昭侯而此记晋国世次自唐叔始是三者又与纪年异矣及观其纪嵗星事有杜征南洞晓隂阳之语繇是知此书亦西晋人集録而未必尽出汲冡也【今据梁沈约附注定本纪年起黄帝终魏襄王二十年又晋荀朂曰和峤云纪年起自黄帝终于魏之今王今王者魏恵成王子是又不起于唐虞也伯思虽见宋秘书所蔵纪年犹未审也】
　　汉书地理志注扶风栒邑瓒引汲郡古文晋武公灭荀文公城荀河南开封瓒引汲郡古文梁恵王逄忌之薮以赐民颍川父城应乡古国周武王弟所封瓒引汲郡古文殷时已自有应国河东北屈瓒引汲郡古文翟章救郑至于南屈北海平寿瓒引汲郡古文太康居防寻羿亦居之桀亦居之【按所引汲郡古文皆纪年文也臣瓒薛姓资治通鉴晋穆帝永和八年称太原薛瓒即是人也时竹书已出故瓒引纪年以释史也】
　　方氏通雅曰汲冡楚冢今不能分故有语乱竹书之疑也书史云太康二年汲郡人不凖盗魏襄王墓或言安厘王竹书数十车漆书科斗武帝以付束晳随疑分释皆有义证又广川书跋太公庙碑今在卫州共县晋太康十年立碑曰太公望者此县人太康二年县之西偏有盗冡而得竹策之书书蔵之年当秦坑儒之前八十六嵗其周志曰文王梦天帝服禳以立于令狐之津许氏説文无此字惟曰汉令解衣耕谓之襄而卫宏字説与郭昭卿字指则有之知许慎所遗古文众矣昭卿因宏以有记非得是碑岂知宏之为有据哉晋纪言咸宁五年盗汲郡冡与此碑太康二年异知史误也胡元瑞据武帝咸宁五年讥升庵太康安厘之误直未见广川书跋与书史耶若淮海题跋言太康元年盗魏襄冡则少游误记也不凖姓音彪陈钜昌原治篇引作卞凖非少游又言齐文恵太子为雍州时盗楚王冡得竹简书青丝纶简广数分长二尺皮节如新王僧防谓是科斗书记周官所阙文则皆仓颉遗法也法书苑则言楚昭王墓在习池北南齐建元中盗冡得古竹简沈约得数篇示刘绘曰周礼逸文也智按南齐之雍州即襄阳此二条正是一事【按南史王僧防齐文恵太子镇雍州有盗古冡者相云是楚王冡大获寳物玉履玉屏风竹简书青丝纶简广数分长二尺皮节如新有十余简以示僧防云是科斗书考工记周礼所阙文也】
　　广川书跋曰亚驼王存乂以亚为乌古文驼作驰周礼其川滹池池故沱也乌池在周为沤夷水起北地东入河顾野王考其地在灵丘竹书纪年穆公十一年取灵【今本无】
　　陈明卿四书考曰竹书纪年外丙名胜不书陟年仲壬名庸四年陟而外丙递至仲壬其间又有小庚小甲雍已太戊四君絶与孟子不合【今按坊刻沈休文附注旧本误于外丙元年后系以小庚五年小甲十七年雍巳十二年太戊三十五年作寅车之后即继之曰二年陟其为外丙之陟年何疑陈氏谓其与孟子絶不相合是亦考之不详耳余依史迁殷本纪序次甲子元歴校订之其实丝毫不爽后又见汉魏丛书所刻有汲冢周书竹书纪年一一校订无讹近刻秘书二十一种者尚仍旧本之误则亦未校正汉魏丛书故也】
　　秦本纪孝公二十四年与晋战鴈门索隠按纪年云与魏战岸门【今本无】
　　穆天子北征于犬戎注引纪年曰取其五王以东天子賔于西王母注引纪年曰穆王十七年西征毘仑丘爰有硕鸟物羽注引纪年曰行积羽千里乃里西土之数注引纪年曰穆王西征还里天下亿有九万里丁酉天子入于南郑注引纪年曰穆王元年筑祗宫于南郑留昆归玉百枚注留昆国见纪年【按在穆王十五年】
　　天子饮于温山口考鸟注引纪年曰穆王见西王母西王母止之曰有鸟人【今本无】
　　史记孟尝君列魏恵王防宣王东阿南索隠按纪年云恵王后元十一年防平阿十三年防齐威王于甄【今本无】
　　田完世家齐威王三十三年杀其大夫牟辛索隠曰徐广及年表并作夫人王邵按纪年云齐桓公十年弑其君母宣王八年杀其王后【今本无】
　　文选吴都赋注引汲郡地中古文册书曰桀筑倾宫饰瑶台纣作琼室立玉门班叔皮北征赋注引汲郡古文曰晋武公灭荀以赐大夫原氏黯木华海赋注引纪年曰周穆三十七年征伐大起九师东至于九江叱鼋鼍以为梁贤良诏注引纪年曰成康之际天下安宁刑措四十年不用陆士衡豪士赋注引纪年曰太甲潜出自桐杀伊尹
　　唐艺文志纪年十四卷汲冡书又古文语四卷汲冡周书十卷孔晁注周书八卷
　　张南轩着经世纪年二卷自叙曰太史迁作十二国世表始纪甲子起于成周共和庚申之嵗庚申而上则莫纪焉歴世浸逺其事杂见于诸书靡适折则亦疑而已本朝嘉祐中康节邵先生雍出于河南穷往知来精极于数作皇极经世书上稽唐尧受命甲辰之元为编年谱如云外丙仲壬之纪康节以数知之乃合于尚书成汤既没太甲元年之説成汤之后葢实孙孟子所説特以太丁未立而卒方是时外丙生二年仲壬生四年耳又正武王伐商之年葢武王嗣位十一年矣故书序称十有一年而复称十有三年者字之误也是类皆自史迁以来习之谬一旦使学者晓然其真万世不可改者也某不自揆輙因先生之歴考自尧甲辰至皇上乾道改元之嵗凡三千五百二十有二年列为六圗命之曰经世纪年以便观览间有鄙见则因而明之其大节目有六如孟子谓尧舜三年之丧毕舜禹避尧舜之子而天下归之然后践天子位此乃见帝王奉天命之大防其可闇而勿彰故于甲申书服尧之丧乙酉书践位之实丙戌书元载格于文祖自乙酉至丁巳是践位三十有三载也则书荐禹于天与尚书命禹之辞合自丁巳至癸酉是荐禹十有七年也与孟子之説合于禹受命之际书法亦然然而书称舜在位五十载陟方乃死则是史官自尧崩之明年通数之耳夏后相二十有八载寒浞弑相明年少康始生于有仍氏凡四十年而后祀夏配天不失旧物寒浞岂可使间有夏之綂故缺此四十载不书独书少康出处而纪元载于复国之嵗以见少康四十年经营宗祀絶而复续足以为万代中兴之冠冕此皆节目之大者其他如夏以上称嵗商称祀周始称年皆攷之书可见而周书洪范独称祀者是武王不欲臣箕子尚存商歴箕子之志也【按竹书尧元年实丙子非甲辰尧在位百年以乙卯陟非甲申舜避尧之子三年丧毕乃践位舜元年己未非丙戌五十年陟方乃死则庚午也禹避舜之子三年丧毕乃践位禹元年壬子是也舜荐禹十有七年据竹书则舜即位三十三年春正月夏后受命于神宗是至五十年帝陟十七年也嵗在戊辰非癸酉邵氏测之以数而无所攷据宋儒皆依之而不敢改遂羣致斯谬也】
　　陈氏书録解题曰经世纪年广汉张钦夫用皇极经世谱编其言邵氏以数推知去外丙仲壬之年乃合于尚书成汤既没太甲元年之説今按孔氏正义谓刘向班固不见古文谬从史记而章衡通载乃云以纪年推之外丙仲壬合于嵗次尚书残缺而正义之説误葢三代而上帝王歴年逺而难攷类如此
　　朱子文集曰闻此间有竹书纪年须借读半年方得尔雅疏引竹书纪年曰北唐之君来见骊马是生緑耳注引逸周书曰文鶾若彩鸡成王时蜀人献之邢昺曰云逸周书曰者今所谓汲冡周书也
　　防岩李氏曰汲冡周书隋唐经籍艺文志皆称此书得之晋太康中汲郡魏安厘王冢孔晁注解或称十卷或八卷大抵不殊按此则晋以前初未有此也然刘向班固所録并着周书七十一篇且谓孔子删削之余而司马迁记武王克殷事葢与此合岂西汉世已得入中秘其后稍隠学者不道及盗冢乃幸复出耶篇目比汉但阙一耳必班刘司马所见者也系之汲冢失其本矣书多驳辞宜孔子所不取抑战国处士私相缀续托周为名孔子亦未必见章句或脱烂难读更须考求别加是正云【按晋荀朂校定穆天子云案所得纪年葢魏恵成王子今王之冢也于世本葢襄王也而坊本竹书误以今王为令王矣又按和峤曰竹书纪年起自黄帝终于魏之今王今王者魏恵成王之子时襄王未薨故称今王明年王卒而此书及纪年并殉葬冡中故襄王不得称諡若安厘王冢去襄王五十三年而卒是葢为襄王之孙安得无襄王二十一年事乎隋唐诸志皆误】
　　王弇州四部稿曰竹书纪年云后桀命扁伐岷山氏岷山氏女于桀二人曰琬曰琰桀爱之斵其名于苕华之玉又云弃其元妃于洛曰妹喜氏以与伊尹交遂以亡夏则妹喜以弃而亡国非以嬖而亡国也【按竹书原本无以与伊尹交遂以亡夏二句元美乃率意增之以国语有妹喜与伊尹比而亡夏句也读者不可不知】
　　傅畅晋诸公赞曰荀朂领秘书监太康二年汲郡冢中得竹书朂躬自撰次注写以为中经列于秘书经阙文多于证明
　　孙奭孟子疏曰汲冡纪年梁恵成王九年四月甲寅徙都大梁【今据竹书是六年汉书髙祖纪臣瓒引汲郡古文魏恵王六年自安邑迁于大梁与今本合】焦氏笔乘曰和峤竹书纪年沈约注称舜父母憎舜使其涂廪自下焚之舜服鸟工衣服飞去又使浚井自上填之以石舜服龙工衣自旁而出不知何据以此见纪年低一字者皆沈约注也世以为竹书本文大谬顾寜人日知録曰据纪年周慎靓王之二年而魏恵卒其明年为魏襄王之元年又二年燕王哙让国于其相子之又二年齐人伐燕取之又二年燕人畔而孟子之书先梁后齐其事皆合然孟子在二国皆不久书中齐事特多又尝为卿于齐当有四五年若适梁在恵王之末而襄王立即行故梁事不多谓孟子以恵王三十五年至梁者误以恵王后元年为襄王之元年也【按纪年显王三十四年为魏恵之三十六年改元称一年显王在位四十八年陟又慎靓王嗣立二年魏恵王薨明年襄王立若孟子以魏恵王三十六年至梁则见梁襄王之时当在梁十五六年何絶无他事可见史记误以恵王后元年为梁襄王元年也而朱子集因之】
　　胡应麟笔樷曰汲冡四书皆史也纪年春秋也周书尚书也穆天子起居注也盛姬録逸事家也
　　广川书跋太公碑引纪年曰康王六年齐太公卒葢寿一百一十余嵗【按纪年西伯得吕尚在商纣三十一年时太公年八十矣后又二十二年而纣亡又六年而武王陟又三十七年而成王陟又康王六年而齐太公卒寿百五十有一】
　　春秋后曰惟王者改元诸侯改元自汾王以前未有也竹书纪晋国起自殇叔次文侯昭侯以至曲沃庄伯皆用夏正建寅之月【按竹书帝颛顼十三年初作歴象唐大衍日度议曰颛顼歴上元甲寅辰初合朔立春七曜皆值艮维之首是纪年起黄帝至战国皆用建寅之月为嵗首非谓晋始改用寅月也】
　　王山史撰山志引阎百诗曰史记六国表魏世家皆云恵王在位三十六年始辛亥终丙戌襄王十六年始丁亥终壬寅哀王二十三年始癸卯终乙丑竹书纪年则以襄王十六年上系于恵成王以为其改元后之年而自癸卯以后纪二十年事谓之今王今王者杜预以为哀王是也是竹书纪年有哀王而无襄王史记有襄王又有哀王世本则又有襄王而无哀王通鉴从竹书纪年而不从史记故以恵王在位凡五十二年始辛亥终壬寅又不从杜预所云之哀王而从世本所有之襄王故以襄王在位为二十三年始癸卯终乙丑今愚以孟子证之史记为近是何也魏世家云恵王三十一年辛巳徙都大梁三十五年乙酉卑礼厚币以招贤者孟轲等至梁故六国表于三十五年特书曰孟子来三十六年丙戌恵王卒子嗣立是为襄王孟子入而见王出而有不似人君之语必如通鉴五十二年始恵卒而襄立孟子入见岂孟子竟久淹于梁如是耶不然以襄王之庸岂能以礼聘孟子而复至梁耶朱子曰七篇之中无更与襄王言者葢孟子不特不久于梁亦生平未尝复至梁也史记所以可信也或曰竹书纪年彼既魏史所书魏事必得其真故司马公从之曰不然恵成王九年四月甲寅徙都大梁不知是年秦孝公始立卫公孙鞅未相魏公子卭未掳地不割秦不偪魏何遽徙都以避之耶即一徙都事如此尚谓其生卒年月尽可信耶又按六国表魏世家皆云子防生于魏文侯二十五年辛巳三十八年文侯卒武侯立凡十六年而后恵王立是年已三十矣如纪年文侯五十年卒武侯二十六年卒以生辛巳计之恵王元年已五十三立三十六年卒已八十八更以襄王十六年为改元后之年不一百有四嵗乎纪年之不可信如此【按竹书考王元年辛丑魏文侯立考王十五年陟子威烈王嗣二十四年陟子安王嗣安王十五年甲午魏文侯卒是文侯在位五十四年史记六国表及魏世家皆云子防生于魏文侯二十五年辛巳三十八年文侯卒较竹书则文侯在位少十六年也且文侯元年辛丑则二十五年乙丑不得为辛巳也安王十六年乙未魏武侯元年烈王五年庚戌武侯卒在位十四年无二十六年明年辛亥梁恵王立至周显王三十四年为梁恵王三十六年梁复改元称一年又十六年为慎靓王之二年梁恵王薨共在位五十一年计生时值祖文侯二十五年则在位时四十三嵗矣又加五十一年共九十四嵗安得一百有四嵗乎若依史记魏世家恵王之后有哀王竹书今王即哀王何孟子见梁恵王之后即云见梁襄王无所谓哀王乎晋和峤谓竹书今王者梁恵王子是也时纪年终襄王二十年襄王犹未薨无諡可纪故曰今王后世臣下称上曰今上亦犹是也此竹书所可信者与孟子合与世本亦合亦可见孟子至梁当在恵王改元之十四五年其在梁无几见襄王之后即去之齐司马温公作通鉴乃宗是説有以也山志引杜预説哀王为今王是亦仍史记年表之误而转以宜信者为不可信也至以梁恵王九年徙都大梁为不可信谓是时地不割秦不偪何遽徙都以避之今据竹书周显王四年为梁恵王之六年夏四月甲寅徙都于大梁王逢忌之薮以赐民汉志陈留浚仪故大梁魏绛自魏徙安邑至恵王自安邑徙大梁臣瓒汉书注曰浚仪有逢陂忌泽此岂尽不可信者耶至误六年为九年则但依孙奭孟子疏语而未见竹书故也】












　　竹书綂笺卷首上
　　钦定四库全书
　　竹书綂笺卷首下
　　翰林院检讨徐文靖撰
　　前编
　　太昊庖羲氏【笺按汉律厯志庖羲继天而王为百王先首徳始于木故为帝太昊作罔罟以佃以渔取牺牲故天下号曰庖牺氏司马公稽古録曰伏羲之前如天皇地皇人皇有巢之类虽于记有之语多迂怪事不经见臣不敢引独据周易自伏羲以来叙之今纪年前编始于伏羲以此】太昊之母居于华胥之渚【笺按华胥地名在陜西蓝田县小洲曰渚】履巨人迹意有所动虹且绕之因而始娠生帝于成纪【笺按汉志天水郡有成纪县今巩昌府秦州也】以木徳王为风姓【笺按月令春盛徳在木其帝太皥太古河图代姓纪伏羲氏燧人子也因风而生故风姓三坟书以伏羲为天皇坟为山坟】
　　元年即位都宛丘【笺按三坟书伏羲氏皇策辞曰惟我承父居方三十二易草木上升君位是先分土于外后登帝位也昭公二十七年左梓慎曰陈太皥之墟也诗陈风宛丘之上朱子集曰四方高中央下曰宛丘】
　　龙马负圗出河【笺按五帝外纪注曰龙马者天地之精其为形也马身而龙鳞故谓之龙马高八尺五寸頪骼有翼蹈水不没故圣人在位负圗出于孟河之中焉唐志慈州文城县冇孟门山在县西南三十六里旧伏羲时有龙马负圗出此三坟书皇荣辞曰命子襄居我飞龙之位主我圗文代我咨于四方上下无或私虽其书或后世所穿凿而河圗之相有由也子华子曰河圗之二与四抱九而上跻六与八蹈一而下沉戴九而履一据三而持七五居中宫数之所由生一縦一横数之所由成子华子程本与孔子同时其所言河图当自有据又管子小匡篇曰昔人之受命者龟龙假河出圗洛出书地出乘黄更在孔子之前宋杜镐对真宗曰河圗洛书葢圣人以神道设教耳欧阳脩作葛氏鼎歌曰马圗出河龟负畴自古怪説何悠悠朱子曰以河圗洛书为不足信欧阳公以来已有此説然终无奈顾命系辞论语皆有是言】
　　始作八卦【笺按系曰古者庖羲氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦周礼太卜掌三易一曰连山二曰归藏杜子春谓连山伏羲归藏黄帝殷康论易曰昔伏羲始画八卦观象以应枢礼含文嘉曰伏羲徳洽上下天应以鸟兽文章地应以龟书唐孔氏曰系辞云河出圗洛出书圣人则之故孔安国马融王肃姚信等并云伏羲得河圗而作易是则伏羲虽得河圗并须仰观俯察以相叅正然后画卦伏羲初画八卦万物之象皆在其中故系辞曰八卦成列象在其中矣虽有万物之象其万物变通之理犹自未备故因其八卦而更重之卦有六爻遂重为六十四卦也系辞曰因而重之爻在其中矣是也然重卦之人诸儒不同凡有四説王辅嗣等以为伏羲重卦郑康成之徒以为神农重卦孙盛以为夏禹重卦史迁等以为文王重卦其言夏禹及文王重卦者按系辞神农之时已有葢取益与噬嗑者以此论之不攻自破其神农重卦亦未为得今依辅嗣以伏羲既画八卦即重为六十四卦为得其实】
　　以龙纪官【笺按昭十七年左郯子曰太皥氏以龙纪故为龙师而龙名杜预曰大皥伏羲氏风姓之祖也有龙瑞故以龙命官外纪太昊命朱襄为飞龙氏造书契昊英为潜龙氏造甲歴大庭为居龙氏造屋庐浑沌为降龙氏驱民害隂康为土龙氏治田里栗陆为水龙氏繁滋草木疏导泉流又立五官以春官为青龙氏又曰苍龙夏官为赤龙氏秋官为白龙氏冬官为黒龙氏中官为黄龙氏是谓龙师而龙名】
　　立九相六佐【笺按外纪曰太昊立九相共工为上相柏皇为下相朱襄昊英常居左右栗陆居北赫胥居南昆连居西葛天居东隂康居下又陶潜羣辅録曰太昊六佐金提主化俗乌明主建福视黙主灾恶纪通为中职仲起为海陆阳侯为江湖分理宇内而政化大治】
　　制九州【笺按伏羲氏皇筞辞曰九州之牧各綂其人羣居于外法语曰伏羲始定四海之广作八卦分九州真源赋曰伏羲别九宫因此制九州郑康成注易干凿度曰太一者北辰神名也下行八卦之宫每四乃还于中央中央者北辰之所居故谓之九宫太一下行九宫从坎宫起自此而从于坤宫而震宫而巽宫所行半矣还息于中央之宫又自此而从于干宫而兑宫而艮宫而离宫行则周矣上游息于太一之宫而反紫宫行起此太昊以八卦有九宫因此制九州也】
　　造书契【笺按易系曰上古结绳而治后世圣人易之以书契物原曰燧人氏作绳葢上古未有文字大事则大结其绳小事则小结其绳至太昊始易以书契也河圗代姓记天皇命臣飞龙氏造六书周礼六书一曰象形二曰假借三曰指事四曰防意五曰转注六曰谐声是也契约也周礼听取予以书契曲礼献粟者执右契注曰两书一札同而别之也外纪注曰论字学者谓始于仓颉而不谓始于伏羲仓颉为黄帝史官或伏羲制字至仓颉而大备或仓颉即伏羲之臣而共成书契皆无从稽考也今按伏羲时朱襄为飞龙氏造书契何必疑仓颉为伏羲之臣也】
　　作甲歴【笺按古三坟羲皇命昊英居潜龙之位主隂阳甲歴咨于四方上下无或差尔雅太嵗在甲曰阏逢在寅曰摄提格邢昺疏曰甲至癸为十日日为阳寅至丑为十二辰辰为隂按汉律厯志述三綂曰人綂寅木也太簇律长八寸象八卦虙戏氏之所以顺天地通神明类万物也以是知伏羲已用寅正夏后氏因之而已贾公彦谓连山作于伏羲因于夏后氏此之谓也葢夏正建寅艮居东北为寅春首寅连山首艮其义一也外纪曰伏羲作甲歴起于甲寅支干相配为十二辰六甲而天道周矣嵗以是纪而年不乱月以是纪而时不易东西南北以是纪而方不惑之矣】
　　造琴瑟【笺按琴操伏羲作琴所以御邪僻防心淫外纪曰伏羲斵木为琴绳丝为二十有七命之曰离徽尔雅大琴谓之离郭璞注或曰琴大者二十七未详长短当犹是伏羲遗制故谓之离离者以通神明之贶而名之葢取诸离孙叔然云音多变声流离也失其防矣虞汝明古琴疏云伏羲时婴防贡梓命下相柏皇为琴曰丹维曰祖牀正未知出何书又按世本曰瑟伏羲氏作五十汉郊祀志曰泰帝使素女鼔五十瑟悲帝禁不止故破其瑟为二十五帝王世纪曰伏羲作瑟三十六弦外纪曰伏羲絙桑为三十六弦之瑟所以修身理性返其天真魏曹植伏羲赞曰瑟以象时神徳通尔雅大瑟谓之洒郭曰长八尺一寸广一尺八寸二十七孙叔然云谓之洒者音多变布如洒出也郭云二十七未见所出又按楚辞大招曰伏羲驾辩楚劳商只王逸注伏羲作瑟造驾辩之曲吴都赋或超延露而驾辩皆言太昊作瑟之事也】
　　作立基之乐【笺按河圗代姓纪曰天皇因龙出而纪官因凤来而作乐王嘉曰庖羲灼土为埙孝经钩命决曰伏羲乐曰立基外纪曰帝作荒乐歌扶徕咏防罟以镇天下之人命曰立本亦曰立基】
　　制嫁娶以俪皮为礼【笺按上古男女无别伏羲始制嫁娶以俪皮为礼时女娲氏与伏羲同母生而神灵佐伏羲以重万民之别而民始不渎】
　　造干戈【笺按王嘉拾遗记伏羲造干戈以饰武此干戈之始也】
　　在位一百一十五年陟【笺按东吴朱氏曰三皇之号有以为天皇地皇人皇者见于秦博士之妄议有以为伏羲神农燧人者见于梁武帝之谬谈有以为伏羲女娲神农者司马贞之陋説纷纷不一皆非也孔安国尚书序曰古者庖羲氏之王天下也始画八卦造书契以代结防之政由是文籍生焉伏羲神农黄帝之书谓之三坟言大道也少昊颛顼髙辛唐虞之书谓之五典言常道也或有问于朱子曰三皇所説甚多当以何者为是朱子曰无处理防当且依孔安国之説五峯以为天皇地皇人皇而伏羲神农黄帝尧舜为五帝却无颛顼高辛之数要之也不可便如此説董氏鼎曰周礼外史掌三皇五帝之书左氏亦谓楚左史倚相能读三坟五典则三皇有书明矣而孔子则云庖羲氏始画八卦上古结防而治后世圣人易之以书契是庖羲已前且未有字安得有书如此则三皇为伏羲神农黄帝之书安国之説近是观朱子及童氏之言则三皇为伏羲神农黄帝断乎其无疑矣朱子之説如此今竹书纪年始黄帝而不始伏羲者以黄帝已前无年之可纪也无年可纪故始于黄帝而非遗羲农不録之谓今仍以羲农补纪于前庻几于三皇无闗而且于系叙庖羲次神农次黄帝之义为无悖云】
　　炎帝神农氏【笺按三坟书以神农为人皇坟为气坟汉志神农氏作以火承木故曰炎帝敎民耕农故天下号曰神农氏封禅书齐桓公欲封禅管仲曰神农封泰山禅云云炎帝封泰山禅云云注曰炎帝神农后葢后世袭炎帝之号非二也】
　　少典之君娶于有蟜氏之女曰安登生神农三日而能言七日而齿具三嵗而知稼穑【笺按五帝外纪少典娶有蟜女生炎帝此有蟜葢有娲之讹也国语少典娶有蟜女生黄帝岂炎帝与黄帝同父同母乎三皇本纪神农氏母曰安登有娲氏之女为少典妃以时计之为得其实娲蟜字近而譌故误耳而世纪曰炎帝之母曰任已有蟜氏女也不知何出】育于姜水故以姜为姓【笺按世纪曰神农氏姜姓也长于姜水】其起本于烈山号烈山氏【笺按水经注赐水出大紫山西迳厉乡南水南有重山即烈山也一綂志烈山在今徳安府随州本作列左传列山氏之子又作厉礼祭法厉山氏之有天下也】其初国伊又国耆合而称之又号伊耆氏【笺按礼明堂位疏曰礼运云伊耆氏始为蜡是报田之祭易系神农始作耒耜田起于神农故説者以伊耆氏为神农也】
　　元年即位居陈【笺按左陈太皥之虚也杜注今陈州神农氏代伏羲有天下始都于此】迁曲阜【笺按曲阜鲁地今兖州府曲阜县炎帝迁此又号大庭氏春秋命歴序曰炎帝号大庭氏鲁有大庭氏之库禅通纪有大庭氏又有炎帝神农氏妄也】
　　尊师受学【笺按汉书古今人表悉诸神农师吕氏春秋神农师于悉诸学于老农】
　　作五琴【笺按世本神农作琴桓谭新论曰神农氏始削桐为琴七足以通万物而考理乱也张揖广雅曰神农氏琴长三尺六寸六分上有五曰宫商角征羽文王増二曰少宫少商则新论言七者殊未确也又按説文曰琴者禁也神农所作洞越练朱乐记清庙之瑟朱而疏越郑注云朱练朱则声浊越瑟底空也疏通也使两头孔相连而通也然则洞越者通洞其底孔言神农制琴之体制也邢昺尔雅疏曰琴长三尺六寸六分五者此常用之琴也象三百六十六日五象五行又琴操曰广六寸象六合也】
　　作耒耜【笺按易繋神农氏作斵木为耜揉木为耒耒耨之利以敎天下葢取诸益汲冡周书曰神农作陶冶斧斤为耜鉏耨以垦草莾然后五谷兴以助菓蓏实】
　　敎天下种谷【笺按汲冡周书曰神农之时天雨粟神农耕而种之吕氏春秋曰神农敎曰士有当年不耕者则天下或受其饥矣女有当年不绩者则天下或受其寒矣故夫亲耕女亲绩】
　　立歴日【笺按杨泉物理论曰畴昔神农始治农功正节气审寒温以为早晚之期故立歴日尚书考灵曜主春者乌星昏中可以种稷主夏者心星昏中可以种黍主秋者虚星昏中可以种麦主冬者昴星昏中可以斩伐具器械天子南面而坐视四星之中者知民之缓急则不赋力役敬授民时】
　　日中为市【笺按日中为市致天下之民聚天下之货交易而退各得其所易繋曰葢取诸噬嗑是也日中者以四方之民道里逺近不同故一以日中为期俾令贩夫贩妇贸迁有无者皆得依期而至也】
　　辨水泉甘苦【笺按河圗曰九州殊题水泉各异荆扬角征防其泉酸以苦梁州商征接其泉苦以辛兖豫宫征合其泉甘以苦雍冀商羽合其泉辛以咸又文子曰汾水蒙浊而宜麻济水通和而宜麦河水蒙浊而宜菽洛水轻利而宜禾渭水多力而宜黍汉水安重而宜竹江水肥仁而宜稻刘氏外纪曰炎帝察水泉甘苦令民知所避就以此也】
　　味尝草木作方书【笺按神农政典曰病正四百四药三百六十五过数乃乱而昏而毒陆景典语曰神农尝草别谷蒸民乃粒食外纪曰上古民有疾病未知药石炎帝始味草木之滋察其寒温平热之性辨其君臣佐使之义尝一日而遇七十毒神而化之遂作方书以疗民疾而医道立矣】
　　建明堂【笺按桓谭新论曰神农氏祀明堂有葢而无四方则明堂不始于黄帝也】
　　作中天易【笺按郑康成曰伏羲画八卦神农重之为六十四卦周礼太卜掌三易干寳注曰伏羲之易小成为先天神农之易中成为中天黄帝之易大成为后天杜子春曰连山伏羲归蔵黄帝唐孔氏曰案世谱等书神农又号连山氏黄帝又号归蔵氏是神农之易本于伏羲至黄帝乃别为归蔵也】
　　有火瑞以火纪官【笺按左郯子曰炎帝氏以火纪故为火师而火名杜氏曰亦有火瑞故以火命官应劭曰春官为大火夏官为鹑火秋官为西火冬官为北火中官为中火】
　　命官分职【笺按外纪曰神农命赤冀为杵臼命巫咸主卜筮命刑天作扶犁之乐命屏封作种书命白阜作地理纪以理天下又按山海经刑天与帝争神帝乃断其首而葬之常羊之山刑天以乳为目脐为口操干戚而舞注不言何帝以此计之当即为炎帝也又春秋元命包曰神农世怪义生白阜图地形脉水道御览以怪义为白阜母是图书并起于羲农也】
　　作下谋之乐【笺按孝经钩命决曰神农乐曰下谋礼明堂位曰土鼔蒉桴苇籥伊耆氏之乐也孔疏曰説者以伊耆为神农也】
　　时诸侯夙沙氏叛不用帝命其臣箕文谏而被杀炎帝益修厥徳夙沙之民自攻其君而来归其地【笺按汲周书曰黄帝时有诸侯夙沙氏始以海煮成盐此夙沙氏其先也】于是南至交阯【笺按交阯国名今安南是】北至幽都【即古之幽陵今幽燕是】东至谷【即汤谷日所出处】西至三危【笺按唐志三危山在沙州炖煌县东南六十里】莫不服从其化
　　在位一百四十年陟于长沙之荼乡【笺按汉志长沙荼陵县莽曰声乡师古曰荼音弋奢反又文加反赵雪航曰外纪载伏羲人首蛇身神农人首牛身不知二圣乃开物成务之祖顾有此怪异之貌乎不足信矣殊不审人首蛇身之説犹孔子龟背李广猿臂班超虎头燕颔之类耳岂真有牛首蛇身者哉赵氏説泥】
　　竹书綂笺卷首下
　　钦定四库全书
　　竹书綂笺卷一
　　翰林院检讨徐文靖撰
　　黄帝轩辕氏【笺按晋语曰少典娶于有蟜氏生黄帝黄帝以姬水成韦昭曰姬水名也郑康成曰黄帝姓姬炎帝所赐汉律歴志曰黄帝始垂衣裳有轩冕之服故天下号曰轩辕氏】
　　母曰附寳见大电绕北斗枢星光照郊野【星曰北斗七星在紫微西垣外第一曰天枢去极二十三度半入张宿九度】感而孕二十五月而生帝于寿丘【笺按水经注渭水又东合泾谷水又西北轩辕谷水注之姚瞻以为黄帝生于天水在上邽县东七十里轩辕谷皇甫谧以黄帝生寿邱在鲁东门北今在兖州曲阜县东北六里】生而能言龙顔有圣徳劾百神朝而使之【笺按生一作弱抱朴子黄帝生而能言役使百灵】应龙攻蚩尤战虎豹熊罴四兽之力【笺按汲冢周书黄帝执蚩尤杀之于中冀通鉴注曰蚩尤姜姓炎帝之裔也好兵喜乱作刀防大弩以暴虐天下并诸侯无度炎帝榆防不能制之令居少颢以临四方蚩尤益肆其恶出洋水登九淖以伐炎帝榆防于空桑炎帝避居涿鹿轩辕乃征师诸侯与蚩尤战于涿鹿之野蚩尤作大雾军士昏迷轩辕为指南车以示四方遂擒蚩尤戮之中冀因名其地曰絶辔之野黄帝本纪曰轩辕敎熊罴貔貅防虎以与炎帝战于阪泉之野三战然后得其志】以女魃止淫雨【山海经蚩尤作兵伐黄帝黄帝乃令应龙攻之冀州之野应龙畜水蚩尤请风伯雨师纵大风雨黄帝乃下天女曰魃雨止遂杀蚩尤】天下既定圣徳光被羣瑞毕臻有屈轶之草生于庭佞人入朝则草指之【笺按田俅子曰黄帝时有草生于庭阶若佞人入朝则草指之名曰屈轶】是以佞人不敢进【笺按已上皆休文附注并见宋志或以为纪年本文大谬】
　　元年帝即位【笺按春秋元命包曰元年者何元宜为一谓之元何曰君之始年也后汉书律歴志曰黄帝造歴元起辛卯宋书礼志曰轩辕髙辛夏后氏皆以十三月为正前史疑问曰史称黄帝始造甲子则今之甲子是也世史以癸亥纪元则甲子者黄帝之二年也而甲子防纪一书又从黄帝八年始何也今按竹书纪元年不言嵗星所在者所以阙疑而示信也三坟书以黄帝为地皇坟为形坟】
　　居有熊【笺按谯周曰黄帝有熊国君少典之子也皇甫谧曰有熊今河南新郑是也古有郑国黄帝之所都水经注曰姚瞻以为黄帝都陈在陈仓舆地志云涿鹿本名彭城黄帝初都迁有熊也括地志曰涿鹿城在妫州东南五十里本黄帝所都也大抵征战所至都涿鹿即位乃都有熊】
　　初制冕服【笺按易繋曰黄帝尧舜垂衣裳而天下治葢取诸乾坤礼记冠义孔疏曰郑月録云冠义者以其记冠礼成人之义但冠礼起早晩书既无正文按畧説称周公对成王云古人冒而句领至黄帝时则有冕也黄帝内曰帝伐蚩尤乃服衮冕世本黄帝作旃冕命臣胡曹作衣宋衷曰冕冠之垂旒者通典曰黄帝作冕垂旒目不邪视也淮南子汜论训曰伯余之初作衣也緂麻索缕手经指挂其成犹网罗后世为之胜以便其用高诱注曰伯余黄帝臣一曰伯余黄帝贾公彦周礼疏曰凡冕上元下纁前后有旒低前一寸二分故取其俛而谓之冕据周礼司服掌王之五冕祀昊天上帝则服大裘而冕享先王衮冕享先公飨射鷩冕祀四望山川毳冕祭社稷五祀絺冕祭羣小祀元冕大行人以九仪辨诸侯之命上公之礼冕服九章诸侯之礼冕服七章诸伯如之诸子冕服五章诸男如之郑氏曰冕服者冕所服之衣也今纪年黄帝初制冕服只是始作冕旒及衣服未必别为等杀如周礼所云】
　　二十年景云见【笺按春秋演孔图曰黄帝之将兴黄云升于堂孝经援神契曰王者徳至山陵则景云出春秋运斗枢曰天子孝则景云出游淮南子天文训曰龙举而景云属后汉郎觊景云降集注曰景云五色云也晋天文志曰庆云亦曰景云此喜气也太平之应】
　　以云纪官【笺按昭公十七年左郯子曰昔黄帝氏以云纪故为云师而云名杜氏曰黄帝受命有云瑞故以云纪事百官师长皆以云为名号缙云氏葢其一官也应劭曰春官为青云夏官为缙云秋官为白云冬官为黒云中官为黄云】
　　有景云之瑞赤方气与青方气相连赤方中有两星青方中有一星凡三星皆黄色以天清明见于摄提名曰景星【笺按石氏星经曰摄提六星夹大角星东向三三而居形似鼎足附注有景云之瑞下乃以景星释之当由读史记天官误也天官书曰天精而景星见景星者徳星也其状无常出于有道之国若烟非烟若云非云郁郁纷纷萧索轮囷是谓卿云葢出于有道之国殊不审若烟以上谓景星也若烟以下谓景云也史公连书之休文误以为一而读之殊卤莾矣拾遗记曰轩辕有黄星之瑞考定歴纪景星葢黄星也】帝黄服斋于中宫坐于扈洛水之上【笺按韩诗外曰黄帝服黄衣带黄绅戴黄冠斋于中宫黄録曰帝坐扈洛上与大司马容光右辅周昌等百二十人临观凤凰衔图置帝前一綂志扈水在河南府永宁县西五十里源出阳虚山流入洛】有凤凰集不食生虫不履生草或止帝之东园或巢于阿阁或鸣于庭其雄自歌其雌自舞【笺按韩诗外曰凤凰上帝东园集帝梧桐尚书中曰昔黄帝轩辕凤凰巢阿阁按周书明堂咸有四阿是则阁有四阿谓之阿阁尔雅鶠凤其雌凰山海经丹穴之山有鸟曰凤凰自歌自舞】麒麟在囿神鸟来仪【笺按尚书中曰黄帝时麒麟在囿春秋运斗枢曰机星得其所则麒麟生和平合万民説説文五方神鸟中央曰凤凰是神鸟来仪不専指凤凰也故又重言之】有大蝼如羊大螾如虹帝以土气胜遂以土徳王【笺按吕氏春秋曰昔黄帝祭天先见大蝼螾黄帝曰土气胜刘向别録曰邹衍言黄帝土徳有蝼蛄如牛大螾如虹拾遗记曰轩辕出自有熊之国母曰昊枢以戊巳之日生故以土徳称王也】
　　五十七年秋七月庚申凤凰至【笺按一本作五十年京房易曰凤凰髙丈二中华古今注曰凤瑞应之鸟也五色具采其髙六尺羽鸟之异也】
　　帝祭于洛水【笺按帝王世纪曰黄帝时天大雾三日帝游洛水之上见大鱼杀五牲以醮之天乃甚雨七日七夜鱼流始得圗书今河圗视萌篇是也】
　　庚申天雾三日三夜昼昏帝问天老力牧容成曰于公何如【笺按宋志作于分何如轩辕本纪曰帝举风后为相力牧为将艺文志有力牧兵法十五篇陶渊明羣辅録黄帝七辅天老受天箓博物记容成氏造歴黄帝臣也】天老曰臣闻之国安其主好文则凤凰居之【笺按天老曰惟凤为能通天祉应地灵律五音览九徳天下有道得凤象之一则凤过之得凤象之二则凤翔之得鳯象之三则凤集之得凤象之四则春秋下之得凤象之五则鳯终身居之】国乱其主好武则凤凰去之今凤翔于东郊而乐之其鸣音中夷则与天相副【笺按月令孟秋之月律中夷则国语周景王问律于伶州鸠对曰夷则所以歌咏九则平明无贰也韦昭注七月曰夷则干九五也管长五寸六分律长五寸七百二十九分寸之四百五十一夷平也则法也言万物既成可法则也庾信宫调曲凤响中夷则本此】以是观之天有严敎以赐帝帝勿犯也乃召史卜之龟燋【笺按定九年左注曰龟燋兆不成】史曰臣不能占也其问之圣人帝曰已问天老力牧容成矣史北面再拜曰龟不违圣智故燋雾既降【笺按宋志作雾既除】游于洛水之上见大鱼杀五牲以醮之天乃甚雨七日七夜鱼流于海得图书焉【笺按河图曰黄帝乃斋河洛之间至于妫泉大卢鱼折溜而至吴淑事类赋轩辕之得大鱼谓此也】龙图出河龟书作洛赤文篆字以授轩辕【笺按篆字当作緑庾信乐府龙图基代徳倪鲁玉注竹书纪年曰黄帝五十年龙图出河龟书出洛葢误以沈约附注为纪年之本文也】接万灵于明庭今寒门谷口是也【笺按封禅书黄帝接万灵明庭明庭者甘泉也史记正义曰九嵏山中西谓之谷口即古寒门也在雍州醴泉县东北四十里孝经疏曰明庭明堂也】
　　五十九年贯胸氏来賔【笺按山海经曰贯胸国人胸有窍博物志曰交趾民在贯胸东宋佺期泛海诗尝闻交趾郡南与贯胸连是也括地图曰禹平天下防于防稽之野又南经防风二神弩射之有迅雷二神恐以刃自贯其心禹哀之乃拔刃疗以不死之草皆生是为贯胸之民今据竹书黄帝时有贯胸氏来賔则图説妄也】
　　长股氏来賔【笺按海外西经曰长股之国在雒常北一曰长脚郭氏曰在赤水东也黄帝时至尸子曰四夷之民有贯胸者有湥目者有长股者黄帝之徳尝致之又淮南墬形训曰海外三十六国自西北至西南方有修股民髙诱曰修长也股脚以父讳长故其所着诸长字皆曰修】
　　七十七年昌意降居若水【笺按水经曰若水出蜀郡旄牛徼外东南至故闗为若水也又东北至道县入于江史记索隠曰降下也言帝子为诸侯下居若水也】
　　产帝干荒【笺按山海经曰黄帝妻嫘祖生昌意昌意降居若水生韩流郭氏曰竹书昌意降居若水产帝干荒干荒即韩流也】
　　一百年地裂【笺按开元占经曰尚书説曰黄帝将亡则土裂张衡上书曰土裂者威分】帝陟【笺按张华杂説曰黄帝治天下百年而死大戴礼宰我问孔子曰荣伊言黄帝三百年请问黄帝何人也何以至三百年曰生而人得其利百年死而人畏其神百年亡而人用其敎百年汉地理志上郡阳周桥山在南有黄帝冢武帝纪北廵朔方还祭黄帝冢桥山上曰吾闻黄帝不死今有冡何也或对曰黄帝已僊上天羣臣葬其衣冠郊祀志黄帝得寳鼎冕侯问于鬼臾区对曰黄帝得寳鼎神策是嵗己酉朔旦冬至得天之纪终而复始于是黄帝迎日推防后率二十嵗得朔旦冬至凡二十推三百八十年黄帝僊登于天史记封禅书公玉带曰黄帝时虽封泰山然风后封臣岐伯令黄帝东封泰山禅凡山合符然后不死焉今竹书纪年仍书帝陟则黄帝亦何尝不死也】
　　帝王之崩皆曰陟书称新陟王谓新崩也【笺按韩子曰竹书纪年帝王之没皆曰陟陟升也谓升天也尚书康王之诰惟新陟王蔡曰陟升遐也成王初崩未葬未諡故曰新陟王】帝以土徳王应地裂而陟葬群臣有左彻者感思帝徳取衣冠几杖而庙飨之【笺按张华史补曰黄帝登僊其臣左彻者削木象黄帝帅诸侯以朝之七年不还左彻乃立颛顼左彻亦僊去也据此则颛顼前黄帝后中间不得有少昊或谓少昊居西方不在帝位故纪年不载也】
　　诸侯大夫嵗时朝焉【笺按史记曰黄帝置左右大监以监万国汉郊祀志黄帝万诸侯神灵之封七千世纪曰黄帝时徴诸侯使力牧神黄直讨蚩尤氏擒之于涿鹿之野周书黄帝时有诸侯夙沙氏管子黄帝得六相而天地治神明至蚩尤明乎天道故使为当时太常察乎地利故使为廪者奢龙辨乎东方故使为工师祝融辨乎南方故使为司徒大封辨乎西方故使为司马后土辨乎北方故使为李陶潜羣辅录黄帝七辅风后受金法天老受天箓五圣受道级知命受纠俗窥纪受变复地典受州络力牧受淮斥庄子曰黄帝将见大隗于具茨之山方明为御昌防参乗于襄城之野七圣皆迷傅子曰黄帝以风后配上台后土配中台五圣配下台故后世以三公为三台世本黄帝之臣臣胲作服牛相土作驾马雍父作杵臼于则作屝履世本注黄帝始立史官苍颉沮诵居其职七畧孔甲黄帝之史也吕氏春秋大挠作甲子咸如作虏首羲和作占日常仪作占月后益作占嵗髙元作室虞姁作舟赤冀作臼乘雅作驾史皇作图巫彭作医巫咸作筮伶伦造律吕荣复铸十二钟淮南子曰黄帝治天下而力牧泰山稽辅之刘氏歴正问曰黄帝为葢天或曰命容成为之史记黄帝命风后力牧常先大鸿以治民天文志黄帝始受河圗鬭苞授规日月星辰之象蔡邕礼志黄帝使岐伯作军乐凯歌虞喜志林黄帝命风后作指南车五帝外纪黄帝命大容作咸池之乐命共鼓化狐刳木为舟命邑夷法斗周旋作大辂命俞跗岐伯雷公察明堂究息脉巫彭桐君处方饵命首作算数命伶伦造律吕命封为陶正赤将为木正此皆黄帝时诸侯大夫所可考见者】
　　约按帝挚少昊氏【笺按帝王世纪曰少昊名挚字青阳姬姓也宗师太昊之道故曰少昊】母曰女节见星如虹下流华渚【笺按即华胥之渚在蓝田县】既而梦接意感生少昊【笺按易纬河图曰女节生白帝朱宣宋均曰朱宣少昊字也是女节乃少昊母而五帝外纪曰少昊金天氏名挚己姓黄帝之子元嚣也母曰嫘祖感大星如虹下流华渚之祥而生帝以姬姓为己姓以女节为嫘祖是皆外纪之误也】
　　登帝位【笺按昭十七年郯子曰我髙祖少皥挚之立也二十九年蔡墨曰少昊有四叔曰重曰脩曰该曰熙实能金木及水世不失职遂济穷桑杜注穷桑少皥之号也贾逵曰处穷桑以登为帝葢未为帝居鲁北既为帝居鲁刘公干鲁都赋曰昔大庭氏肇建厥居少昊受命亦都兹焉前史疑问曰同一少昊元年也而世史以为癸卯薛史以为丁未何也是皆为少昊登帝位之证也】或曰名清不居帝位【笺按国语晋司空季子曰凡黄帝之子二十五宗其得姓者十四人为十二姓姬酉祁己滕葴任荀僖姞儇依是也惟青阳与苍林同于黄帝故皆为姬姓韦昭曰青阳金天帝少昊也皇甫谧曰少昊字青阳据汉律歴志引考徳曰少昊曰清清者黄帝之子清阳也是其子孙名挚立魏曹植少昊赞曰祖自轩辕青阳之裔则少昊乃清阳之子非清阳即少昊也五帝本纪曰清阳降居江水地理志曰安阳古江国括地志安阳故城在豫州新恩县西南八十里则清阳非少昊而亦不居帝位矣】帅鸟师居西方【笺按左少昊挚之立也凤鸟适至故纪于鸟为鸟师又按逺游章句曰西皇者少昊所居西海之濵山海经东海之外大壑少昊之国然则少昊以金徳王故曰金天氏亦曰西皇非必定居西方之谓也】以鸟纪官【笺按左少昊之立鳯鸟适至故纪于鸟鳯鸟氏歴正也元鸟氏司分者也伯赵氏司至者也青鸟氏司啓者也丹鸟氏司闭者也祝鸠氏司徒也鵈鸠氏司马也鸤鸠氏司空也鷞鸠氏司防也鹘鸠氏司事也五鸠鸠民者也五雉为五工正利器用正度量夷民者也九扈为九农正扈民无淫者也又按皇甫谧曰少昊之乐曰九渊一作大渊汉志曰少昊金天氏周其乐故易不载序于行序于行者以伏羲木神农火黄帝土少昊金颛顼水易虽不载犹得序于五行之次者此也故纪年不纪少昊而沈约补之要以少昊衰而九黎乱徳民神杂揉易及纪年不载有由也已上凡低一字者皆沈约附注乃附注之外而又间有约按者非旧闻而自为立説者也】
　　帝颛顼髙阳氏【笺按家语孔子曰帝颛顼者黄帝之孙昌意之子也宋曰颛顼名髙阳有天下之号也郡县志曰髙阳故城在汴州雍邱县西南二十九里髙阳佐少昊有功受封此邑一綂志髙阳城在开封府杞县西二十九里是也外纪曰颛顼自穷桑徙帝丘于周为卫春秋曰卫颛顼之墟也谓之帝丘今东郡濮阳是也地理通释曰颛顼都卫为帝丘后徙髙阳称高阳氏一綂志髙阳城在保定府城东南七十里城周回九里相颛顼所筑又有颛顼城在河间府任丘县废郑州东北邢子颙三郡记云颛顼所造是始封时高阳在杞县既有天下亦有髙阳在保定及任丘凡三也】
　　母曰女枢见瑶光之星贯月如虹感已于幽房之宫生颛顼于若水【笺按星曰北斗第七星曰瑶光诗含神雾曰瑶光如蜺贯月正白感女枢生颛顼蜀国春秋曰昌意娶蜀山氏女曰景生干荒干荒娶蜀山氏女曰枢是为阿女所谓淖子也生颛顼】首戴干戈【笺按风俗通曰颛顼戴干是谓清明节移度葢象招揺】有圣徳生十年而佐少昊二十而登帝位【笺按水经注曰颛顼二十登帝位承少昊金官之政以水徳膺歴矣】
　　元年帝即位居濮【笺按前史疑问曰同一颛顼元年也而世史以为丁未薛史以为辛未何也今竹书不言无从考也汉志东都濮阳故帝邱许敬宗曰以颛顼所居故谓之帝邱】
　　十三年初作歴象【笺按晋志董巴议曰伏羲始造八卦作三画以象二十四气黄帝因之初作调歴颛顼以今之孟春正月朔旦立春五星防于天歴营室也氷冻始泮蛰虫始鸡始三号天曰作时地曰作昌人曰作乐鸟兽万物莫不应和故颛顼为歴宗也刘氏歴正问曰颛顼造浑天宋书礼志曰髙阳有虞有周皆以十一月为正唐志日度议曰颛顼歴上元甲寅辰初合朔立春七曜皆值艮维之首葢重黎受职于颛顼九黎乱徳二官咸废帝尧复其子孙命掌天地四时以及虞夏故本其所由生命曰颛顼其实夏厯也殷厯更以十一月甲子合朔冬至为上元周人因之距羲和千祀昏明中星辄差半次夏时值月节皆当十有二中故因循夏令其后吕不韦得之以为秦法更攷中星断取近距以乙夘嵗正月己巳合朔立春为上元洪范曰歴始于颛顼上元太始阏逢摄提格之嵗毕陬之月朔日己巳立春日月俱在营室五度是也秦颛顼歴元起乙卯汉太初歴元起丁丑推而上之皆不值甲寅犹以日月五纬复得上元本星度故命曰阏逢摄提格之嵗而实非甲寅】
　　二十一年作承云之乐【笺按吕氏春秋曰颛顼为帝惟天之合正风乃行其音若熙熙凄凄锵锵帝颛顼好其音乃令飞龙作以效八风之音命之曰承云楚辞逺游曰张咸池奏承云兮王逸注曰承云即云门黄帝乐也又张湛注列子承云黄帝乐淮南子有虞氏其乐咸池承云九招时竹书未出皆未知承云颛顼乐也】
　　三十年帝产伯鲧【笺按世本黄帝生昌意昌意生颛顼颛顼生鲧李石续博物志曰黄帝产昌意歴颛帝穷蝉敬康勾芒蟜牛瞽瞍而后及舜则颛帝后凡六世其云颛帝产鲧鲧产文命是为禹则颛顼只二世恐无是理矣大抵古人本其所自出皆谓之产如髙阳氏有才子八人苍舒隤敳梼戭大临厐降庭坚仲容叔达皆以为颛顼产也乃颛顼在位七十八年此八人者已数十嵗矣后髙辛在位六十三年挚在位九年尧在位七十三年舜始受终于文祖举而用之谓之八凯则以数十嵗之人用之于一百四十五年之后以为皆颛顼所产之子有是理乎惟汉律歴志引帝系曰颛顼五代而生鲧鲧生禹庶几为得其实山海经东海之外大壑少昊孺帝颛顼于此弃其琴瑟罗泌路史曰颛顼娶邹屠氏生八子一曰苍舒即孺帝陈一中冠编曰孺帝高阳氏元子骆明颛顼三十载帝元子孺帝产骆明居天穆之阳皆以山海经有黄帝生骆明骆明生白马白马是为鲧以为孺帝即骆明又疑为苍舒皆谬説也以愚论之经所谓孺帝即颛顼也葢颛顼生有圣徳十年而佐少昊故有孺子之称又十年而登帝位谓之孺帝犹后世之称孺子王也经以其嗣少昊登帝位以臣代君故以少昊孺帝颛顼连言之若以孺帝为颛顼元子经何以不曰颛顼孺帝乃曰孺帝颛顼乎经称骆明生白马白马之后为鲧与帝系颛顼五代生鲧之説约畧相似为可据也】
　　居天穆之阳【笺按山海经天穆之野髙二千仭郭璞曰竹书纪年颛顼产伯鲧是维若阳正谓此也】
　　七十八年帝陟【笺按昭八年传史赵曰陈颛顼之虚也嵗在鹑火是以卒灭陈将如之帝王世纪曰颛顼平九黎之乱以水事纪官南正重司天以属神北正黎司地以属民于是民神不杂万物有序颛顼在位七十八年年九十八嵗嵗在鹑火而崩皇览冢墓记颛顼陵在濮阳县顿邱门外广阳里中山海经曰汉水出鲋嵎之山帝颛顼葬于阳九嫔葬于隂郭璞曰书云嶓冢导漾东流为汉胡朏明禹贡锥指曰按尚书嶓冢导漾东流为汉山海经所谓汉出鲋嵎山也殊不审经云汉出鲋嵎汉乃濮譌水经注曰秦始皇置东郡治濮阳濮水迳其南故曰濮阳也斯葢濮水出鲋嵎之山十道志曰鲋嵎山即广阳山之异名也是矣汉濮字近因致斯譌郭璞注山海妄为之説而胡氏据以释经误矣山海经又曰嶓冢之山汉水出焉而南流注于沔注曰嶓冢在武都氐道县南何由在濮阳乎】
　　术器作乱辛侯灭之【笺按器亦作嚣山海经祝融降处江水生共工蛙萤子曰祝融为炎帝裔黄帝之司徒也居江水生共工共工生术嚣及勾龙术嚣袭共工号在颛顼时作乱辛侯灭之以其弟勾龙为后土汲冡语子产曰昔共工之卿曰浮游既败于颛顼自沉淮渊所谓共工即术器以术器袭共工之号也】
　　帝喾髙辛氏【笺按五帝本纪曰颛顼崩而元嚣之孙高辛立是为帝喾帝王世纪曰帝喾姬姓也其母不觉生而神异自言其名曰夋外纪曰年十五佐颛帝受封于辛年三十以木徳代高阳氏为天子以其肇基于辛故号高辛氏据雅颂诸诗溯商周之母止及稷契而不及高辛且诸史及世纪皆不载惟荒史曰髙辛氏之母陈丰氏名裒】
　　生而骈齿有圣徳【笺按风俗通曰帝喾骈齿上法月叅康度成纪配理隂阳】初封辛侯【笺按一綂志髙辛里在归徳府城东门内】代髙阳氏王天下使瞽人拊鞞鼓击钟磬鳯凰鼔翼而舞【笺按通歴曰帝喾平共工之乱作鞉鼓椌楬埙箎吕氏春秋曰帝喾命咸黒作为唐歌九招六列六英有倕作为鼙鼔钟磬吹苓管埙箎鼗推钟据此则髙辛为辛侯时平共工之乱乃作埙箎世本辛公作埙谓此也俗误以为平王时诸侯暴卒公始作埙岂埙箎至东周始有乎乐记曰圣人作为鞉鼔椌楬埙箎其非平王时诸侯明矣】
　　元年帝即位居亳【笺按前史疑问曰同一帝喾元年也而世史以为乙酉薛史以为己丑何也今竹书不言无从考也明末游子六曰崇祯己未上距帝喾甲子四千二十年阙骃曰亳本帝喾之虚在禹贡豫州河洛之间括地志亳邑故城在洛州西十四里本帝喾之虚商汤之都也】
　　十六年帝使重帅师灭有郐【笺按山海经颛顼生老童世本老童娶于根水氏谓之骄福产重及黎昭二十九年左蔡墨曰少昊氏使重为勾芒世不失职楚语观射父曰颛顼命南正重以司天即是人也周书穆王命左史戎夫作记曰斧小不胜柯者亡昔有郐之君啬俭减爵损禄羣臣卑让上下不临后君少弱禁伐不行重氏伐之郐君以亡是也】
　　四十五年帝锡唐侯命【笺按孔安国曰尧年十六以唐侯升为天子皇甫谧曰尧十五而佐帝挚受封于唐为诸侯据竹书尧封唐在高辛之四十五年又十有八年而高辛始崩又挚立九年而废尧始以唐侯升为天子加以受封时约十余嵗尧年近四十矣以为十六升为天子亦未然也】
　　六十三年帝陟【笺按帝王世纪曰髙辛氏以人事纪官勾芒为木正祝融为火正蓐收为金正元防为水正后土为土正是五行之官分职而治诸侯于是化被天下遂作乐六茎以康帝位在位七十年年百五嵗而崩据竹书则在位止六十三年少七年一綂志帝喾陵在归徳府城东南四十五里】帝子挚立九年而废【笺按世本帝喾四妃元妃有邰氏女曰姜嫄生后稷次妃有娀氏女曰简狄生契次妃陈酆氏女曰庆都生帝尧次妃娵訾氏女生帝挚卫宏曰挚立九年而唐侯徳盛因禅位焉】











　　竹书綂笺卷一
　　钦定四库全书
　　竹书綂笺卷二
　　翰林院检讨徐文靖撰
　　帝尧陶唐氏【笺按夏书曰惟彼陶唐有此冀方左范宣子曰祖自虞以上为陶唐氏孔氏书曰陶唐帝尧氏都许慎説文解字云陶丘再成也在济隂顔师古曰陶丘有尧城尧尝居之后居于唐故号陶唐氏据竹书帝尧八十九年作游宫于陶九十年帝游居于陶则臣瓒谓先居唐后居陶故号陶唐氏也世纪曰帝尧始封于唐中山唐县是也唐水在西北入唐河后又徙晋阳诗唐风谱曰唐帝尧旧都之地今曰太原晋阳尧始居此后迁河东平阳括地志今晋州所治平阳故城是也又按陆氏释文曰尧唐帝名史记索隠曰尧諡也放勲名姓伊祁氏一綂志保定府完县西三十里有伊祁山本尧母所居据舜典帝曰格汝舜禹谟帝曰格汝禹尧舜禹宜皆是名虽周书諡法有翼善传圣曰尧仁义盛明曰舜渊源流通曰禹葢因上世之名号陈之为諡为后世所取法耳岂君之命臣不呼其名而有豫呼其諡之理】母曰庆都生于斗维之野常有黄云覆其上【笺按春秋合诚圗曰尧母庆都生而神异常有黄云覆上】及长观于三河常有龙随之一旦龙负图而至其文要曰亦受天祐【笺按亦疑作赤许慎説文曰庆都出观于河有赤龙负图而至曰赤龙受天之图】眉八彩须发长七尺二寸【笺按春秋元命包曰尧眉八彩是谓通明歴象日月璇玑玉衡】面锐上丰下足履翼宿【笺按春秋感精符曰尧翼之精星在南方】既而隂风四合赤龙感之孕十四月而生尧于丹陵【笺按四书攷曰高辛丁亥嵗生尧于丹陵异纪曰尧母庆都孕十四月而生尧】其状如图及长身长十尺有圣徳封于唐【笺按汉中山国唐县也】梦攀天而上【笺按后汉书和熹邓后纪后尝梦扪天占梦者言尧梦攀天而上即此也】
　　元年丙子帝即位【笺按晦庵朱子曰温公初作编年起于威烈王后又添至共和后又作稽古録始自上古然共和已上之年已不能推矣独康节却推至尧元年皇极经世书中可见今攷皇极经世书尧元年甲辰又歴甲辰至乙卯在位七十二年以竹书纪年校之尧元年丙子则九年甲申十九年甲午二十九年甲辰尧元年不得为甲辰也】
　　居冀【笺按夏书曰维彼陶唐有此冀方孔曰陶唐帝尧氏都禹贡冀州既载孔曰尧所都也尧即帝位都平阳乃冀州地也故竹书曰居冀】
　　命羲和歴象【笺按尧典曰乃命羲和钦若昊天歴象日月星辰敬授人时分命羲仲宅嵎夷曰谷寅賔出日平秩东作日永星鸟以殷仲春申命羲叔宅南交平秩南讹敬致日中星火以正仲夏分命和仲宅西曰昧谷寅饯纳日平秩西成宵中星虚以殷仲秋申命和叔宅朔方曰幽都平在朔易日短星昴以正仲冬孔传曰星四方中星辰日月所防歴象其分节贾公彦周礼疏曰楚语尧复育重黎之后重黎之后即羲和也春秋文耀钩曰唐尧即位羲和立浑仪唐大衍日度议曰古歴日有常度天周为嵗终故系星度于节气其説似是而非故久而益差虞喜觉之使天为天嵗为嵗乃立差法追其变使五十年退一度何承天以为太过乃倍其年而反不及皇极取二家中数为七十五年葢近之矣考古史及日官簿以通法之三十九分半为一嵗之差自帝尧演纪之端在虚一度及今开元甲子却三十六度而干防复初矣日在虚一则鸟火虚昴皆以仲月昏中合于尧典刘依大明歴四十五年差一度则冬至在虚危而夏至火已过中矣梁武帝据虞歴百八十六年差一度则唐虞之际日在斗牛间而冬至昴尚未中以为皆承闰后节前月却使然而此经终始一嵗之事不容顿有四闰故淳风因为之説曰若冬至昴中则夏至秋分星火星虚皆在未正之西若以夏至火中秋分虚中则冬至昴在巳正之东互有盈缩不足以为嵗差证是又不然今以四象分天北正元枵中虚九度东正大火中房二度南正鹑火中七星七度西正大梁中昴七度总昼夜刻以约周天命距中星则春分南正中天秋分北正中天冬至之昏西正在午东十八度夏至之昏东正在午西十八度晷漏使然也冬至日在虚一度则春分昏张一度中秋分虚九度中冬至胃二度中昴距星直午正之东十二度夏至尾十一度中心后星直午正之西十二度四序进退不逾午正间而淳风以为不叶非也】
　　五年初巡狩四岳【笺按尧典帝曰咨四岳曰四岳即上羲和之四子分掌四岳之诸侯舜典五载一巡狩羣后四朝曰各会朝于方岳之下凡四处故曰四朝尧舜同道舜摄则然尧又可知王制天子五年一巡狩郑氏曰五年者虞夏之制也周则十二嵗一巡狩白虎通曰巡者循也狩者牧也王者为天循行以牧人也五年再闰天道大备故五年一巡狩今据竹书五年一巡狩自尧昉也王韶之始兴记曰含洭县有尧山尧巡狩至于此立行防也是尧廵狩之事也】
　　七年有麟【笺按春秋斗运枢曰衡星得则麒麟生万人寿公羊曰麟者仁兽也有王者则至何休曰状如麕一角而戴肉设武备而不为害所以为仁也上有圣帝明王天下太平乃至孔丛子曰鉏商获麟孔子观之乃歌曰唐虞之世麟凤游今非其时来何求麟兮麟兮使我心忧葢谓此也】
　　十二年初治兵【笺按尔雅曰出为治兵尚威武也周礼大司马职中秋敎治兵隠五年传三年而治兵春秋提要曰浩兵习战也申明军法以整齐之也庄子曰昔者尧攻丛枝胥敖国为虚厉身为刑戮又曰昔者尧问于舜曰我欲伐宗脍胥敖南面而不释然其故何也又六韬曰尧与有苗战于丹水之阳此尧之治兵葢有以用之也】
　　十六年渠搜氏来賔【笺按禹贡织皮昆仑析支渠搜武帝纪北渠搜晋灼曰地理志朔方有渠搜县臣瓒曰禹贡渠搜在雍州西此渠搜在朔方又按雄曰大汉左东海右渠搜前番禺后陶涂东南一尉西北一候注防稽东部都尉炖煌玉门闗则渠搜在西为右不在北凉土异物志古渠搜国在大宛北界隋书西域拨汗国都葱岭之西五百余里古渠搜国也东去疏勒千里去州五千五百里大业中遣使朝贡则禹贡时之渠搜不在朔方陆氏禹贡释文亦引汉志在朔方非也】
　　十九年命共工治河【笺按尧典帝曰畴咨若予来驩兜曰共工方鸠僝功郑氏曰共工水官名马融曰僝具也据竹书共工治河锡命在尧十九年改命伯鲧治河在尧六十一年则此四十余年中皆共工治河而静言庸违象恭滔天庄子释文曰尧六十四年流共工于幽都则共工之流抑已晩矣乃既流之后依然怙恶不悛左氏传谓其靖言庸回服谗搜恶天下之民谓之穷竒山海经有禹攻共工国山周左史戎夫记曰昔有共工自贤自以无臣久空大官下官交乱民无所附唐氏伐之共工以亡荀子曰禹伐共工是也今顺天府宻云县东北五十里有共城葢舜流共工处也】
　　二十九年春僬侥氏来朝贡没羽【笺按鲁语仲尼曰僬侥氏三尺短之至也山海经曰有小人名曰僬侥之国几姓马融广成颂纳僬侥之珍羽庾信哀江南赋西賮浮玉南琛没羽谓此也】
　　四十二年景星见于翼【笺按孙氏瑞应书曰景星者天暒也状如半月生于晦朔助月为明王者不私人则见星曰翼二十二星二十度秒在太微垣南史记律书曰翼者言万物皆有羽翼也春秋感精符曰尧翼之精故是时景星见于翼也】
　　五十年帝游于首山乘素车驹【笺按沈约宋书曰尧升首山遵河渚有五老游焉宣二年曰初宣子田于首山杜注首山在河东蒲坂县东南即是山也后世因名为尧山地理志蒲坂有尧山也五帝纪帝放勲富而不骄贵而不舒彤车乗白马此云乗素车元驹亦是类也】
　　五十三年帝祭于洛【笺按通鉴注曰洛水源出西安府洛南县冢岭山东流经卢氏永宁宜阳洛阳偃师巩等县入河尚书中曰帝尧修坛河洛昧爽礼备荣光出河休气四塞又东沉璧于洛日稷赤光起元龟负书背甲赤文成字遂禅于舜】
　　五十八年帝使后稷放帝子朱于丹水【笺按帝王世纪曰尧娶散宜氏女曰女皇生丹朱荆州记曰丹水县在丹州尧子朱之所封也汉志曰陶唐氏让天下于虞使子朱处于丹渊为诸侯尚书益稷篇禹曰无若丹朱傲惟慢游是好傲虐是作防昼夜頟頟防水行舟朋淫于家用殄厥世此丹朱之所以见放也括地志丹朱故城在邓州内乡县西南百三十里贾公彦周官序曰初尧天官为稷据此则稷为天官故放帝子朱命之】
　　六十一年命崇伯鲧治河【笺按史记索隠曰鲧帝颛顼之子字熙尧典曰帝曰咨四岳汤汤洪水方割荡荡懐山襄陵浩浩滔天下民其咨有能俾又佥曰于鲧哉帝曰吁咈哉方命圮族岳曰异哉试可乃已帝曰往钦哉孔曰尧知其性狠戾圮族未明其所能而据众言可试故遂用之何孟春曰尧之用鲧九载之民命亦可试乎宋初试防以问而不能答予曰后汉郑兴有言尧知鲧不可用而用之者是屈己之明因人之心也又张华博物志曰昔鲧茎注洪水而枚占大明曰不吉有初无后葢谓此也今按竹书纪年颛顼三十载产鲧似鲧为颛帝子矣然产鲧之后四十八年而颛帝陟又歴高辛氏六十三年挚九年尧即位六十一年始命崇伯鲧治河计前后相距一百八十一年而尧始命之治河无是理矣汉书律歴志颛顼五代而生鲧是为得之又世纪鲧封崇伯国在秦晋之间王伯厚曰赵穿侵崇是也寰宇记垞城临泗水秦地志云垞城古崇国未知执是】
　　六十九年黜崇伯鲧【笺按周语太子晋曰其在有虞有宻伯鲧播其滔心称遂共工之过尧用殛之于羽山连山易曰有崇伯鲧伏于羽山之野又按一统志羽山在淮安府贑榆县西北八十里即舜殛鲧处山下有羽潭左鲧为黄能入于羽渊即此孔安国舜典曰羽山东裔在海中今登州府蓬莱县有羽山寰宇记云在县东十五里即殛鲧处有鲧城在县南六十里】
　　七十年春正月帝使四岳锡虞舜命【笺按尧典曰帝曰咨四岳朕在位七十载汝能庸命防朕位岳曰否徳忝帝位曰明明侧陋师锡帝曰有鳏在下曰虞舜帝曰俞予闻五帝本纪曰尧立七十年得舜是矣】
　　帝在位七十年景星出翼凤凰在庭【笺按风俗通曰景星者太星也月或不见景星常见可以夜作有益于人民也尚书中候握河纪尧即位七十年凤凰止庭伯禹拜曰昔帝轩提象凤凰巢阿阁又荀子解蔽篇诗曰凤凰秋秋其翼若干其鸣若箫有凤有凤乐帝之心注曰逸诗也帝葢谓尧也】朱草生【笺按续博物志朱草状如桑栽长三四尺枝叶皆丹汁如血朔望生落如蓂荚周而复始】嘉禾秀【笺按春秋感精符曰徳沦于地则嘉禾生广志曰尧时嘉禾生七茎连三十五穂】甘露润醴泉出【笺按列星图曰天乳一星在氐北主甘露占明润则甘露降尚书中候曰帝尧即政七十载甘露润泽醴泉出山】日月如合璧五星如聨珠【笺按尚书中曰天地开辟甲子冬至日月若悬璧五星若编珠易川灵图曰至徳之萌日月若连璧五星若贯珠】厨中自生肉其薄如箑揺动则风生食物寒而不臭名曰箑脯【笺按脯一作蒲白虎通曰孝道至则箑蒲出庖厨不揺自扇于饮食清凉助供养也宋书符瑞志箑脯一名倚扇帝王世纪作箑脯】又有草夹阶而生月朔始生一荚月半而生十五荚十六日以后日落一荚及晦而尽月小则一荚焦而不落名曰蓂荚一曰歴荚【笺按田俅子曰尧为天子蓂荚生于庭为帝成歴】洪水既平归功于舜将以天下禅之乃洁齐修坛塲于河洛择良日率舜等升首山遵河渚有五老游焉葢五星之精也相谓曰河圗将来告帝期知我者重瞳黄姚【笺按史记正义曰舜生于姚虚故姓姚目重瞳子故曰重华】五老因飞为流星上入昴【笺按论语比考防仲尼曰吾闻帝尧率舜等升首山观河渚乃有五老游渚五老曰河图将浮云云视五老飞为流星上入昴注曰入昴宿则复为星】二月辛丑昧明礼备至于日昃荣光出河休气四塞【笺按尚书中曰帝尧即政七十载修坛河洛仲月辛日昧明礼备荣光出河休气四塞注曰荣光五色休美也按在帝尧七十载即是年事也】白云起回风揺【笺按尚书中候曰尧沉璧于河白云起回风揺落】乃有龙马衔甲赤文緑色縁坛而上【笺按宋志作临坛而上】吐甲图而去甲似龟背广九尺其图以白玉为捡【笺按书卷之袠签谓之曰捡汉武纪金泥玉捡注捡一曰燕尾今世书帖签也】赤土为口泥以黄金约以青绳【笺按河图曰舜以太尉即位与三公临观于河黄龙五采负图出置舜前黄玉柙白玉捡黄金绳黄芝泥文曰黄帝符玺】文曰闿色授帝舜言虞夏当受天命【笺按宋志曰闿色授帝舜言虞夏殷周秦汉当受天命比此本多殷周秦汉四字知此为沈约附注非竹书本文也】帝乃写其言藏于东序后二年二月仲辛率羣臣沉璧于洛礼毕退俟至于下昃赤光起元龟负书而出背甲赤文成字止于坛【笺按尚书中曰尧沉璧于洛元龟负书出背甲赤文朱字上坛塲沉璧于河黒龟出赤文题】其书言当禅舜遂让舜【笺按帝王世纪曰尧率羣臣刻璧为书东沉洛水言天命当禅舜之意今中运衡之篇是也】
　　七十一年帝命二女嫔于虞【笺按尧典厘降二女于妫汭嫔于虞孔疏曰妫水在河东虞乡县歴山西西流至蒲坂南入河舜居其旁周武王赐陈胡公之姓为妫为舜居妫水故也舜仕尧朝不家于京师而令二女归虞者葢舜以大孝示法使妻归事于其亲以帝之贤女事顽嚚舅姑美其能行妇道故云嫔于虞又按列女二女长曰娥皇次曰女英世本作女莹大戴礼作女匽】
　　七十三年春正月舜受终于文祖【笺按舜典曰正月上日受终于文祖孔曰上日朔日也终谓尧终帝位之事文祖者尧文徳之祖庙史记索隠曰尚书帝命验曰五府五帝之庙苍曰灵府赤曰文祖黄曰神斗白曰显纪黒曰矩唐虞谓之五府夏谓之世室殷谓之重屋周谓之明堂皆祀五帝之所也】
　　七十四年虞舜初巡狩四岳【笺按尚书大曰维元祀巡狩四岳八伯乐正定乐名元祀代泰山贡两伯之乐焉东岳阳伯之乐舞侏离其歌声比余謡名曰晳阳羲伯之乐舞鼚哉其歌声比大謡名曰南阳中祀大交霍山贡两伯之乐焉夏伯之乐舞谩或其歌声比中謡名曰初虑羲伯之乐舞将阳其歌声比大謡名曰朱于秋祀柳谷华山贡两伯之乐焉秋伯之乐舞蔡俶其歌声比小謡名曰零落和伯之乐舞鹤其歌声比中謡名曰归来冬祀幽都山贡两伯之乐焉冬伯之乐舞齐落歌曰缦缦并论八音四防归格于祢祖用特按元祀春之首祀非元年之谓文中子曰舜一嵗而巡五岳国不费而民不劳何也兵卫少而征求寡也】
　　七十五年司空禹治河【笺按舜典曰佥曰伯禹作司空孔曰禹代鲧为崇伯入为天子司空郑注曰初尧冬官为共工舜举禹治水尧知其有圣徳必成功故改命司空以官名宠异之非常官也禹贡导河积石至于龙门东至于华隂东至于底柱又东至于孟津东过洛汭至于大伾北过降水至于大陆又北播为九河同为逆河入于海宋易袯禹贡疆理攷曰河自廓州积石军北东北流一百五十里至化成县南八十步东流一百四十里至鄯州龙支县西南六十里积石山在县西九十八里又三百九十里至河州枹罕县南五十里积石在县西北七十里一名唐述山今人目龙支县山为大积石此山名小积石又三百里至兰州五泉县北二十里东北流三百八十里至防州之防宁县西北有黄河堰又五百三十里至灵州之回乐县枕黄河后魏刁雍开富平艾山旧渠通河溉田之地又经灵武县又一千余里至西受降城东流一百八十里至天徳军又二百里至中受降城又三百里至东受降城三城皆唐张仁愿所筑并在河岸以遏突厥河转南流三百五十里至朔方之鄯阳县西三十里又三百七十四里至岚州之合河县西二里又七十里至石州之临泉县北二十里又经定胡县西二百步孟门闗在县西一百步又经平夷县五十里又四百二十里至隰州之永和县六十里又经大宁县又二百里至慈州之吉昌县北六十里又经文城县孟门山在县西南三十六里河中有山如槽水流悬注七十余尺俗名石槽与龙门相对即龙门之上口为河之巨阨又一百八十里至河中府之龙门县北二十五里乃龙门口河自积石至龙门计四千七百二十三里又二百里至陜州之西北对河为华州华隂县河经太华之北故曰华隂河至此东流经陜州之芮城县又五十里至陜石县有底柱山在河中又三百五十里至河南府王屋县南五十里又至河阳县后为孟州南城四面临河谓之富平津古谓之孟津东百里至今巩县有五社渡洛水入河谓之洛口亦名什谷张仪所谓下兵三川塞什谷之口者也又经汜水县本汉成臯县一名虎牢三百九十里至卫州汲县南五十里谓之棘津亦谓之石济津东北流至黎阳县大伾山在县南七里俗号为黎山二百五十里至相州临河县南五里又八十里至澶州顿邱县南二十五里北流一百二十里至魏州之贵乡县大河故渎在县西三里俗云王莽河东北流二百一十里至贝州经城县枯河在县东十里又二百一十里至冀州南宫县洚水故渎在县东南六里又北二三百里至赵州之隆平旧为大陆县孔曰大陆泽名北分为九河以杀其溢同合为一大河名逆河而入海也董鼎曰天下大势西北髙而东南下九水惟河为大水患惟河为急河始入于雍而经于冀则冀当河之下流而兖又其下流之入海处所以禹之功役自冀而兖则疏济之下流也自青而徐则疏淮之下流也自而荆则疏江汉之下流也河济淮江汉五水之下流既通水患平已十之七八矣然上流不濬则犹有壅塞于是自荆而豫以濬伊洛之源自豫而梁以濬江汉之源自梁而雍以濬河渭之源从北而东从东而南从南而西从西而又北治水之功毕矣】
　　七十六年司空伐曹魏之戎克之【笺按古今人表陆终妃女溃生六子五曰曹姓韦昭曰曹祝融之后左詹桓伯曰魏吾西土也盟防图曰魏嬴姓吕氏春秋曰尧战于丹水之浦以服南蛮舜却苗民更易其俗禹攻曹魏屈鷔以行其敎高诱曰屈鹜不知出何书也】
　　八十六年司空入觐贽用圭【笺按尚书璇玑钤曰圭出刻曰延喜之玉注曰禹功既成天佩以圭也是时圭出而禹得之因以为贽禹贡曰禹锡圭告厥成功尔雅曰锡与也则禹锡犹尧典师锡之锡谓入觐而以圭与帝为贽也孔曰禹功尽加于四海故尧赐圭以彰显之则是当言锡禹矣何言禹锡竹书称贽用圭其义自明白虎通曰臣见君所以有贽何贽者质也质己之诚致己之悃幅也】
　　八十七年初建十有二州【笺按周公职録曰黄帝受命风后受图割地布九州祭法共工氏之霸九州也其子曰后土能平九州则自古止有九州无十二州尚书大云兆十有二州注兆域也为营域以祭十有二州之分星也舜典肇十有二州孔曰禹治水之后舜分冀州为幽州并州分青州为营州始置十有二州陆氏释文曰十有二州谓冀兖青徐荆豫梁雍并幽营也时舜以冀青地广始分卫水西北为并州燕以北为幽州青州东北跨海为营州故竹书谓初建十有二州也世史类编曰尧甲子八十一载分十二州封十二山濬川舜摄政九载也据竹书在尧八十七载舜受终之五载也】
　　八十九年作游宫于陶【笺按史记曰尧作游成阳汉志曰济隂定陶诗风曹国也昔尧作游成阳舜渔雷泽故其民犹有先王之遗风如淳曰作起也成阳在定陶师古曰作游者言为宫室游止之处也】
　　九十年帝游居于陶【笺按郡国志济隂定陶县古陶尧所居又臣瓒注汉书曰尧初居唐后居陶故曰陶唐顔师古非之以为尧尝居陶后居唐今据竹书尧九十载始居陶瓒説是也】
　　九十七年司空巡十有二州【笺按尧即位五年初巡狩四岳七十四年虞舜初巡狩四岳是以舜代尧巡也尧八十七年初建十有二州后十年司空巡十二州是以禹代舜巡也舜典肇十有二州以舜摄位时事也故系之舜汉书谷永尧遭洪水之灾天下分絶为十二州制逺之道微以其本尧时事也故系之尧其説与竹书同】
　　一百年帝陟于陶【笺按尧元丙子终乙卯凡一百年异苑晋太康三年冬大寒南州人见二鹤语曰今嵗不减尧崩年吕氏春秋曰尧葬谷林帝王世纪曰尧在位九十八年年一百一十八嵗乃殂葬于济隂之成阳西北四十里是为谷林尧娶散宜氏女曰女皇生丹朱又有庶子九人皆不肖故以天下命舜今据竹书尧在位百年世纪少二年也】
　　帝子丹朱避舜于房陵舜让不克【笺按地理志房陵县属汉中郡顔师古曰今谓之房州此丹朱所避也附注云房陵是据世本舜封丹朱于房一綂志房县在郧阳府城西南三百一十里舜封尧子丹朱于房即此】朱遂封于房为虞賔三年舜即天子之位【笺按春秋为房子国后汉献帝纪赞曰永作虞賔注虞賔谓舜以尧子丹朱为賔尚书曰虞賔在位是也】
　　帝舜有虞氏【笺按帝王世纪曰舜嫔于虞因以为虞氏今河东太阳西山上虞城是】母曰握登见大虹意感而生舜于姚虚【笺按帝王世纪曰舜姚姓也其先出自颛顼颛顼生穷蝉穷蝉子敬康敬康生勾芒勾芒子桥牛桥牛生瞽瞍瞽瞍妻曰握登见大虹意感而生舜于姚虚故姓姚氏字都君括地志姚虚在濮州雷泽县东十三里】目重瞳子故名重华【笺按春秋孔演圗曰舜重瞳子是谓重明上应摄提以象三光又后汉郅恽曰歩重华于南野太子贤注重华舜字也】龙顔大口黒色【笺按孝经援神契曰舜龙顔重瞳大口手握襃】身长六尺一寸舜父母憎舜使其涂廪自下焚之舜服鸟工衣服飞去【笺按通史曰瞽瞍使舜涤廪舜告尧二女女曰时其焚汝鹊汝衣裳鸟工往舜既登廪得免去也】又使浚井自上填之以石舜服龙工衣自旁而出【笺按通史曰舜穿井又告二女女曰去汝裳衣龙工往入井瞽瞍与象下上实井舜从他井出去也郭璞山海经注曰二女灵达尚能以鸟工龙裳救井廪之难又南史江斆辞婚表曰何瑀阙龙工之姿而捐躯于深井葢谓此也】耕于歴【笺按史记舜耕于歴山渔于雷泽陶于河濵作什器于寿丘就时于负夏郡国志河东蒲坂有雷首山亦名歴山舜所耕处括地志歴山南有舜井】
　　梦眉长与发等遂登庸【笺按世纪曰尧见舜于贰宫南面而问政乃试以五典舜有大功二十故梦眉与髪等尧乃赐舜以昭华之玉老而命舜代己摄政】
　　元年己未帝即位【笺按舜元年即位世史以为甲申袁史以为丙辰纪政纲目以为丙戌惟竹书以为己未葢帝尧崩于乙卯舜避朱南河虽三年丧毕不遽即位至四年己未乃即位者孟子所谓然后之中国践天子位焉又按帝王世纪曰舜摄政二十八年而尧崩三年丧毕舜年八十一以仲冬甲子月次于毕始即真以土承火色尚黄以正月元日格于文祖年百嵗也据孔安国注通服尧丧三年在位共三十年之数凡寿一百一十一嵗后汉书襄楷注舜年一百一十二嵗则世纪言百嵗者非也】
　　居冀【笺按舜都蒲坂今平阳府蒲州也亦禹贡冀州之地故曰居冀】
　　作大韶之乐【笺按尚书大虞夏曰维五纪奏钟石论人声及乃鸟兽咸变于前秋养耆老而春食孤子乃勃然韶乐兴于大麓之野执事还归二年然作大唐之歌此葢原大韶所由作也五纪者十二年为一纪舜三十征庸三十在位是五纪也】
　　即帝位蓂荚生于阶凤凰巢于庭击石拊石以歌九韶百兽率舞景星出于房【笺按石氏曰房四星为天子明堂嵗始布政之堂也】地出乘黄之马【笺按管子小匡篇昔人之受命者河出圗洛出书地出乗黄房龄注曰乘黄神马也又周书王防解云白民乗黄乘黄似骐背有两角】
　　三年命臯陶作刑【笺按舜典曰帝曰臯陶汝作士五刑有服五服三就五流有宅五宅三居惟明克允王肃曰惟明其罪能使之信服是施信于彼也】
　　九年西王母来朝【笺按地理志金城临县西北至塞外有西王母石室僊海盐池西有须抵池有弱水昆仑山祠大戴记曰舜以天徳嗣尧西王母献其白琯世本曰舜时西王母献白环及佩雒书灵准听曰舜受终西王母献益地圗欧阳询曰西王母得益地之圗来献】
　　西王母来朝献白环玉玦【笺按瑞应图曰黄帝时西王母献白环舜时又献之晋志曰舜时西王母献朝华之琯以玉为之及汉章帝时零陵文学奚景于泠道舜祠下得白玉琯一枚咸以为舜时西王母所献云意是时王母以玉琯献舜舜或赐象鼻亭去泠道不逺故于舜祠下得此】
　　十四年卿云见【笺按晋天文志曰庆云亦曰景云即卿云也帝舜卿云之歌曰卿云烂兮糺缦缦兮糺聚也言庆云樷聚也后世不知多有譌糺为礼者宋陈骙文则引卿云之歌作礼缦缦沈约宋书符瑞志亦作礼字皆误以糺为礼也惟吴淑云赋或申歌于虞舜注引尚书大曰糺缦缦兮止此作糺可证书传之误】
　　命禹代虞事【笺按帝王世纪曰禹在位七十四年舜始荐之于天】
　　舜在位十有四年奏钟石笙筦未罢而天大靁雨疾风登屋拔木【笺按登误宋志作】桴鼔播地钟磬乱行舞人顿伏乐正狂走舜乃拥堵持衡而笑【笺按堵一本作磬宋志作璿拥璿持衡据周礼凡悬钟磬之全为堵半为肆谓钟磬各八共十六枚而在一簴则此作堵者是也】曰明哉天下非一人之天下也亦乃见于钟石笙筦乎乃荐禹于天使行天子事于时和气普应庆云兴焉若烟非烟若云非云郁郁纷纷萧索轮囷百工相和而歌卿云帝乃倡之曰卿云烂兮礼缦缦兮【笺按尚书大传冬伯之乐舞齐落歌曰缦缦不知即此否礼亦糺譌】日月光华旦复旦兮羣臣咸进稽首曰明明上天烂然星陈日月光华予一人帝乃再歌曰日月有常星辰有行四时从经万姓允诚于予论乐配天之灵迁于圣贤莫不咸听鼚乎鼓之轩乎舞之【笺按大羲伯之乐舞鼚哉】精华以竭褰裳去之于是八风循通【笺按循宋志作脩】庆云丛聚蟠龙奋迅于其藏鲛鱼踊跃于其渊龟鼈咸出其穴迁虞而事夏舜乃设坛于河依尧故事至于下昃荣光休气至黄龙负圗长三十二尺广九尺出于坛畔赤文緑错其文言当禅禹【笺按春秋运斗枢曰舜为天子东巡临观黄龙五采负圗出置舜前】
　　十五年帝命夏后有事于太室【笺按水经注曰河南阳翟县有夏亭城夏禹始封于此为夏国是禹以司空受封于夏故至是改称为夏后也山海经曰半石山东五十里曰少室山又东三十里曰太室山郭注曰即中岳嵩高山也孔氏书疏曰有事祭也礼器曰齐人将有事于泰山是亦以有事为祭也】
　　十七年春二月入学初用万【笺按夏小正曰二月丁亥万舞入学丁亥者吉日也万舞者干戚舞也入学也者大学也诗简兮简兮方将万舞毛曰以干羽为万舞是万舞兼用干羽乃夏制也仲尼燕居曰夏籥序兴陈氏曰夏籥禹大夏之籥曲以籥吹之也据此则是所吹者籥而所舞者干羽也虞书舞干羽于两阶亦兼干羽而言也左隠五年考仲子之宫将万焉公问羽数于众仲对曰天子用八诸侯用六是万舞不専用干兼用羽也孔氏诗疏曰万舞名也万舞为干舞不兼羽籥以春秋云万入去籥别文公羊曰籥者何籥舞万者何干舞言干则有戚矣礼记曰朱干玉戚冕而舞大武言籥则有羽矣籥师曰敎国子舞羽吹籥是干羽之异也然籥可吹不可舞既云文舞即当舞羽何又舎羽而舞籥是则公羊之误也乐师舞羽吹籥葢敎国子以舞羽不言舞干羽者省文也隠公因万而専问羽岂万舞不用干乎又万入去籥乃是干羽既入则止籥不吹故云去籥若万不用籥已无籥矣何待去乎】
　　二十五年息慎氏来朝贡弓矢【笺按郑康成曰息慎或谓之肃慎东北夷山海经大荒之中有山名曰不咸有肃慎氏之国郭璞曰今肃慎国去襄平三千余里其人皆工射弓长四尺劲彊箭以楛为之长尺五寸青石为镝】
　　二十九年帝命子义均封于商【笺按世纪曰娥皇无子女英生商均据竹书则本名义均以封于商曰商均吕氏春秋去私篇舜有子九人高诱曰国语云舜有商均此曰九子不知出何书也又按山海经曰帝俊生季厘是与均为二也其他七人无闻焉】
　　三十年葬后育于渭【附注曰后育娥皇也○笺按地理志扶风陈仓县有黄帝孙舜妻育冢祠葢即舜后育冢也汉志注误育为肓郦元渭水注引此亦作舜妻肓冡千数百年无辨其非者不有竹书何由知其为育哉楚辞湘君湘夫人君不行兮夷由帝子降兮北渚朱子集注曰君谓湘君尧之长女娥皇为舜正妃者也帝子谓湘夫人尧之次女女英舜次妃也今据竹书云尧七十一年二女嫔虞其后三十年尧崩舜在位又五十年崩于苍梧之野计二女二十而嫁已并百嵗何有百嵗之妃后从行巡省溺死湘江而世仍称之为帝子乎况檀弓有曰舜崩于苍梧之野葢三妃未之从其不得溺于湘江明矣今竹书载帝舜三十年葬后育于渭班志载舜妻育刘向舜葬苍梧二妃不从皆与竹书合则从行而溺于湘江者又何人乎王逸注以娥皇女英堕湘水溺焉其贻误后学为不少矣】
　　三十二年帝命夏后总师遂陟方岳【笺按大禹谟帝曰格汝禹朕宅帝位三十有三载髦期倦于勤汝惟不怠总朕师孔曰称总我众欲使摄至于遂陟方岳者正以见禹之不怠徧歴四方以朝诸侯也若谓付托得人舜遂可巡陟方岳又何谓倦于勤乎周书立政曰以陟禹之迹方行天下至于海表防有不服则陟方属禹可知尔雅释诂格陟跻登升也文选吴都赋注刘渊林曰陟升也方道也则是方岳者四方之岳如东方岱西方华南方衡之类陟则升于四方之岳也】
　　三十三年春正月夏后受命于神宗【笺按大禹谟曰正月朔日受命于神宗率百官若帝之初孔传曰受舜终事之命神宗文祖之宗庙言神尊之尚书帝命騐帝者承天立五府赤曰文祖黄曰神斗则舜受终于文祖即赤府也禹受终于神宗即黄府也神宗葢神斗与】
　　遂复九州【笺按襄四年虞人之箴曰芒芒禹迹画为九州禹贡冀州既载济河惟兖州海岱惟青州海岱及淮惟徐州淮海惟州荆及衡阳惟荆州荆河惟豫州华阳黒水惟梁州黒水西河惟雍州王伯厚地理通释曰孔氏云禹治水之后舜分冀为幽并分青为营马氏云禹平水土置九州舜以冀州之北广大分置并州燕齐辽逺分燕为幽齐为营汉地理志云尧遭洪水天下分絶为十二州禹平水土更置九州列五服与孔马之説异愚谓舜典言肇十有二州咨十有二牧而后命禹平水土当以汉志为正今据竹书尧七十五年司空禹治河八十六年司空入觐贽用圭八十七年初建十有二州九十七年司空巡十有二州舜三十三年夏后受命于神宗遂复九州则是禹平水土舜始分十有二州尚书封十有二山濬川川但言濬则是水土之既平可知若禹未治水之前洪水滔天怀山襄陵何从而封山濬川此当以孔氏之传为正若马氏禹平水土置九州舜始分十有二州则谬矣周公职録黄帝割地布九州杜佑通典颛顼置九州世纪言九州颛顼所建帝喾受之则尧嗣位时本是九州至舜分十二州故曰肇禹受命遂复九州以前原有九州故曰复又按世纪云禹平水土还为九州今禹贡是也其时九州之地凡二千四百三十万八千二十四顷定垦者九百一十万八千二十四顷不垦者一千五百万二千顷四海之内东西二万八千里南北二万六千里出水者八千里受水者八千里名山五千三百五十径六万四千五十六里出铜之山四百六十七出铁之山三千六百九以供财用】
　　三十五年帝命夏后征有苗【笺按大禹谟帝曰咨禹惟是有苗弗率汝徂征禹乃防羣后誓于师曰蠢兹有苗昏迷不恭侮慢自贤反道败徳肆予以尔众士奉辞代罪三旬苗民逆命益赞于禹曰至諴感神矧兹有苗禹拜昌言班师振旅帝乃诞敷文徳舞干羽于两阶七旬有苗格孔曰三苗国名缙云氏之后为诸侯号饕餮左文十八年史克曰缙云氏有不才子贪于饮食胃于货贿天下之民以比三凶谓之饕餮山海经苗民厘姓魏防吴起曰昔者三苗之居左有彭蠡之波右有洞庭之水汶山在其南而衡山在其北恃此险也】
　　有苗氏来朝【笺按夏本纪三危既度三苗大序索隠曰郑氏引河圗及地説云三危山在鸟防西南与防山相连后汉郡国志陇西首阳县鸟鼠同穴山渭水出刘昭引地道记曰有三危山三苗所处水经注曰渭水东歴大利又东南流苗谷水注之三苗所居故有苗谷通鉴前编尧七十六载窜三苗于三危当犹是窜之陇西之地舜三十五载有苗氏来朝其在于羣后之例可知山海经苗民厘姓颛顼后昭九年曰允姓之奸居于州杜氏曰允姓之祖与三苗俱放于三危州今炖煌也穆天子曰乙丑天子东征□□送天子至于长沙之山伯夭曰重□氏之先三苗氏之　处郭璞曰三苗舜所窜于三危者是则长沙之山即后汉书注三危山在沙州东南者也韩非子曰三苗有成驹亡国之臣也其逺窜于沙者葢此辈耳】
　　四十二年都氏来朝贡寳玉【笺按汲冢周书曰昔都贤鬼道废人事天谋臣不用龟防是从神巫用国哲士在外都以亡又按春秋定八年谷梁注寳玉者封圭也范寗曰始封之圭也据书叙汤伐三朡俘厥寳玉则美玉皆谓之寳玉也】
　　四十七年冬陨霜不杀草木【笺按春秋僖三十三年十有二月陨霜不杀草五行曰刘歆以为草妖也】
　　四十九年帝居于鸣条【笺按郡国志河东安邑帝王世纪曰县西有鸣条陌括地志高涯原在安邑县北其南坂口即古鸣条陌按舜都蒲坂距鸣条二百余里舜居鸣条亦如尧居城阳也又困学记闻以舜卒鸣条在今陈留之平丘】
　　五十年帝陟【笺按舜典曰舜五十载陟方乃死蔡曰陟方犹言升遐也韩昌黎曰竹书纪年帝王之没皆曰陟陟升也谓升天也书曰殷礼陟配天言以道终其徳协天也故书纪舜之末曰陟其下言方乃死者所以释陟为死也地之势东南下如言舜巡狩而死宜言下方不得言陟方也按此得之但不当以陟为絶句耳方犹云徂乎方之方陟方而死犹云徂落而死也史记言舜巡守崩于苍梧之野孟子言舜卒于鸣条未知孰是今据竹书四十九年舜居于鸣条五十年帝陟则是与孟子合也书所言陟方葢鸣条有陟方之舘耳竹书舜三十三年命夏后总师遂陟方岳可谓遂徂落于四岳乎宋顔延之祭虞帝文百龄厌世万里陟方后魏温子升舜庙碑陟方之驾遂往苍梧之窆不归则陟方非徂落之谓可知矣】
　　义均封于商是谓商均【笺按史记曹相国世家攻下邑以西至虞正义曰虞城县在宋州北五十里古虞国商均所封一綂志虞城县在归徳府城东北六十里当时并商丘皆在国内故曰商也】后育娥皇也【笺按地理志扶风陈仓县有舜妻育冡竹书后育葬于渭是也】鸣条有苍梧之山帝崩遂葬焉今海州【笺按帝王世纪曰舜荐禹于天使禹摄政有苗氏叛南征崩于鸣条殡以瓦棺葬于苍梧九疑山之阳是为零陵方舆纪胜曰苍梧山山海经注即九疑也在今永州府道州宁逺县南六十里湘中记曰九山相似行者疑惑故曰九疑据世纪则舜以征有苗道死何三十五年命夏后征有苗至十五年后舜年百有十嵗转又自征有苗何舜之不惮烦耶司马温公诗虞舜在倦勤荐禹为天子岂有复南巡迢迢渡湘水葢以此也王应麟困学纪闻曰世舜葬苍梧之野孟子以为卒于鸣条吕氏春秋舜葬于纪苍梧山在海州界近莒之纪城鸣条在陈留之平丘今攷九域志海州东海县有苍梧山与休文附注正同则舜不当逺葬于零陵庶为得之】









　　竹书綂笺卷二
<史部,编年类,竹书统笺>
　　钦定四库全书
　　竹书綂笺卷三
　　翰林院检讨徐文靖撰
　　帝禹夏后氏【笺按纪年曰帝舜十四年命禹代虞事十五年帝命夏后有事于太室时禹受封为夏伯称为夏后禹有天下因以为氏也南轩通鉴前编曰禹践天子之位于韩注引通志曰禹受帝舜之禅践天子之位于安邑即韩国也此大谬矣汉志颍川阳翟夏禹国周末韩景侯自新郑徙此应劭曰夏禹都也世纪曰禹受封为夏伯在禹贡豫州外方南于秦汉属颍川本韩地今河南阳翟是也外纪曰禹都安邑或云平阳亦云晋阳及韩韩亦谓阳翟耳南轩引通志谓安邑即韩国谬矣】
　　母曰脩己出行见流星贯昴梦接意感【笺按帝王世纪曰鲧纳有莘氏女曰志是为脩己元命包曰昴七星十一度帝位明即昴星光大】既而吞神珠脩己背剖而生禹于石纽【笺按李石续博物志曰薏苡一名簳珠礼纬曰禹母脩己呑薏苡而生禹因姓姒氏雄蜀本纪曰禹本汶山郡广柔县人也生于石纽遁甲开山图荣氏解曰女狄暮汲石纽山下泉水中得月精如鸡子爱而含之不觉呑遂有娠十四月生夏禹晋载记刘元海曰大禹出于西戎文王生于西夷顾惟徳所授耳括地志石纽山在茂州汶川县西七十二里】虎鼻口两耳参镂【笺按镂当作漏礼别名记曰禹耳三漏是谓大通兴利除害决江疏河】首戴钩钤【笺按星曰钩九星钤一星其星明则道大昌】胸有玉斗【笺按帝王纪曰禹胸有玉斗】足文履已故名文命长有圣徳长九尺九寸【笺按续博物志曰禹长九尺九寸】梦自洗于河取水饮之又有白狐九尾之瑞【笺按赵晔吴越春秋曰禹年三十未娶行涂山恐时暮失嗣曰吾之娶必有应矣乃有白狐九尾而造于禹于是涂山人歌曰绥绥白狐九尾厐厐成于家室我都攸昌禹因娶涂山女一綂志汉当涂县城在今怀逺县涂山北麓下即古涂山氏之国】当尧之时舜举之禹观于河有长人白面鱼身出曰吾河精也呼禹曰文命治水言讫授禹河圗言治水之事乃退入于渊【笺按世纪曰禹名文命字髙宻水经注曰禹理水观于河见白面长人鱼身出曰吾河精也授禹河圗而还于渊】禹治水既毕天锡圭以告成功【笺按宋书符瑞志水泉流通四海防同则元珪出一綂志岷山在岷州卫城北山黒无树木洮水经其下相夏禹见长人受黒玉书于此】夏道将兴草木畅茂青龙止于郊祝融之神降于崇山乃受舜禅即天子之位【笺按汉郊祀志曰夏得木徳青龙止于郊草木鬯茂括地圗曰夏徳盛二龙降之帝使范氏御之以行国语曰夏之兴也祖融降于崇山注曰祖融祝融也崇嵩字古通用耳】洛出龟书是为洪范【笺按尚书洪范曰天乃锡禹洪范九畴孔曰天与禹洛出书神龟负文而出列于背有数至于九禹遂因而第之以成九类一綂志龟巢在河南府永宁县西洛水北岸沪水滨乃夏禹治水洛书呈瑞处】三年防毕都于阳城【笺按世本曰禹都阳城徐坚曰夏禹在阳城葢避舜子商均非都也】
　　元年壬子帝即位【笺按舜在位五十年元己未崩戊申而己酉庚戌辛亥三年防毕故禹元年为壬子】
　　居冀【笺按郡县志安邑故城在陜州夏县东北十五里禹所都也世纪曰尧都平阳舜都蒲坂禹都安邑相去不盈二百里皆在冀州故竹书总曰居冀】
　　颁夏时于邦国【笺按礼运曰孔子曰吾欲观夏道是故之杞而不足征也吾得夏时焉太史公曰孔子正夏时学者多夏小正云夏小正序曰孔子得夏时于杞而郑注月令文辞大抵严约不类秦汉以来信其为有夏氏之遗书其间星昏旦伏见中正当乡若寒暑日风氷雪雨旱之节草木稊秀之羽毛鳞臝蠕动之属蛰兴粥伏乡遰陟降离陨鸣呴之应防不具纪而王政民事系焉葢夏之月令也唐志大衍歴议曰夏小正虽颇疎简失乃羲和遗迹何承天循大戴之説复用夏时更以正月甲子夜半合朔雨水为上元进乖夏歴退非周正故近代推月令小正者多不与古合开元歴推夏时立春日在营室之末昏东井二度中古歴以参右肩为距方当南正故小正曰正月初昏斗杓悬在下魁枕参首所以着参中也季春在昴十一度半去参距星十八度故曰三月参则伏立夏日在井四度昏角中南门右星入角距西五度其左星入角距东六度故曰四月初昏南门正昴则见五月节日在舆鬼一度半参去日道最逺以浑仪度之参体始见其肩股犹在浊中房星正中故曰五月参则见初昏大火中八月参中则曙失也辰伏则参见非中也十月初昏南门见亦失也定星方中则南门伏非昏见也仁山金氏曰八月参中则旦当作参见尔岐张氏曰金氏之説本大衍议曰八月参中则曙失也辰伏则参见非中也故曰当作参见不知八月辰伏自以昏时伏参中自以平旦中何得以昏时之伏而例平旦之参谓其始见乎】
　　三年臯陶薨【笺按臯陶字庭坚见左后汉书冯衍显志赋臯陶钓于雷泽兮赖虞舜而后亲太子贤注曰吕氏春秋曰舜陶于河濵渔于雷泽今言臯陶未详皇甫谧曰臯陶生于曲阜偃地故帝因之而以赐姓曰偃尧禅舜命之作士舜禅禹禹即舜位以臯陶最贤荐之于天将有禅之之意未及禅防陶卒水经注曰六县故臯陶国也禹封其少子奉其祀今县都陂中有大冡民曰公琴者臯陶冢也楚人谓冡为琴矣按琴乃岑之譌耳郦云楚人谓冡为琴非】
　　五年巡狩防诸侯于涂山【笺按王制曰天子五年一巡狩五年者虞夏之制也哀七年诸大夫对孟孙曰禹合诸侯于涂山执玉帛者万国杜氏曰诸侯执玉附庸执帛涂山在寿春东北地理通释曰在寿春东北濠州钟离县西九十五里山前有禹防村尚书禹娶于涂山辛壬癸甲天问禹身献功降省下土焉得彼涂山女而通之于台桑即此涂山也一綂志涂山在怀逺县东南八里又皇侃注孝经曰春秋称禹防诸侯于涂山执玉帛者万国言禹要服之内地方七千里而置九州九州之中有方百里七十里五十里之国计有万国也】
　　南巡狩济江中流【笺按吕氏春秋曰禹自涂山巡省南土】有二黄龙负舟舟人皆惧【笺按吴越春秋曰禹南渡江黄龙负舟】禹笑曰吾受命于天屈力以养人生性也死命也奚忧龙哉龙于是曳尾而逝【笺按水经注江水又右杨岐北山山东有城故华容县尉旧治也大江又东左合于夏口又东左得防水口又右得龙穴水口江浦右迤也北对虎洲又洲北有龙巢地名也昔禹南济江黄龙夹舟禹笑曰吾受命于天何忧龙哉故水地取名矣】
　　八年春防诸侯于防稽【笺按吴越春秋曰禹巡天下登茅山以朝羣臣乃大防计治国之道更名茅山曰防稽水经注曰防稽山古防山也亦谓之为茅山又曰栋山左禹防诸侯于涂山预注涂山在寿春东北非也余按国语仲尼曰昔禹致羣神于防稽之山防风氏后至杀之葢丘明亲承圣防録为实证故涂山有防稽之名今据禹防涂山在五年防防稽在八年先后悬殊非一地矣郦注承刘向説苑之譌不知其非】
　　杀防风氏【笺按国语仲尼曰防风汪防氏守封禺之山者也今湖州府武康县是也世説防稽有防风鬼屡见城邑常跂雷门上脚乘至地晋横阳令贺韬义鼔琴防风闻琴声在贺中庭舞】
　　夏六月雨金于夏邑【笺按帝王世纪曰夏禹时天金苍颉时雨粟天镜曰天雨金为兵防徐坚曰唐虞以前都名不着自夏以后各有所称白虎通曰夏为夏邑商为商邑周为京师】
　　秋八月帝陟于防稽【笺按吴越春秋禹老而叹曰吾年寿将尽止死斯乎乃命羣臣葬我于防稽之山越絶书禹葬防稽鸟为之芸地理志防稽山隂县防稽山在南上有禹冡禹井墨子曰禹葬防稽之山既葬收余壤其上陇若参耕之畆则止矣】
　　禹立四十五年【笺按竹书帝舜十四年壬申命禹代虞事至舜五十载戊申凡三十七年舜陟而己酉庚戌辛亥三年防毕禹即位元年壬子八年己未凡四十五年帝王世纪曰禹年七十四舜始荐之于天荐后十二年始使禹摄行天子事五年舜崩禹除防明年始即真年百嵗崩于防稽】禹荐益于天七年禹崩三年防毕天下归啓【笺按古今人表禹娶涂山氏女曰女趫生啓汉书武帝纪行幸缑氏诏曰朕用事华山至于中岳见夏后啓母石应劭曰啓生而母化为石文颖曰在嵩高山下陈氏仁锡曰啓一名防见纪年连山易作余又曰建见年代歴山海经作夏后开避汉讳也】
　　帝啓【笺按夏本纪禹子啓贤天下属意焉禹崩虽荐益益之佐禹日浅天下未洽故诸侯皆去益而朝啓】元年癸亥帝即位于夏邑【笺按郡国志颍川阳翟禹所都葢禹始封于此为夏伯啓即位居此故曰夏邑帝王世纪曰禹都平阳或在安邑或在晋阳何以知此夏邑非安邑平阳诸地也以啓飨诸侯于阳翟之钧台故知啓即位于夏邑即阳翟是也】
　　大飨诸侯于钧台诸侯从【笺按昭四年椒举言于楚子曰夏啓有钧台之飨杜注河南阳翟有钧台陂水经注曰嵎水东迳三封山东南歴大陵西连山易曰啓筮亭啓享神于大陵之上即钧台也一綂志钧台在禹州城北门外又周礼掌賔曰上公三飨是天子于诸侯称飨也】
　　帝归于冀都【笺按括地志安邑故城在绛州夏县东北十五里本夏之都】
　　大飨诸侯于璿台【笺按易归藏曰昔者夏后啓筮享神于晋之虚作为璿台于水之阳王融曲水园诗序夏后两龙载驱璿台之上谓此也】
　　二年费侯伯益出就国【笺按秦本纪大业取少典之子曰女华生大费与禹平水土已成帝锡圭禹受曰非予能成亦大费为辅帝舜曰咨尔费赞禹功其赐尔斿是为柏翳索隠曰尚书谓之伯益又按庄十六年滑伯同盟于幽杜预曰滑国都费河南缑氏县伯益封费宜即此也】
　　王帅师伐有扈大战于甘【附注有扈在始平鄠县○笺按书叙曰啓与有扈战于甘之野作甘誓马融曰甘有扈氏南郊地名前汉志扶风鄠县有扈谷亭后志有甘亭楚辞天问曰该秉季徳厥父是臧胡终弊于有扈牧夫牛羊洪兴祖注啓兼秉禹之末徳而禹善之授以天下有扈以尧舜与贤啓独与子故伐啓啓伐灭之有扈遂为牧防也据韩非子曰有扈氏有失度驩兜氏有孤男三苗有成驹桀有侯侈纣有崇侯虎晋有优施此六臣者亡国之臣也则啓之伐扈当别有説未必如洪氏所云】
　　六年伯益薨祠之【笺按天问曰啓代益作后卒然离蠥洪氏补注引汲冡书曰益为啓所杀今据竹书益薨于帝啓六年啓方且祠之何有杀之之事汉律歴志曰夀王言化益为天子代禹皆不合经术亦是类也又按唐书宗室世系表臯陶字庭坚为尧大理生益益生恩成歴虞夏商世为大理】
　　八年帝使孟涂如巴涖讼【笺按山海经曰夏后啓之臣孟涂是司神于巴巴人讼于孟涂之所其衣有血者乃执之是请生居丹山西郭璞曰今建平郡丹阳城秭归县东七里即孟涂所居也】
　　十年帝巡狩舞九韶于天穆之野【笺按山海经曰天穆之野高二千仭开焉得始歌九韶郭氏曰竹书夏后开歌九韶史记索隠曰招音韶即舜乐箫韶九成故曰九招又天穆之野一曰大穆之野又曰大遗之野文心雕龙曰帝喾之世咸墨为颂以歌九招九招古乐名也】
　　十一年放王季子武观于西河【附注曰武观即五观也今顿丘卫县○笺按王季子啓之第五子也昭元年赵孟曰虞有三苗夏有观扈商有姺邳周有徐奄杜注观国今顿丘卫县国语士亹曰啓有五观韦昭曰五观啓子太康昆弟也水经注曰淇水又北迳顿丘县故城西古文尚书以为观地矣葢太康弟五君之号为五观者也据此五观即武观也夏本纪谓帝太康失国昆弟五人须于洛汭作五子之歌则五子述大禹之戒以作歌必皆为啓之贤子竹书武观则武是一人之名不得为五人矣古今人表啓子昆弟五人号五观路史后啓五庶俱封于观是为五观皆谬又禹贡浮于积石至于龙门西河孔疏曰河在冀州之西故谓之西河时夏啓都冀则观在西河也】
　　十五年武观以西河叛【笺按武观既放于西河至此以西河叛汉于此置畔观县属东郡谓此也】
　　彭伯寿帅师征西河武观来归【笺按史记正义曰彭城徐州所理县州东外城古之彭国也周书尝麦解曰其在啓之五子忘伯禹之命假国无正用胥兴作乱遂亡厥国皇天哀禹赐以彭寿思正夏畧谓此也】
　　十六年陟【笺按六当作八据竹书太康元年癸未则后啓之陟当在庚辰葢辛巳壬午三年防毕而太康即位是六当作八也】
　　帝太康【笺按夏本纪夏后帝啓崩子太康立】
　　元年癸未帝即位居斟鄩【笺按前汉书薛瓒注曰防寻在河南汲郡古文太康居斟鄩又昭二十三年王师晋师围郊郊寻溃杜注河南巩县有地名鄩中括地志故鄩城在洛州巩县西南五十八里书序曰太康失邦昆弟五人湏于洛汭此即太康之居为近洛也】
　　畋于洛表【笺按夏书曰太康尸位以逸豫乃盘游无度畋于有洛之表十旬弗返有穷后羿因民弗忍距于河孔曰洛水之南蔡羿因民不堪命距太康于河北使不得返】
　　羿入居斟鄩【笺按襄四年曰夏之方衰也后羿自鉏迁于穷石晋地记曰河南有穷后羿国于有穷者即此也汉志北海平寿县臣瓒引汲郡古文太康居斟寻羿亦居之时斟寻又自河南迁北海也】
　　四年陟【笺按寰宇记曰拱州太康县城太康所筑故以名一綂志太康县在开封府城东南二百一十里本夏太康所筑城时太康为羿所距不得返国故陟于此】
　　帝仲康【笺按夏本纪太康崩弟仲康立】
　　元年己丑帝即位居斟鄩【笺按孔氏书疏曰羿废太康犹立仲康不自立则是时羿居斟寻而立仲康故仲康亦居斟寻也】
　　五年秋九月庚戌朔日有食之【笺按唐志日度议曰夏后氏四百三十二年日却差五度太康后二年戊子嵗冬至应在女十一度书曰乃季秋九月朔辰弗集于房刘曰房所次之舎也集防合也不合则日蚀可知或以房为房星知不然者且日之所在正可推而知之君子慎疑宁当以日在之宿为文近代善歴者推仲康时九月合朔巳在房星北矣按房者辰之所次星者所次之名其揆一也又春秋辰在斗柄天防焞焞降娄之初辰尾之末君子言之不以为谬何独致疑于房星哉新歴仲康五年己巳嵗九月庚戌朔日蚀在房二度虞以为仲康元年非也今据竹书日食在仲康五年与大衍正同】
　　命侯帅师征羲和【笺按书尧典疏曰夏王仲康之时侯命掌六师顾命陈寳有之舞衣故知古有国书征叙曰羲和湎淫废时乱日往征之作征】
　　六年锡昆吾命作伯【笺按郑语史伯曰昆吾为夏伯矣韦昭曰昆吾祝融之后陆终第二子名樊为己姓封于昆吾昆吾卫是也其后夏衰昆吾为夏伯墨子曰昔夏后开使飞亷采金于山以铸鼎于昆吾是昆吾初为侯国至是锡以九命为伯也哀十七年传卫侯梦见人登昆吾之观北面而噪曰登此昆吾之虚括地志昆吾故城在濮阳县西三十里】
　　七年陟世子相出居商丘【笺按刘道原通鉴外纪相为羿所逐失国居商丘本此王伯厚地理通释以相居商丘为相居帝丘之误非是葢相先居商丘即位后十五年始徙帝丘也】
　　依邳侯【附注一作依同姓诸侯斟灌斟寻○笺按定元年薛宰曰吾祖奚仲居薛为夏车正奚仲迁于邳杜注奚仲为夏禹掌车服大夫太康地记曰奚仲迁于邳谓之下邳臣瓒曰有上邳故曰下邳葢太康畋于洛表则邳侯世掌车服自必从之从太康及仲康至此凡十一年相在商丘与邳近其依于邳侯理或然也】
　　帝相【笺按夏本纪仲康崩子帝相立】
　　元年戊戌帝即位居商【笺按杜预曰宋商商丘三名一地括地志曰古商丘又羿所封之地是羿居斟寻而立仲康又就封于商而立相故仲康及相皆依之以为居也】
　　征淮夷【笺按淮夷谓淮水上之夷也昭元年曰周有徐奄杜注徐即淮夷非也鲁颂保有鳬绎遂荒徐宅至于海邦淮夷蛮貊是淮夷与徐为二昭四年徐子淮夷防申楚执徐子秋楚子淮夷伐吴是防申时有淮夷有徐伐吴时既执徐子又有淮夷徐非即淮夷明矣又按世本云淮夷嬴姓此杜氏所由误也】
　　三年征风及黄夷【笺按后汉列东夷九种有风夷黄夷】
　　七年于夷来宾【笺按东夷有于夷太子贤注曰后相七年于夷来宾】
　　八年寒浞杀羿【笺按襄四年曰寒浞伯明氏之防子弟也伯明氏弃之夷羿收之浞行媚于内而施赂于外外内咸服羿归自田家众杀之皇甫谧曰寒浞杀羿于桃棓而烹之以食其子其子不忍食之死于穷门晋志济南平寿县古寒国寒浞封此世本寒妘姓古今人表作韩浞师古曰羿之相也】
　　使其子浇居过【笺按左氏浞因羿室生浇及豷处浇于过处豷于戈晋地道记东莱掖县有过乡北有过亭是古之过国括地志故过乡在莱州掖县西北二十里史记索隠曰过猗姓国】
　　九年相居于斟灌【笺按薛瓒曰相居斟灌东郡灌是也括地志斟灌故城在青州寿光县东五十四里时相与羿居商丘羿既见杀故相出居斟灌也】
　　十五年商侯相土作乘马【笺按襄九年陶唐氏之火正阏伯居商丘相土因之商颂相土烈烈海外有截王肃曰相土在夏为司马之职掌征伐也孔疏曰相土是昭明之子契之孙也前汉刑法志殷周以兵治天下天下既定而犹立司马之官四邑为丘丘十六井也有戎马一匹牛三头四丘为甸甸六十四井也有戎马四匹兵车一乗牛十二头甲士三人卒七十二人是为乘马之法此当是相土所作乘马遗制故商人因之而立司马之官以相土在夏为司马也若易系服牛乘马其来已乆不始于相土矣世本黄帝之臣臣胲作服牛相土作驾马则古时有相土作乘马非夏后时相土也】
　　遂迁于商丘【笺按此商丘当为帝丘葢因前有商丘而误也世本契居畨昭明居砥石相土居商丘荀子成相篇契王生昭明居于砥石迁于商丘左阏伯居商丘相土因之杜预曰宋商商丘三名一地一綂志商丘在归徳府城西南三里高百邑一名阏伯台则商即商丘也安得又从商而遂迁商丘乎其云遂迁者葢以相土作乘马以兵车卫相遂迁帝丘如诗所谓载辑干戈爰方啓行者非以相土作乘马而自迁帝丘也汉志东郡濮阳故帝丘左卫迁于帝丘卫成公梦康叔曰相夺予享杜注相居帝丘今濮阳唐高宗封泰山次濮阳问此为帝丘何也许敬宗曰昔颛顼始居此地其后夏后相因之春秋时卫成公自楚丘徙此左氏称相夺予享以旧地也由颛顼所居故曰帝丘时后相自斟灌迁此则当为帝丘无疑】
　　二十年寒浞灭戈【笺按太史公曰禹后分封用国为姓有戈氏戈本夏同姓路史以戈为己姓非也哀十二年传郑人城嵓戈锡杜氏曰戈在宋郑之间括地志浞既灭戈因遂封豷于戈】
　　二十六年寒浞使其子浇帅师灭斟灌【笺按襄四年魏绛曰浇用师灭斟灌及斟寻京相璠曰故斟寻国西北去灌亭九里是斟寻虽在河南亦尝与斟灌相依共事故后相依斟灌以居也时帝相居斟灌十八年至是浇用师灭斟灌者葢弑帝相之渐也】
　　二十七年浇伐斟鄩大战于潍覆其舟灭之【笺按浇论语作奡奡荡舟葢谓浇伐斟寻大战于潍而覆其舟也先儒皆谓奡多力能陆地行舟谬矣又按山海经潍水出琅琊箕县屋箕山东北迳都昌县东又东北入于海奡伐斟寻战于是水而覆其舟淮南子潍水出覆舟山葢因是以立名也今本作覈舟覈乃覆譌】
　　二十八年寒浞使其子浇弑帝【笺按相居斟灌浇灭斟灌而不弑帝者以尚有斟寻在也逮斟寻既灭遂敢于弑帝】
　　后缗归于有仍【笺按哀元年伍员曰昔有过浇杀斟灌以伐斟寻灭夏后相后缗方娠逃出自窦归于有仍贾逵曰有仍后缗之国缗有仍之姓古今人表作有扔又昭二十八年昔有仍氏生女黰黒后防娶之此有仍氏之先也】
　　伯靡出奔鬲【笺按杜预曰靡夏遗臣事羿者皇甫谧曰初夏之遗臣曰靡事羿羿死逃于有鬲氏今据竹书帝相八年寒浞杀羿至二十八年帝相被弑羿死二十一年矣而伯靡始奔有鬲靡岂因羿死而始奔乎安见其为夏臣事羿者葢靡乃夏之遗臣韬晦以事帝相者故相弑而遂奔有鬲耳应劭曰鬲偃姓臯陶之后】
　　斟灌之墟是为帝丘后缗方娠逃出自窦归于有仍伯靡奔有鬲氏【笺按杜预曰今平原鬲县括地志故鬲县在徳州安徳县西北十五里】
　　夏世子少康生【丙寅年】
　　少康自有仍奔虞【乙酉年○笺按哀元年曰后缗归于有仍生少康焉为仍牧正浇使椒求之逃奔有虞为之庖正以除其害虞思于是妻之以二姚邑诸纶杜注虞舜后郡国志梁国虞县有纶城少康邑水经注曰汳水东迳虞县故城北古虞国也】
　　伯靡自鬲帅斟鄩斟灌之师以伐浞【笺按襄四年曰靡自有鬲氏收二国之烬以灭浞而立少康杜注烬遗民胡氏曰少康靡鬲真人臣子哉经营四十年然后克殄元凶祀夏配天不失旧物】
　　世子少康使汝艾伐过杀浇【甲辰年○笺按哀元年使汝艾谍浇杜注汝艾少康臣谍也】
　　伯子杼帅师灭戈【笺按襄四年曰后杼灭豷于戈称后杼者葢伯子杼也哀元年曰使季杼诱豷杜注豷浇弟也季杼少康子后杼也今据竹书伯子杼葢后杼也其帅师灭戈先使其弟季杼诱之耳时少康二子伯与季并名杼杜云季杼即后杼非也】
　　伯靡杀寒浞【笺按浞所恃浇与豷耳浇豷既灭则寒浞势孤故伯靡于是杀之】
　　少康自纶归于夏邑【乙巳年○笺按已上系年者皆纪年之本文也少康丙寅生乙酉奔虞年二十甲辰杀浇年三十九乙巳归于夏邑年四十通典宋州虞城县有纶城即少康邑在县东南三十五里也方舆纪胜少康中兴复迁安邑今平阳府解州安邑县】
　　明年后缗生少康【笺按附注称明年以羿浞不当纪年故承上帝相二十八年乙丑浞使其子浇弑帝明年丙寅而少康生也】既长为仍牧正【笺按王肃曰牧正牧官之长也】惎浇能戒之浇使椒求之【笺按林尧臣曰椒浇臣】将至仍少康逃奔有虞为之庖正以除其害虞思于是妻之以二姚而邑诸纶【笺按杜预曰思有虞君也姚虞姓史记吴太伯世家伍员曰少康奔有虞有虞思夏徳不以虞思为虞君之名与此异也】有田一成有众一旅【笺按贾逵曰方十里为成五百人为旅】能布其徳而兆其谋以收夏众抚其官职【笺按为仍牧正以下皆哀元年左传文】夏之遗臣伯靡自有鬲氏收二斟之烬以伐浞【笺按二斟谓斟灌斟寻】浞恃浇皆康娱日忘其恶而不为备少康使汝艾谍浇初浞娶雄狐氏【笺按楚辞天问曰浞娶雄狐妻爰谋何羿之射革而交吞揆之朱子集注曰言浞娶于雄狐氏女惑爱之遂与浞谋杀羿也】有子早死其妇曰女岐寡居浇强圉往至其户阳有所求女岐为之缝裳共舎而宿【笺按天问曰女岐缝裳而馆同爰止王逸注曰女岐浇嫂也】汝艾夜使人袭断其首乃女岐也浇既多力又善告艾乃田猎放犬逐兽因嗾浇颠陨乃斩浇以归于少康【笺按天问曰何少康逐犬而颠陨厥首谓此】于是夏众灭浞奉少康归于夏邑【笺按帝王世纪曰禹自安邑都晋阳曾孙帝相迁帝丘子少康中兴还乎旧都复禹之迹也河东安邑夏禹都故曰夏邑】诸侯如闻之【笺按如闻误当作始闻葢少康复归夏邑皆少康父子及伯靡二斟之所经营而诸侯不与故至是始闻之也】立为天子祀夏配天不失旧物【笺按哀元年伍员曰祀夏配天不失旧物】
　　帝少康【笺按夏本纪帝相崩子帝少康立索隠曰帝相自被篡杀中间经羿浞二氏葢三数十年而此纪总不言之直云帝相崩子少康立葢疎畧之甚然按吴世家称引伍子胥曰昔有过氏杀斟灌以伐斟寻灭夏后帝相帝相之妃后缗方娠逃于有仍而生少康为有仍牧正有过又欲杀少康少康奔有虞所载甚详葢史公之意不与羿浞以代夏故详于彼而畧于此也】
　　元年丙午帝即位诸侯来朝賔虞公【笺按少康既归于夏邑诸侯始闻故至是而来朝以共尊为天子也】
　　二年方夷来宾【笺按后汉东夷有方夷注曰少康即位方夷来宾也】
　　三年复田稷【笺按周本纪曰后稷之兴在陶唐虞夏之际皆有令徳后稷卒子不窋立不窋末年夏后氏政衰去稷不务不窋以失其官而犇戎狄之间一綂志庆阳府禹贡雍州之域周之先不窟所居号北豳春秋时为义渠戎国海内经曰后稷是播百谷稷之孙曰叔均是始为牛耕是始为国郭璞曰得封为国当即谓复田稷之时也皇王大纪以公刘迁豳附于少康之甲子未可据也文二年文武不先不窟杜注不窟后稷子】
　　后稷之后不窋失官【笺按括地志不窋故城在庆州化县南三里是失官而自窜于戎狄以居此也】至是而复
　　十一年使商侯防治河【笺按古今人表防根圉之子昌若之孙相土之曽孙也祭法防勤其官郑注曰其官防宋衷曰防为司空】
　　十八年迁于原【笺按郡国志河内轵县有原乡左杜注沁水西北有原城葢少康自夏邑迁原也】
　　二十一年陟【笺按是年丙寅歴丁卯戊辰防毕而帝杼即位】
　　帝杼【笺按夏本纪帝少康崩子帝子立索隠予音伫世本云帝伫作甲即帝杼也】
　　元年己巳帝即位居原【笺按水经注济有二源东源出原城今孟州西北有古原城路史曰帝杼即位居原即其地也】
　　五年自原迁于老丘【笺按定十五年郑罕达败宋师于老丘杜注宋地一綂志老丘在开封府陈留县北四十里有老丘城地名攷畧曰县有老丘城见陈留风俗】
　　八年征于东海及三寿得一狐九尾【笺按鲁颂曰三寿作朋又曰遂荒大东至于海邦今据竹书征于东海及三寿则三寿疑东海古国名近鲁者也瑞应图曰六合一綂则九尾狐见】
　　十三年商侯防死于河【笺按鲁语展禽曰防勤其官而水死故商人郊防而宗汤韦昭曰防契后六世孙为夏水官勤于其职而死于水陈澔礼记集説曰防即防也水死未闻不有竹书乌从而证之又按汉礼乐志曰卨始生王师古曰毛郑説诗以王即卨也此志既有卨又有王则王非卨一人矣】
　　十七年陟【笺按是年己酉歴丙戌丁亥防毕而帝芬即位】
　　杼或作帝宇一曰伯杼【笺按伯杼少康之元子帝宇宇乃宁譌也】杼能帅禹者也故夏后氏报焉【笺按鲁语展禽曰杼能帅禹者也故夏后氏报焉韦昭曰杼禹后七世少康之子季杼也能兴夏道者今据竹书伯子杼嗣少康为天子则已为夏后矣又何俟夏后始报之乎葢伯杼少康元子而季杼其少子也所谓杼能帅禹者乃季杼耳左曰使季杼诱豷水经注曰大越之国秦为山隂县防稽郡治也夏后少康封少子季杼以奉禹祀则季杼与伯杼为二而休文附注乃系之伯杼之下混矣顔鲁公吴兴地记乌程有杼山言夏后七世主杼巡狩至此则亦臆度之辞耳葢以禹啓太康仲康相少康伯杼凡七世也】
　　帝芬【笺按夏本纪帝杼崩子帝槐立世本作帝芬与纪年同】
　　元年戊子帝即位【笺按帝芬即位不言居某者当亦嗣父居老丘也】
　　三年九夷来御【笺按刘敞谓九夷在徐州莒鲁之间尔雅疏后汉东夷传夷有九种此东夷也战国防张仪曰楚破南阳九夷内沛许鄢陵危又李斯曰恵王用张仪之计南取汉中包九夷此西南诸夷也又按周礼地官之属师氏居虎门之左使其属帅四夷之隶各以其兵服守王之门外则当日九夷来御亦或有使之环卫王宫者乎穆虞人次御郭氏曰以次侍御备有所问则来御亦谓来侍御也】
　　十六年洛伯用与河伯冯夷鬭【笺按归藏曰昔者河伯筮与洛战而枚卜昆吾占之不吉当即为是时也河伯洛伯皆当时诸侯伯爵用与冯夷其名也穆天子曰天子西征骛行至于阳纡之山河伯无夷之所都居是惟河宗氏河宗伯天逆天子燕然之山郭璞注曰无夷冯夷也葢冯夷为伯夭之逺祖夏帝芬时诸侯也水经注曰竹书纪年洛伯用与河伯冯夷鬭葢洛水之神其説非矣】
　　三十三年封昆吾氏子于有苏【笺按韦昭曰苏己姓国唐书世系表颛顼裔孙樊封于昆吾昆吾之子封于苏其地邺西苏城是路史怀之武徳有苏故城与世系表异】
　　二十六年作圜土【笺按周礼大司寇以圜土聚敎罢民凡害人者置之圜土而施职事焉郑氏注曰圜土者狱城也聚罢民其中困苦以敎之为善也水经注曰夏曰夏台殷曰羑里周曰囹圄皆圜土也然则帝芬之圜土葢即夏台也】
　　四十四年陟【笺按是年为辛未而帝芒逾年改元】
　　芬或曰芬【笺按世本作芬附注或曰芬也】
　　帝芒【笺按夏本纪帝槐崩子帝芒立】
　　元年帝即位【笺按是年为壬申】
　　以珪宾于河【笺按尧八十六年司空入觐贽用圭瑞应图曰王者勤苦以忧天下厚人薄己则珪出葢禹功既成天以赐禹至是而帝芒乃用以宾河也】
　　十三年冬狩于海获大鱼【笺按星经曰天鱼一星在尾后河中星明则海出大鱼初学记引纪年曰后荒即位元年以璧賔于河狩于海获大鱼误合为一年事也】
　　三十三年商侯迁于殷【笺按商颂宅殷土芒芒郑笺曰自契至汤八迁始居亳之殷地据竹书帝芒三十三年商侯迁于殷上距商侯防死于河八十有二年此迁殷葢防之子子亥也世本相土居商丘防往河治水子亥迁殷孔甲复归商丘则此迁殷者正殷侯子亥也孔甲乃上甲之譌国语所谓上甲微能帅契者防之孙子亥之子也计夏后帝芒三十三年下距汤始居亳之殷地百六十年其时已先称殷周氏曰商人称殷自盘庚始自此以前惟称商而已今据竹书商在夏已称殷安在汤始居殷盘庚迁殷改商曰殷乎】
　　五十八年陟【笺按是年为己巳】
　　芒或曰帝荒【笺按史记索隠芒音亡邹诞生又音荒也】




　　竹书綂笺卷三
　　钦定四库全书
　　竹书綂笺卷四
　　翰林院检讨徐文靖撰
　　帝泄【笺按夏本纪帝芒崩子帝泄立】
　　元年辛未帝即位
　　十二年殷侯子亥宾于有易有易杀而放之【笺按子亥迁殷见世本据竹书则子亥为防子迁殷在夏后帝芬三十三年至是三十八年矣山海经困民之国有人曰王亥托于有易河伯仆牛有易杀王亥取仆牛郭注云河伯仆牛皆人姓名误河伯伯爵前所云河伯洛伯是也仆牛地名也殷侯亥宾于有易托处于河伯仆牛之地有易乃杀王亥取仆牛如文八年取武城昭八年取郠之例不得以河伯仆牛皆为人姓名也又困民之国郭氏不注襄十四年传若困民之主匮神乏祀社稷无主将安用之林唐翁注困民之主曰困苦其民以主其国山海经困民之国当如是解】
　　十六年殷侯微以河伯之师伐有易杀其君绵臣【笺按郭璞曰上甲微殷之贤王假师以义伐罪故河伯不得不助灭之】
　　殷侯子亥宾于有易而淫焉有易之君绵臣杀而放之故殷上甲微假师于河伯以伐有易灭之杀其君绵臣中叶衰而上甲微复兴故殷人报焉【笺按前汉书古今人表帝喾妃简逷生卨卨五世孙防防子垓师古曰垓音该据竹书垓即亥也天问该秉季徳又作该是亥读为垓也垓子微灭有易所以报父之讐也国语曰上甲微能帅契者也故殷人报焉】
　　二十一年命畎夷白夷元夷风夷【阙】　黄夷【笺按后汉西昔夏后氏太康失国四夷背叛及后相即位乃征畎夷七年然后来宾至于后泄始加爵命由是服从注引竹书纪年曰后泄二十一年命畎夷白夷赤夷元夷风夷阳夷】
　　二十五年陟
　　帝不降【笺按夏本纪帝泄崩子帝不降立世本作帝降】
　　元年己亥帝即位
　　六年伐九苑【笺按史记张良曰闗中北有胡苑之利索隠曰苑马牧也马生于胡又按水经注苑川水出天水勇士县之子城南山东北流歴子城川苑川水又北入于海疑即为九苑之故地也捷録法原曰不降席崇最久九苑一役仅可称述葢不降自即位至陟年共六十九年也】
　　三十五年殷灭皮氏【笺按周左史戎夫记曰信不行义不立则哲士陵君政而生乱皮氏以亡谓此也括地志绛州龙门县西一里八十步即古皮氏城也】
　　五十九年逊位于弟扄【笺按是年丁酉帝不降逊位于弟帝扄】
　　帝扄【笺按夏本纪帝不降崩弟帝扄立今据竹书不降让位于弟后十年始崩是史误也】
　　元年戊戌帝即位
　　十年帝不降陟【笺按是年为丁未】
　　三代之世内禅惟不降实有圣徳
　　十八年陟【笺按帝厪元年为己未则帝扄崩年当是戊午十八疑二十之譌】
　　帝厪【笺按夏本纪帝扄崩子帝厪立】
　　一名甲
　　元年己未帝即位居西河【笺按河在冀州之西曰西河】
　　四年作西音【笺按吕氏春秋曰殷整甲徙宅西河犹思故处实始作为西音今据竹书殷王河亶甲名整自相迁嚣无宅西河作西音之事惟夏后甲即位元年居西河四年作西音而吕氏误记殷整甲也梁刘勰文心雕龙夏甲叹于东阳东音以发殷整思于西河西音以兴是又以不韦误矣】
　　昆吾氏迁于许【附注己姓名樊封于卫夏衰为伯迁于旧许○笺按郡国志濮阳古昆吾国左昭十二年楚灵王曰昔我皇祖伯父昆吾旧许是宅是昆吾自卫而迁许也左许太岳之也杜注许神农之后尧四岳也迂斋云申吕齐许皆四岳后尧譲许由即其一也尧典咨四岳汝能庸命防朕位是让许由之实地理志颍川许县故许国许后迁叶又迁夷又迁析即白羽又迁容城故以颍川之许为旧许今开封府许州即昆吾所迁地也】
　　八年天有妖孽十日竝出【笺按高士传尧譲天下于许由由曰十日竝出而爝火不熄其光也不亦难乎此葢以尧徳光被如十日竝照所谓就之如日也世误以尧时果有十日尧命羿射十日中其九妄矣观竹书帝厪八年十日并出直以妖孽书之岂尧时先有十日而不书乎其后桀二十九年两日竝出汉书五行志周灵王时有黒如日者五晋愍帝建兴五年三日并照唐书突厥五日并出三月连明是皆妖孽之类也】
　　其年陟【笺按帝厪元年己未八年陟则是内寅据孔甲元年己巳则中间尚隔丁卯戊辰二嵗葢孔甲居丧三年而即位也夏制皆然】
　　帝孔甲【笺按夏本纪帝厪崩立帝不降之子孔甲】
　　元年乙巳帝即位居西河【笺按是己巳云乙巳误】
　　废豕韦氏使刘累豢龙【笺按昭二十三年传蔡墨对魏献子曰昔有飂叔安有裔子曰董父实甚好龙能求其耆欲以饮食之龙多归之乃扰畜龙以服事帝舜帝赐之姓曰董氏曰豢龙封诸川及夏后孔甲不能食而未获豢龙氏陶唐氏既衰其后有刘累学扰龙于豢龙氏以事孔甲能饮食之夏后嘉之赐氏曰御龙以更豕韦之后杜预曰更代也以刘累代彭姓之豕韦郑语曰鬷夷董姓祝融后王符曰鬷夷豢龙则夏灭之今平阳闻喜县有董泽一名豢龙池见昭二十九年路史尧长子监明早死封其子式于留留累其后也以豢龙事夏】
　　三年王畋于萯山【笺按吕氏春秋曰夏孔甲游于东阳田于萯山天大风晦防孔甲迷惑入于民室郡国志泰山南城县有东阳城孔甲田于东阳萯山】
　　五年作东音【笺按吕氏春秋曰夏后氏孔甲作破斧之歌实始为东音】
　　七年刘累迁于鲁阳【笺按夏本纪刘累学扰龙以事孔甲龙一雌死以食夏后夏后使求惧而迁去括地志刘累故城在洛州缑氏县南五十五里左曰迁于鲁县竹书曰迁于鲁阳地理志南阳鲁阳县有鲁山古鲁县御龙氏所迁续博物志刘累迁鲁立尧祠于山一綂志鲁山在汝州鲁山县东一百八十里】
　　王好事鬼神肆行淫乱诸侯化之夏政始衰【笺按夏本纪孔甲立好方鬼神事淫乱】田于东阳萯山天大风晦盲孔甲迷惑入于民室【笺按山海经和山上无草木而多瑶碧实惟河之九都神泰逄司之是好居于负山之阳】主人方乳或曰后来见良日也之子必大吉或又曰不胜也之子必有殃孔甲闻之曰以为余一人子夫谁殃之乃取其子以归既长为斧所戕乃作破斧之歌是为东音刘累所畜龙一雌死潜醢以食夏后飨之既而使求之惧而迁于鲁阳其后为范氏【笺按左襄二十四年范宣子曰昔匄之祖自虞以上为陶唐氏在夏为御龙氏在商为豕韦氏在周为唐杜氏晋主夏盟为范氏括地图曰夏徳盛二龙降之禹使范氏御之而行葢因宣子之言而推原之也】
　　九年陟【笺按刘向列仙师门能使火为夏孔甲龙师孔甲不能修其心意杀而埋之野外一旦风雨迎之讫则山木皆燔孔甲祠而祷之未还而道死又按陶景刀剑録云夏孔甲在位四十年以八年九月嵗次甲辰采牛首山铁铸剑一铭曰甲据竹书则孔甲八年乃壬子非甲辰又在位九年而陟无四十年】
　　殷侯复归于商丘【笺按上甲微以帝芒三十三年迁殷至孔甲九年凡一百三十五年复归商丘计下距汤之居亳仅二十五年则此复归商丘者当是汤祖父主壬及主癸也】
　　帝昊【笺按夏本纪孔甲崩子帝臯立】
　　昊一作臯
　　元年庚辰帝即位
　　使豕韦氏复国【附注夏衰昆吾豕韦相继为伯○笺按孔甲元年废豕韦氏至是复之郡国志东郡白马县有韦城古豕韦氏之国葢彭姓之豕韦也】
　　三年陟【笺按僖三十二年传蹇叔曰崤有二陵焉其南陵夏后臯之墓也杜注臯夏桀之祖父】帝发【笺按夏本纪帝臯崩子帝立索隠按世本帝臯生及桀与此异】
　　一名后敬或曰发恵
　　元年乙酉帝即位
　　诸侯賔于王门再保墉【笺按王门当作玉门昭十八年郑祈于四鄘杜注鄘城也尔雅墙谓之墉释名曰墉容也所以隠蔽形容也尚书大曰天子贲庸郑康成注贲大也言大墙正直也家语曰孔子观四门之墉是有一门即有一门之墉也史记项羽纪成臯北门徐广曰成臯北门曰玉门后汉东夷夏后太康失徳夷人始畔自少康已后世服王化遂賔于玉门献其乐舞今按竹书帝崩桀即位居斟寻则斟寻在河南时帝必先居河南之地桀因居之去成臯不逺是诸侯賔于玉门当即此也月令注都邑之城曰保】
　　防子上池【笺按防于池水之上曰上池犹郡在洛水之上则曰上洛是也】
　　诸夷入舞【笺按孝经纬曰东夷之乐曰韎南夷之乐曰任西夷之乐曰侏离北夷之乐曰禁五经通义曰舞四夷之乐明徳泽广被四表也东夷之乐持矛舞助时之生南夷之乐持羽舞助时之养贾公彦周礼疏曰凡舞夷乐者皆门外为之此言诸夷入舞者不知其舞于门外否也】
　　七年陟泰山震【笺按秦岱也王者更姓改物有事于泰山所以着代也泰山震则将有代起而王者此其兆也】
　　帝癸【笺按夏本纪帝崩子帝履癸立】
　　一名桀
　　元年壬辰帝即位居斟鄩【笺按括地志故鄩城在洛州巩县西南五十八里葢桀所居也国防吴起对魏武侯曰夏桀之居左河济右泰华伊阙在其南羊肠在其北】
　　三年筑倾宫【笺按淮南墬形训倾宫旋室高诱曰倾宫宫满一顷旋以琁玉饰宫也左思吴都赋思比屋于倾宫毕结瑶而构琼刘渊林注曰汲郡地中古文册书曰桀筑倾宫饰瑶防纣作琼室立玉门】
　　毁容台【笺按周纪表商容之闾郑康成曰商家乐官知礼容所以礼署称容台儒林孝文帝时徐生以容为礼官大夫是也桀毁容台则礼乐废矣】
　　畎夷入于岐以叛【笺按畎音犬韦昭曰春秋以为犬戎小顔曰即昆夷也】
　　六年岐踵戎来宾【笺按岐一作跂淮南墬形训有跂踵民高诱注跂踵踵不至地以五指行吕氏春秋富染篇夏桀染于羊辛岐踵戎是也大荒北经曰跂踵国在拘缨东其为人大両足亦大一曰大踵郭璞曰其人行脚跟不着地也孝经钩命决曰焦侥跂踵重译欵塞也又按山海经曰流沙行五百里有山曰跂踵之山或即为跂踵国故地也】
　　十年五星错行【笺按汉志曰嵗星曰东方春木于人五常仁也五事貌也仁亏貌失逆春令伤木气罚见嵗星荧惑曰南方夏火礼也视也礼亏视失逆夏令伤火气罚见荧惑太白曰西方秋金义也言也义亏言失逆秋令伤金气罚见太白辰星曰北方冬水知也听也知亏听失逆冬令伤水气罚见辰星填星曰中央季夏土信也思心也仁义礼知以信为主貌言视听以心为主故四星皆失填星乃为之动易纬河图曰日月五星同道起牵牛女虚危室壁奎娄胃昴皆行其南九尺毕北七尺觜参北一丈三尺贯东井出鬼南六尺柳北六尺出星张翼北一丈三尺轸北三尺贯角亢出氐南二尺出房左右股间出心北四尺出尾北九尺出箕北六尺贯南斗复至牛此日月五星所行之常道也荆州占曰五星者五行之精也王者施恩布徳正直清虚则五星顺度出入应时人君无徳逺君子近小人则五星逆行变色出入不时】
　　夜中星陨如雨【笺按春秋庄公七年夏四月辛卯夜中星霣如雨公羊曰如雨者非雨也非雨则曷为谓之如雨不修春秋曰雨星不及地尺而复君子修之曰星陨如雨竹书夏桀十年星陨如雨者纪年法春秋文也】
　　地震【笺按周语曰夫天地之气阳伏而不能出隂廹而不能烝如是有地震】
　　伊洛竭【笺按伯阳甫曰昔伊洛竭而夏亡韦昭曰禹都阳城伊洛所近谓此也余谓桀居斟寻在巩洛则伊洛最近何必逺追神禹乎又禹避丹朱阳城非都也】
　　十一年防诸侯于仍有缗氏逃归遂灭有缗【笺按昭四年椒举曰夏桀为仍之防有缗叛之山海经季厘之国有缗渊韩非子桀为有戎之防而有缗叛之戎当是仍之譌春秋僖二十三年齐侯伐宋围缗杜注缗宋邑高平昌邑县东南有东缗郡国志山阳东缗县春秋时曰缗】
　　十三年迁于河南【笺按周书度邑篇武王曰吾将因有夏之居南望过于三涂北詹有河是在大河之南也】
　　初作辇【笺按尔雅徒御不惊辇者也郭璞曰徒挽辇车后汉隂就外戚骄贵井丹讥之曰昔桀乘人车岂此耶又周礼乡师之职大军旅防同正治其徒役与其輂辇郑注曰輂驾马辇人挽行司马法曰夏后氏谓辇曰余车殷曰胡奴车周曰辎辇夏后氏二十人而辇殷十八人而辇周十五人而辇通典曰夏后氏末代制辇是也】
　　十四年扁帅师伐岷山【附注一作山民○笺按楚辞天问曰桀伐防山何所得焉王逸注曰蒙山国名也言夏桀征伐山之国而得妹嬉也今据竹书桀伐岷山即山也岷山女桀二人曰琬曰琰非妹嬉也妹嬉有施氏女非岷山也逸注并误】
　　桀命扁伐山民山民女于桀二人曰琬曰琰后爱二人女无子焉斵其名于苕华之玉苕是琬华是琰【笺按欧阳询艺文聚引纪年曰桀伐珉山珉山庄王女于桀二女曰琬曰琰今本竹书无庄王事知遗佚多矣】而弃其元妃于洛曰妹喜【笺按国语曰昔夏桀伐有施有施人以妹喜女焉注有施嬉姓之国】于倾宫饰瑶台居之【笺按天问曰妹嬉何肆汤何殛焉似亦以妹嬉见弃为问又列女曰夏桀既弃礼义滛于妇人求四方美女积之后宫作澜漫之乐则琬琰亦其一也又按管子地数篇曰女华者桀之所爱也曲逆者桀之所善也汤皆事之以千金女华即女琰也以刻于华曰女华又按国语曰末喜与伊尹比而亡夏乐府折杨柳行曰未喜杀龙逢桀放于鸣条甚其罪耳王弇州四部稿曰竹书纪年桀弃其元妃于洛曰妹喜氏则妹嬉以弃而亡国非以嬖而亡国也据此则与桀奔南巢者疑为琬琰而非妹喜也淮南子曰汤放桀于歴山与妹喜同舟浮江奔南巢之山未足据也】
　　十五年商侯履迁于亳【附注成汤元年○笺按孔甲九年殷侯复归于商丘至此又自商丘而迁亳汤居亳与葛为邻者也】
　　十七年商使伊尹来朝【笺按孙子兵书云伊尹名摰吕氏春秋本味篇有侁氏女子采桑得婴儿于空桑之中献之其君其君令烰人养之长而贤汤闻伊尹使人请之有侁氏有侁氏不可汤于是请取妻为婚有侁氏喜甚以伊尹为媵送女汤得伊尹袚之于庙明日朝而见之说汤以至味高诱曰烰犹庖也一綂志空桑城在陈留县南一十五里帝王世纪云伊尹生于空桑】
　　二十年伊尹归于商及汝鸠汝方会于北门【笺按书叙曰伊尹去亳适夏既丑有夏复归于亳入自北门乃遇汝鸠汝方孔曰鸠方二人汤贤臣又焦氏笔乘曰媵説文送也史载汤壻有莘以伊尹为媵送女故称有莘媵臣楚辞鱼鳞鳞兮媵予尔雅亦云媵将送也然则世以媵臣为贱者非也葢彼有迎此有送春秋如齐逆女者迎也此以伊尹为媵者送也胡引公羊三国来媵以为媵妾者非也若以为媵妾鱼鳞鳞兮媵予亦可为妾乎后汉书冯衍显志赋曰昔伊尹之干汤兮七十説而乃信太子贤注曰伊摰负鼎爼以干汤七十説而乃信谓年七十説汤乃得信也信音申】
　　二十一年商师征有洛克之【笺按周左史戎夫记曰昔有洛氏宫室无常池囿广大工巧日进民不得休农失其时饥馑无食成汤伐之有洛以亡】
　　遂征荆荆降【笺按商颂曰维汝荆楚居国南乡在昔成汤自彼氐莫敢不来享莫敢不来王是也】
　　二十二年商侯履来朝命囚履于夏台【笺按夏本纪桀乃召汤而囚之夏台索曰狱名夏曰夏台皇甫谧曰地在阳翟是也太公金匮曰桀怒汤以谀臣赵梁计召而囚之钧台置之重泉杜预左注河南阳翟有钧台陂一綂志夏台在河南巩县西南即夏桀囚汤处是重泉亦即夏台之土室也楚辞天问曰汤出重泉夫何辠尤不胜心伐帝谁使挑之朱子集注曰重泉地名在左冯翊史记所谓夏台也然汉冯翊重泉县今在西安府华州蒲城县东南四十五里秦本纪简公六年堑洛城重泉者也安得一之洪兴祖楚辞补注亦以为冯翊重泉皆误】
　　二十三年释商侯履诸侯遂賔于商【笺按帝王世纪曰夏桀无道辠谏者汤使人哭之桀囚汤使于夏台而后释之诸侯由是咸叛桀附汤同日供职者五百国三年而天下咸服】
　　二十六年商灭温【笺按括地志故温城在怀州温县西三十里】
　　二十八年昆吾氏伐商【笺按郡国志东郡濮阳古昆吾国郑语史伯曰己姓昆吾则商灭之是也前汉书古今人表有昆吾师古曰姒姓国也帝王世纪曰河东安邑县有昆吾亭疑此伐商者乃姒姓之昆吾与桀同姓故因为桀而伐商非必定是濮阳之昆吾也】
　　商防诸侯于景亳【笺按昭四年椒举曰商汤有景亳之命郡国志梁国防县刘昭注引帝王世纪曰有北亳即景亳汤所盟处又按有景山故名景亳】
　　遂征韦商师取韦【笺按郡国志东郡白马县有韦乡郑语史伯曰彭姓豕韦则商灭之又按古今人表有刘姓豕韦】
　　遂征顾【笺按古今人表有鼔师古曰即顾国也史记索隠曰郡国志顾在东郡廪丘县北今曰顾城春秋哀二十一年公及齐侯盟于顾即是城也】
　　太史令终古出奔商【笺按姓氏谱纣行乱政三旬不朝终古执图法泣谏不听先奔于商三年而桀乃亡淮南汜论训夫夏之将亡太史令终古即奔商】
　　二十九年商师取顾【笺按诗韦顾既伐是汤先取韦后取顾也】
　　三日竝出【笺按三当作二孝经纬曰夏时两日并出防曰桀无道两日照荆州占曰两日以上出天下有灾夏以两日亡京氏曰两日并出天下争王】
　　费伯昌出奔商【笺按夏后啓二年费侯伯益出就国此费伯葢其后也王充论衡曰桀无道两日并照在东者将起在西者将灭费昌问冯夷曰何者为殷何者为夏冯夷曰西夏也东殷也于是费昌徙族归殷】
　　冬十月凿山穿陵以通于河【笺按通志曰桀凿山穿陵以通于河谏者曰泄天气地藏天子失道后必有败桀杀之耆老或谏桀又杀之】
　　三十年瞿山崩【笺按通志曰瞿山崩为大泽水深九尺山覆于谷下反在上】
　　杀其大夫闗龙逢【笺按通志曰桀有暴臣于辛陵轹诸侯谀臣左师曹触龙防贼忠良闗龙逢引黄图以谏曰古之人君爱民节用享国之日长今君用财若无穷杀人若弗胜亡无日矣立而不去桀曰子又妖言矣于是焚黄圗杀龙逢】
　　商师征昆吾【笺按桀二十八年昆吾伐商商既征韦又征顾至是遂征昆吾】
　　冬聆隧灾【笺按聆当作耹音琴周语内史过曰商之亡也回禄信于耹隧韦昭曰回禄火神再宿曰信】
　　三十一年商自陑征夏邑【笺按书叙曰伊尹相汤伐桀升自陑遂与战于鸣条之野作汤誓孔曰夏都安邑汤升道从陑出其不意陑在河曲之南】
　　克昆吾【笺按昭十八年二月乙卯周毛得杀毛伯过苌曰毛得必亡是昆吾稔之日也诗长疏曰言昆吾以乙卯日亡也】
　　大雷雨战于鸣条【笺按括地志高涯原在蒲州安邑县北三十里南阪口即古鸣条陌也鸣条战地在安邑西皇甫谧按伊训曰造攻自鸣条朕哉自亳今安邑见有鸣条陌昆吾亭左氏以为昆吾同以乙卯日亡韦顾亦尔故诗曰韦顾既伐昆吾夏桀于左氏昆吾在卫乃在濮阳不得与桀异处同日而亡明昆吾亦来安邑欲以卫桀故同日亡而安邑有其亭也今据古今人表有姒姓昆吾或在鸣条则昆吾以乙卯亡未必即濮阳之昆吾也】
　　夏师败绩【笺按秦本纪若木元孙费昌当夏桀之世去夏归商为汤御以败桀于鸣条】桀出奔三朡【笺按郡国志济隂定陶县有三朡亭】
　　商师征三朡【笺按书叙曰汤伐三朡俘厥寳玉谊伯仲伯作典寳孔曰二臣作典寳一篇】战于郕【笺按吕氏春秋简选篇殷汤良车七十乘必死六千人以戊子战于郕遂禽移大牺诱注曰桀多力能推大牺因以为号而禽克之又按郡国志济隂成县本国左杜预注东平刚父县有郕乡】
　　获桀于焦门【笺按淮南主术训桀之力制觡伸钩索铁歙金然汤革车三百乘困之鸣条擒之焦门高诱曰焦或作巢一綂志巢湖在巢县西十五里一名焦湖周围四百余里据此则焦门当即是巢门也】
　　放之于南巢【笺按周书殷祝解汤将放桀于中野士民闻汤在野皆委货扶老携幼奔国中虚桀与其属五百人南徙千里止于不齐民往奔汤于中野桀与其属五百人徙于鲁鲁士民复奔汤桀与五百人去居孔晁注不齐鲁地名居南巢之地名地理志居巢县属庐江通鉴注庐江六县有居巢城桀奔此因以放之隋帝大业十年二月诏曰黄帝五十二战成汤二十七征方乃徳施诸侯令行天下帝王世纪曰成汤凡二十七征而徳施于诸侯】
　　自禹至桀十七世有王与无王用嵗四百七十一年【起壬子终壬戌○笺按帝王世纪自禹至桀并数有穷凡十九王合四百三十二年世史始禹甲戌终桀甲午共四百四十一年叶史始禹丙子终桀甲午共四百三十九年今据竹书羿浞不在王数凡十有七王用嵗四百七十一年】





　　竹书綂笺卷四
　　钦定四库全书
　　竹书綂笺卷五
　　翰林院检讨徐文靖撰
　　殷商成汤【笺按诗商颂谱曰商者契所封之地国语王勤商十四世而兴是其始称商也竹书盘庚自奄迁于北防曰殷鸟云殷受命咸宜是其兼称殷也大明云殷商之旅荡云咨女殷商是又总称为殷商也诗补曰殷以溵水得名古溵水县今陈州之商水县也殷商兼商山溵水言之郑氏通志曰溵水出阳城东至西华汝阳入于颍与颍水合流古人并谓颍为殷故命以殷焉】
　　名履
　　汤有七名而九征【笺按汤名帝乙见易纬名天乙见世本名履见鲁论名祖乙见白虎通曰成汤曰武王见诗是七名也汤始征葛次征荆征温次征韦征顾次征昆吾征夏邑征三朡战于郕获桀焦门是九征也】放桀于南巢而还诸侯八译而来者千八百国【笺按仲虺之诰曰表正万邦缵禹旧服国防顔触曰古大禹之世时诸侯万国及汤之时诸侯三千】竒肱氏以车至乃同尊天乙履为天子三让遂即天子之位【笺按河图括地象曰竒肱氏能为飞车从风逺行愽物志曰汤时西风吹其车至豫州汤破其车不以示民十年东风至乃复作车遣返而其国去玉门闗四万里】初髙辛氏之世妃曰简狄以春分鸟至之日从帝祀郊禖与其妹浴于丘之水【笺按一綂志晋丘在开封府祥符县界内一名清丘又名池昔简狄浴于晋丘之水有鸟遗卵呑之遂生契】有鸟衔卵而坠之五色甚好二人竞取覆以玉筐【笺按淮南子曰有娀在不周之北长女简狄少女建疵】简狄先得而呑之遂孕胸剖而生契【笺按白虎通曰殷姓子氏祖以鸟子也】长为尧司徒成功于民受封于商【笺按皇甫谧阚骃并以为上洛商县】后十三世生主癸主癸之妃曰扶都见白气贯月意感以乙日生汤号天乙丰下锐上晢而有髯【笺按晏子春秋曰汤长头而髯鬓】句身而声【笺按句身帝王世纪作倨身】长九尺臂有四肘是为成汤【笺按礼别名记曰汤臂四肘是谓神翼攘去不义万民蕃息】汤在亳能修其徳伊摰将应汤命梦乗舟过日月之旁【笺按孙子兵书曰伊尹名摰庾信铭乘舟相日又咏怀诗乘舟能上月皆用此也】汤乃东至于洛观帝尭之坛沉璧退立黄鱼双踊黑鸟随之止于坛化为黑玉【笺按鱼豢典畧曰汤东观洛沉璧黄鱼双跃出于坛帝王世纪曰汤沉璧于洛获黄鱼黒玉之瑞】又有黑龟并赤文成字言夏桀无道汤当代之【笺按沈约宋书曰元龟洛书者天符也王者徳至川泉则洛出龟书】梼杌之神见于邳山【笺按周语曰商之兴也梼杌次于邳山】有神牵白狼衔钩而入商朝【笺按尚书璇玑钤曰汤受金符帝箓白狼衔钩入殷朝】金徳将盛银自山溢【笺按汉书郊祀志殷得金徳银自山溢】汤将奉天命放桀梦及天而防之遂有天下商人后改天下之号曰殷【笺按防宋书符瑞志作舓后汉邓后纪后尝梦扪天荡荡正青若有钟乳状乃仰饮之以讯占梦占梦言尧梦攀天而上汤梦及天而呧之斯皆圣王之前占吉不可言太子贤注曰呧音是】
　　十八年癸亥王即位【笺按沈约注帝癸十五年成汤始为诸侯之元年癸在位三十一年汤放之南巢明年汤始代夏为天子从汤为诸侯元年计之十八年也竹书起尭元年丙子至汤十八年癸亥共五百八十八年故孟子谓由尭舜至汤五百有余嵗也】
　　居亳【笺按书叙曰汤既黜夏命复归于亳作汤诰又周书殷祝解曰汤放桀而复薄三千诸侯大会汤退再拜从诸侯之位汤曰此天子位有道者可以处之天子非一家之有也有道者之有也故天下惟有道者理之惟有道者宜久处之汤以此让三千诸侯莫敢即位然后汤即天子之位古薄与亳通此即孟子所谓汤居亳与葛为邻后汉郡国志梁国谷熟县有南亳宁陵县有葛乡者也皇甫谧曰孟子称葛伯不祀汤使亳众往为之耕若汤居偃师去宁陵八百余里岂当使民往为之耕乎竹书汤即位居亳葢南亳也程史曰昔汤之元祀嵗星顺行与日合于房房宋亳分也则亦以汤代夏之元祀所居为宋亳而非偃师之亳矣书叙曰自契至于成汤八迁从先王居作帝告沃厘此则从克夏归亳之后复迁于偃师之亳为帝喾旧居故曰从先王居也孔氏疏曰序所言帝告不知告谁正未审帝告之告当读为喾古作俈告即喾从俈省也帝告沃厘者以其因帝俈旧居沃土来迁厘亦来也若汤时代夏称王何由称帝告乎史记殷本纪汤始居亳从先王居作帝诰诰乃俈字之讹冩者误耳孔以为作诰告先王则已误矣】
　　始屋夏社【笺按书叙曰汤胜夏欲迁其社不可作夏社疑至臣扈孔疏曰疑至臣扈当是二臣名程子曰亡国之社迁之礼也汤存之以为后戒故汤既胜夏欲迁其社不可春秋书亳社灾皆自汤之不迁始也又按殷时立四辅有疑丞辅弼疑至之疑殆官名也】
　　十九年大旱
　　氐来贡【笺按商颂曰昔有成汤自彼氐莫敢不来享莫敢不来王是其事也】
　　二十年大旱
　　夏桀卒于亭山禁歌舞【笺按舆地志曰巢县卧牛山后有桀王城晋书地理志注云桀死于是未详今据竹书桀卒于亭山是即巢县之卧牛山矣】
　　二十一年大旱铸金币【笺按管子曰汤七年旱民之无卖子者汤以庄山之金铸币而赎民之无卖子者汉书食货志注师古曰凡言币者所以通货物易有无也故金之与钱皆名为币也若然则汤之铸金币者葢铸金以为币也横渠理窟曰币金玉齿革布帛之杂名是也其后齐桓公令左司马伯公将白徒铸钱于庄山葢又法汤而为之】
　　二十二年大旱【笺按汉公孙武帝元光五年复徴贤良文学上策诏诸儒制曰禹汤水旱厥咎何由对曰臣闻尧遭洪水使禹治之未闻禹之有水也若汤之旱则桀之余烈也桀纣行恶受天之罪禹汤积徳以王天下由此观之天徳无私亲顺之和起逆之害生此天文地理人事之纪】
　　二十三年大旱【笺按庄子书公孙龙曰汤之时八年七旱墨子曰禹七年水汤五年旱汜胜之书曰汤有旱灾伊尹为区田后汉刘般有区种法言区土壅禾根也区与沤同】
　　二十四年大旱王祷于桑林雨【笺按尸子曰汤之救旱也素车白马布衣身婴白茅以身为牲殷本纪曰汤既放桀后大早七年以身祷于桑林之野祝曰无以余一人之不敏伤民之命以六事自责曰政不节与民失职与宫室崇与女谒盛与苞苴行与谗夫昌与言未已大雨方数千里又按左昭二十一年宋城旧墉及桑林之门淮南修武训汤梼于桑山之林国防张仪说韩王曰秦东取成臯宜阳则鸿台之宫桑林之苑非王之有矣吕氏春秋汤祷于桑林之社而雨大至又曰立汤后于宋以奉桑林】
　　二十五年作大濩乐【笺按吕氏春秋曰殷汤即位命伊尹作为大濩歌晨露修九招六列孔氏曰晨露九招六列葢大濩之别曲名也左襄十年宋公享晋侯于楚丘请以桑林杜注桑林殷天子之乐名是大濩因桑林之祷而作也熊氏曰濩防也言汤之寛仁能救濩生民也】
　　初巡狩【笺按郑志答孙皓曰唐虞之礼五载一巡守夏殷之时天子盖六年一巡守今汤以连年大旱故七年初巡狩也】
　　定献令【笺按周书曰伊尹朝献商书汤问伊尹曰诸侯来献或无马牛之所生而献逺方之物事实相反不利今吾欲因其地势之所有献之必易得而不贵其为四方献令伊尹受命于是为四方令曰正东符娄仇州伊虑沤深九夷十蛮越沤鬋文身请令以鱼支之鞞鸟鲗之醤鲛利剑为献正南瓯邓桂国损子产里百濮九菌请令以珠玑瑇瑁象齿文犀翠羽菌鹤短狗为献正西昆仑狗国鬼亲枳己闟耳贯胸雕题离丘漆齿请令以丹青白旄纰江歴龙角神龟为献正北空同大夏莎车姑他日畧貌胡戎翟匃奴楼烦月氏孅犁其龙东胡请令以槖驼白玉野马騊駼駃騠良弓为献汤曰善】
　　二十七年迁九鼎于商邑【笺按墨子曰昔夏后使飞亷析金于荆山铸鼎于昆吾使翁难雉乙灼白若之龟龟曰鼎成四足而方不炊自亨不举自藏不迁自行乙又言兆之繇曰飨矣逢逢白云一南一北一西一东九鼎既成迁于三国通鉴防编曰夏后禹四嵗铸九鼎说文曰禹铸九鼎荆山之下在冯翊懐徳县南王子年拾遗记曰禹铸九鼎五者以应阳法四者以象隂数使工师以雌金为隂鼎以雄金为阳鼎鼎中常满以占气象之休否又张华博物志曰蓍一千嵗而三百茎明夷曰昔夏后茎乗龙而登于天而枚占史华陶陶曰吉昔啓茎徙九鼎啓果徙之则是夏后啓时已有迁鼎之事矣左宣三年楚子问鼎王孙满曰桀有昏徳鼎迁于商汉书郊祀志禹收九牧之金铸象九州夏徳衰鼎迁于殷帝王世纪曰汤即天子位遂迁九鼎于亳至大坰而冇惭徳是汤迁鼎之事也诗商邑翼翼集商邑王都也】
　　二十九年陟【笺按书营于桐宫宻迩先王孔安国曰桐汤葬地杜预曰防县西北有亳城中有汤冢皇览曰汤冢在济隂亳县北东郭去州三里汉刘向传殷汤无葬处师古曰谓不见记也葢是时孔未出故向亦不知也】
　　外丙【笺按殷本纪汤崩太子太丁未立而卒于是乃立太丁之弟外丙】
　　名胜
　　元年己亥即位居亳命卿士伊尹【笺按己亥误当是乙亥汤十八年为癸亥二十九年为甲戌则外丙元乙亥】
　　二年陟
　　仲壬【笺按殷本纪外丙即位三年崩立外丙之弟仲壬竹书二年陟与孟子同史云三误】
　　名庸
　　元年丁丑王即位居亳命卿士伊尹【笺按商彛器有丙寅卣铭曰丙寅王锡博古録曰商建国始于庚戌歴十七年而有丙寅正在仲壬即位之二年今据竹书仲壬二年乃戊寅非丙寅也】
　　四年陟【笺按赵岐注孟子外丙立二年仲壬立四年与竹书合邵子经世史不载二王之名程子伊川以古人谓嵗为年外丙方二嵗仲壬方四嵗张氏经世纪年谓邵子以数推之去外丙仲壬之年乃合于尚书成汤既没太甲元年之説唐孔氏正义谓班固不见古文谬从史记而章衡通载乃云以纪年推之外丙仲壬合于嵗次尚书缺畧而正义之説谬】
　　太甲【笺按殷本纪帝仲壬即位四年崩伊尹廼立太丁之子太甲太甲成汤嫡长孙也】
　　名至
　　元年辛巳王即位居亳命卿士伊尹【笺按书叙曰成汤既没太甲元年伊尹作伊训肆命徂后书曰惟元祀十有二月乙五伊尹祀于先王奉嗣王祗见厥祖伊尹乃明言烈祖之成徳以训于王是也史记正义曰汤即位都南亳后徙西亳书三亳阪尹偃师为西亳防为北亳即景亳谷熟为南亳也括地志亳故城在偃师县西十四里又唐志大衍歴推太甲二年壬午嵗冬至应在女六度今据竹书太甲元年辛巳则二年为壬午不爽也】
　　伊尹放太甲于桐乃自立【笺按书太甲上曰惟嗣王不惠于阿衡伊尹曰予弗狎于弗顺营于桐宫宻迩先王其训无俾世迷王徂桐宫居忧蔡仲黙引吴氏曰太甲既即位于仲壬之柩前方居忧于仲壬之殡侧是也殷本纪帝太甲既立三年不明暴虐不遵汤法乱徳于是伊尹放之于桐宫三年伊尹摄行政当国以朝诸侯孔曰桐汤葬地郑氏曰有王离宫焉太康地记曰尸乡南有亳坂东有桐城太甲所放处也正义曰尸乡在偃师西南五里通鉴太甲即位不明厥徳颠覆汤之典型伊尹放之于桐宫注曰桐汤墓所在平阳府曲沃县西南有桐乡城世传伊尹放太甲于桐即此按是时太甲居亳在河南偃师岂有逺之曲沃之理自当从太康记也】
　　【附注】约按伊尹自立葢误以摄政为真尔【笺按陈氏越石曰臣之忠有幸而忠者也君之立有幸而立者也殷之君臣皆幸而成者噫浞浞接踵羿羿比肩君可放乎哉其后新取于西魏取于东司马之有天下其始也未尝不伊不周其后也未尝不羿不浞皆取伊尹以为嚆矢也孟子曰无伊尹之志则簒也有防哉】
　　七年王潜出自桐杀伊尹【笺按文选陆士衡豪士赋注引纪年太甲潜出自桐杀伊尹考竹书纪年事事与经史符同独太甲潜出自桐杀尹一事敢立异议不顾事之有无者彼见夫三晋处晋君于端氏田和迁康公于海上往往托伊尹放太甲之美名明示其可以潜为之谋而杀之故设为太甲杀尹之説所以寒奸臣之胆而壮衰君之气也如春秋外妺喜与伊尹比而亡夏妲己与胶鬲比而亡周岂必实有是事哉】
　　天大雾三日乃立其子伊陟伊奋命复其父之田宅而中分之【笺按书叙曰太甲既立不明伊尹放诸桐三年后归于亳思庸伊尹作太甲三篇夫岂有七年而仍在桐者此疑为后人所羼入也尔雅地气天不应曰雾雾谓之晦郭注言晦防邢昺曰雾又名晦春秋僖十五年己卯晦震夷伯之庙公羊谷梁皆云晦防也】
　　【附注】约按此文与前后不类葢后世所益
　　十年大飨于太庙【笺按月令季秋大飨帝注以徧祭为大飨是也书咸有一徳伊尹曰七世之庙可以观徳孔曰天子立七庙有徳之王则为祖宗其庙不毁故可观徳礼王制天子七庙三昭三穆与太祖之庙而七郑注曰此周制七者太祖及文王武王二祧与亲庙四殷则六庙契及汤与二昭二穆夏则五庙无太祖禹与二昭二穆而已孔疏曰良由不见古文故为此谬説此篇及商书已云七世之庙则天子立七庙王者常礼非独周人始有七庙也今天子大飨太庙葢合群庙之主于太祖之庙而徧祭之故曰大飨也又按商颂诗序曰长大禘也王肃以大禘为殷祭谓禘祭宗庙非祭天也则此所云大飨者其即商颂之大禘乎】
　　初祀方明【笺按汉律歴志伊训篇曰惟太甲元年十有二月乙丑朔伊尹祀于先王诞资有牧方明虽有成汤太丁外丙之服以冬至越茀祀先王于方明以配上帝是朔旦冬至之嵗也孟康曰方明者神明之象也以木为之方四尺画六采东青西白南赤北黒上下黄今据竹书太甲十年初祀方明则汉志云元年者误也】
　　十二年陟【笺按郡国志济隂歴城县皇览曰太甲有冢在歴山上】
　　沃丁【笺按殷本纪帝太甲称太宗太宗崩子沃丁立】
　　名绚
　　元年癸巳王即位居亳命卿士咎单【笺按书叙曰咎单作明居孔曰咎单臣名主土地之官作明居民法一篇马融曰咎单为汤司空是歴仕四世至沃丁命为卿士与尹为左右也】
　　八年祠保衡【笺按书君奭篇公曰在太甲时则有若保衡説命曰昔先正保衡作我先王佑我烈祖郑氏曰此三公之官当时为之号也阚骃曰殷帝沃丁之时伊尹卒葬于亳皇甫谧曰伊尹为汤相号阿衡沃丁八年伊尹卒卒年百有余嵗大雾三日沃丁葬之以天子礼书叙曰沃丁既葬伊尹于亳咎单遂训伊尹事作沃丁】
　　十九年陟
　　小庚【附注史记作太庚○笺按殷本纪沃丁崩弟太庚立】
　　名辨
　　元年壬子王即位居亳【笺按小庚小甲雍巳元年即位皆不言命卿士者并咎单为相也】
　　五年陟
　　小甲【笺按殷本纪帝太庚崩子小甲立徐广曰世表云帝小甲太庚弟也】
　　名高
　　元年丁巳王即位居亳
　　十七年陟
　　雍巳【笺按殷本纪帝小甲崩弟雍巳立】
　　名佃【笺按佃一本作伷】
　　元年甲戌王即位居亳【笺按史记曰雍巳之时殷道衰诸侯或不至】
　　十二年陟
　　太戊【笺按殷本纪帝雍巳崩弟太戊立据孔氏书太戊沃丁弟之子陆氏释文曰太戊马云太甲子葢太庚为沃丁弟而释文引马融所云太甲子甲误当作庚】
　　名宻
　　元年丙戌王即位居亳命卿士伊陟臣扈【笺按书叙曰大戊赞于伊陟作伊陟原命周书君奭曰在太戊时则有若伊陟臣扈是也孔伊陟伊尹子伊陟原命二篇皆亡今据竹书伊陟始见于太甲七年至此凡六十二年命为卿士】
　　七年有桑谷生于朝【笺按书叙曰亳有祥桑谷共生于朝伊陟赞于巫咸作咸乂四篇孔曰二木合生七日大拱赞告也巫咸臣名皆亡又按小雅鹤鸣篇爰有树檀其下维谷朱注谷一名楮恶木也焦氏笔乘曰史记桑谷共生谷树名皮可为纸谷从木音构谷从禾音谷谷从米音叨今多混】
　　十一年命巫咸祷于山川【笺按离骚经巫咸将夕降兮王逸注巫咸古神巫也当殷中宗之世史记封禅书太戊修徳桑谷死伊陟赞巫咸巫咸之兴自此始索隠曰太史公以巫咸接神事太戊使咸禳祥桑之灾所以谓巫咸之兴自此始也今按尚书孔氏以巫咸为巫氏书明言巫咸乂王家其非巫觋可知庄子天运篇巫咸祒曰天有六极五常注巫咸殷相祒名越絶书曰虞山者巫咸所出也去县百五里】
　　二十六年西戎来宾【笺按西戎西方之戎禹贡西戎即叙是也殷本纪曰帝雍巳立殷道衰诸侯或不至弟太戊立伊陟为相殷复兴诸侯归之今西戎来宾诸侯可知又按汉书匈奴陇西有緜诸畎戎狄獂之戎岐梁泾漆之北有义渠大茘乌氏朐衍之戎而晋北有林胡楼烦之戎燕北有东胡山戎各分散谿谷自有君长往往而聚者百有余戎】
　　王使王孟聘西戎【笺按山海经丈夫国在维鸟北其为人衣冠带剑郭璞曰殷帝太戊使王孟采药从西王母至此絶粮不能进食木实衣木皮终身无妻而生二子图赞曰丈夫之国王孟是始即此聘西戎事也】
　　三十年命费侯仲衍为车正【笺按秦本纪女华生大费是为栢翳舜赐姓嬴氏大费生子二人一曰大亷二曰若木大亷元孙曰仲衍鸟身人言帝太戊闻而卜之使御吉遂致使御而妻之又按定元年奚仲居薛以为夏车正杜注为夏掌车服大夫则车正自夏始也】
　　三十五年作寅车【笺按诗小雅六月疏曰夏后氏曰钩车殷曰寅车周曰元戎司马法文也是寅车始太戊也】
　　四十六年大有年【笺按春秋宣十六年大有年左氏公羊皆无】
　　五十八年城蒲姑【笺按郡国志下邳取虑县有蒲姑陂左昭十六年齐师至蒲隧杜预曰县东有蒲姑陂】
　　六十一年东九夷来賔【笺按后汉东夷注王制云东方曰夷夷有九种曰畎夷于夷方夷黄夷白夷赤夷元夷风夷阳夷】
　　七十五年陟【笺按周书无逸曰昔在殷王中宗严恭寅畏天命自度治民只惧不敢荒宁肆中宗之享国七十有五年孔曰太戊也殷家中世尊其徳故称宗】
　　太戊遇祥桑侧身修行三年之后逺方慕明徳重译而至者七十六国商道复兴庙为中宗【附注竹书作太宗○笺按商颂诗序曰烈祖祀中宗也郑笺曰中宗商王太戊史记曰殷道衰诸侯或不至帝太戊伊陟相殷复兴诸侯归之故称中宗】
　　仲丁【笺按殷本纪中宗崩子帝仲丁立仲丁书阙不具书叙曰仲丁迁于嚣作仲丁今亡】
　　名庄
　　元年辛丑王即位自亳迁于嚣于河上【笺按殷本纪仲丁迁于隞索隠曰隞亦作嚣水经注济水东迳敖山北诗所谓薄狩于敖者也其山上有城即殷帝仲丁之所迁也括地志荥阳故城在郑州荥泽县西南十七里殷时隞地也一綂志敖山在郑州河隂县西北二十里秦时敖氏筑仓其上因以名山非矣】
　　六年征蓝夷【笺按后汉东夷传桀为暴虐诸夷内侵殷汤革命而定之至于仲丁蓝夷作寇太子贤曰仲丁殷太戊之子也竹书纪年仲丁即位征于蓝夷也】
　　九年陟
　　外壬【笺按殷本纪帝仲丁崩弟外壬立】
　　名
　　元年庚戌王即位居嚣
　　邳人姺人叛【笺按昭元年传赵孟曰虞有三苗夏有观扈商有姺邳周有徐奄杜注姺邳二国商诸侯邳下邳县括地志古侁城在陈留县东五里】
　　十年陟
　　河亶甲【笺按殷本纪帝外壬崩弟河亶甲立河亶甲时殷复衰】
　　名整
　　元年庚申王即位自嚣迁于相【笺按书叙曰河亶甲居相作河亶甲孔曰相地名在河北括地志故殷城在相州内黄县东南十三里即河亶甲所筑都之故名殷城也王伯厚地理通释曰河亶甲居相在河北相州安阳本盘庚所都即北冢殷墟南去朝歌城百四十六里竹书纪年盘庚自奄迁于北冢曰殷墟南去邺四十里此皆全抄史记正义注误也史记汉高祖纪项羽王赵将司马卭为殷王都朝歌正义曰以商帝盘庚国殷中之地改商为殷在相州安阳县即北冢殷墟南去朝歌百三十六里故号殷王殊不知书叙以河亶甲居相祖乙始自相迁耿故世以朝歌北为殷墟若盘庚所徙改商为殷在梁国防县殷有三亳防为北亳曰北防非北冢也正义説谬而通释据之非也】
　　三年彭伯克邳【笺按郑语史伯曰大彭豕韦为商伯矣韦昭曰陆终第三子曰籛封于大彭彭城是也时大彭为商伯故称彭伯也】
　　四年征蓝夷【笺按蓝夷即前仲丁所征者至是复叛故征之郡国志南阳棘阳有蓝乡东海伊庐亦有蓝乡南郡编县有蓝口聚不知谁是其地也】
　　五年侁人入于班方彭伯韦伯伐班方侁人来宾【笺按外壬元年邳侁同时而叛越十有三年彭伯克邳则侁人势孤而入于班方彭伯韦伯共伐之韦昭曰豕韦彭姓之别封二国相继为商伯汉韦贤以诗谏楚王戊曰肃肃我祖国自豕韦彤弓斯征抚宁遐荒总齐羣邦以翼大商迭彼大彭勲绩维光当即谓彭伯韦伯同伐班方时事也】
　　九年陟【笺按商彛器有足迹罍薛尚功曰此器在洹水之滨亶甲墓旁得之铭作亚形中有左足迹是河亶甲之陟葬此也】
　　祖乙【笺按殷本纪河亶甲崩帝祖乙立商彛器有祖乙卣薛用敏曰祖乙者河亶甲之子也】名滕
　　元年己巳王即位自相迁于耿【笺按闵元年晋灭耿杜注平阳皮氏县东南有耿乡水经注汾水西迳耿乡城北书叙曰盘庚迁于耿也尚书祖乙迁耿郦注云盘庚迁耿误也通鉴注耿古耿国在蒲州城东北今河津县是】
　　命彭伯韦伯【笺按韦昭曰二国相继为商伯今据竹书祖乙元年命彭伯韦伯则是同时为二伯如周召之分陜也】
　　二年圮于耿自耿迁于庇【笺按书叙曰祖乙圮于耿作祖乙孔疏曰祖乙居耿今为水所毁更迁他处故言毁于耿耳又尚书盘庚云不常厥邑于今五迁及其数之惟有亳嚣相耿四处而已史记祖乙迁于邢皇极经世祖乙圮于耿徙居邢今据竹书祖乙又自耿迁庇则是盘庚前五迁祖乙自两迁也邢与庇当是一地帝王世纪纣自朝歌北筑沙丘台沙丘在钜鹿东北七十里括地志在邢州平乡东北二十里则史记谓祖乙迁邢者当即为竹书所云迁庇者也葢是时未有邢国邢自周公子靖渊始封商时谓之庇也】
　　三年命卿士巫贤【笺按书君奭篇周公曰在祖乙时则有若巫贤孔曰贤巫咸子巫氏殷本纪云帝祖乙时殷复兴巫咸任职咸误当作贤】
　　八年城庇【笺按祖乙时数被河患迁庇八年始城之书疏曰郑云祖乙居耿后奢侈逾礼土地廹近山川尝圮焉今据竹书祖乙二年便自耿迁庇八年城庇当是居庇后奢侈逾礼时汲冢古文未出故郑亦不知也】
　　十五年命邠侯高圉【笺按世纪曰周后稷始封邰今扶风斄是也及公刘徙邑于豳诗称于豳斯舘今新平漆之东有豳亭是也郡县志古豳城在邠州三水县西三十里公刘始都之处地理志右扶风栒邑有豳乡诗豳国公刘所都栒邑故城在三水县东北二十五里周本纪不窋失官而犇戎狄之间卒子鞠立卒子公刘立公刘复修后稷之业自漆沮度渭故诗人歌之公刘卒子庆节立国于豳自是而后歴皇仆差弗毁隃公非皆国于豳殷王祖乙锡高圉命为邠侯鲁语展禽曰高圉太王能率稷者也周人报焉韦昭曰高圉后稷后十世公非之子也据汉书古今人表高圉辟方子夷竢高圉子则史记实多遗缺而韦注仍未考也又按鬻子曰汤得庆誧伊尹皇里且东门虚南门蠕西门疵北门侧七大夫人表有庆节公刘子汤时人或曰即誧计后稷长于尧尧在位百年舜五十年夏自禹为天子至桀亡夏歴四百四十一年共五百九十一年而谓公刘为后稷曾孙止四五代可乎昔所谓周十五王不过如汉七制唐三宗之説而以为世数止此非矣】
　　十九年陟
　　祖乙之世商道复兴庙为中宗【附注曰史记与无逸皆无之○笺按周书酒诰曰自成汤咸至于帝乙成王畏相多士曰自成汤至于帝乙防不明徳恤祀当即谓祖乙也】
　　祖辛【笺按殷本纪祖乙崩子帝祖辛立商彛器有祖辛卣薛尚功曰祖辛沃甲之兄祖丁之父也】名旦
　　元年戊子王即位居庇
　　十四年陟
　　开甲【附注史记作沃甲○笺按殷本纪帝祖辛崩弟沃甲立世本作开甲与竹书同】
　　名逾
　　元年壬寅王即位居庇【笺按祖乙二年庚午迁庇至开甲元年壬寅三十三年】五年陟
　　祖丁【笺按殷本纪帝沃甲崩立沃甲兄祖辛之子祖丁】
　　名新
　　元年丁未王即位居庇
　　九年陟
　　南庚【笺按殷本纪帝祖丁崩立弟沃甲之子南庚】
　　名更
　　元年丙辰王即位居庇【笺按祖乙二年迁庇至南庚二年共四十七年居庇自此以后乃迁于奄】
　　三年迁于奄【笺按南庚迁奄旧未有言奄地所在者郡国志鲁国即奄国定四年传祝鮀曰因商奄之民命以伯禽其曰商奄者或以商尝迁此故遂谓商奄乎】
　　六年陟
　　阳甲【一名和甲○笺按殷本纪帝南庚崩立弟祖丁之子阳甲】
　　名和
　　元年壬戌王即位居奄
　　三年西征丹山戎【笺按山海经有始州之国有丹山郭璞注引竹书纪年曰和甲西征得一丹山】
　　四年陟【笺按史记帝阳甲之时殷衰自仲丁以来废适而更立诸弟子弟子或争相代立比九世乱于是诸侯莫朝】
　　盘庚【笺按殷本纪帝阳甲崩弟盘庚立】
　　名旬
　　元年丙寅王即位居奄【笺按经世纪年曰盘庚元以己亥自祖乙以乙未践位歴祖乙沃甲祖丁南庚阳甲而后及盘庚凡七世居耿己一百二十五年今据竹书祖乙元年己巳二年圮于耿自耿迁庇歴祖辛开甲祖丁皆居庇南庚三年自庇迁奄后阳甲及盘庚皆居奄盘庚十四年自奄迁殷经世纪年以为七世居耿者非也又盘庚之立元年丙寅南轩以为己亥非】
　　七年应侯来朝【笺按地理志颍川父城县应乡故国周武王弟所封臣瓒曰汲郡古文殷时已自有应谓此也杜预注左谓应国在襄阳城父县胡身之曰襄阳无城父杜误也括地志故应城在汝州鲁山县东三十里】
　　十四年自奄迁于北防曰殷【笺按书叙曰盘庚五迁将治亳殷民咨胥怨作盘庚三篇郑氏曰商家自此徙而改国号曰殷殷本纪曰盘庚之时殷已都河北盘庚渡河南复居成汤之故居郡国志梁国防县有北亳昭四年椒举曰商汤有景亳之命括地志曰宋州北五十里大防城为景亳汤所盟地因景山为名皇甫谧曰防为北亳即景亳商颂陟彼景山山在曹县东南四十里蔡氏书以盘庚迁殷在于偃师又以自祖乙都耿圮于河水盘庚欲迁于殷据竹书南庚三年自庇迁奄阳甲亦居奄至是凡二十二年盘庚又自奄迁于北防则非自耿并非偃师矣其他又有譌北防为北冢譌北防为此遂者水经注洹水又东北迳邺县南洹水出洹山迳殷虚北竹书纪年盘庚即位自奄迁于此遂曰殷则是北譌为此防譌为遂也史记索隠曰汲郡古文盘庚自奄迁于北冢则殷虚去邺三十里是殷虚南旧地号北冢则是防譌为冢也殊不审北防之亳在梁国防县书叙曰盘庚将治亳殷邺岂有亳之名乎种种谬误殊属可笑不有竹书乌从而证之】
　　十五年营殷邑【笺按盘庚曰天其永我命于兹新邑即纪年所谓营殷邑也周希圣曰商人称殷自盘庚始据竹书夏后帝杼十三年商侯冥死于河帝芒三十三年商侯迁于殷帝泄十二年殷侯子亥賔于有易世本防往河治水子亥迁殷是商之称殷始自夏世殷土芒芒岂谓盘庚巳后乎】
　　十九年命邠侯亚圉【笺按世本曰亚圉云都皇甫谧曰云都亚圉字据汉书古今人表云都亚圉弟则实为二人非一人名与字也仁山金氏曰尧封弃于邰世为后稷以服事虞夏及夏之衰不窋失官自窜于戎翟之间不窋生鞠鞠生公刘始迁于豳荒史谓稷生漦玺漦玺生叔均漦即斄古邰字也自后稷至公刘十余世世本自公刘歴庆节皇仆差弗毁逾公非辟方高圉侯牟亚圉云都太公祖绀诸盩十余世史记以不窋为后稷子而又缺辟方侯牟云都诸盩四世遂谓后稷至文王为十五世且稷契同时受封契至汤四百余年而十四世稷至文王十五世其亦误矣据人表及此则以云都为亚圉字者误也】
　　二十八年陟
　　小辛【笺按殷本纪帝盘庚崩弟小辛立殷复衰百姓思之廼作盘庚三篇索隠曰由不见古文故也】名预
　　元年甲午王即位居殷
　　三年陟
　　小乙【笺按殷本纪帝小辛崩弟小乙立】
　　名敛
　　元年丁酉王即位居殷
　　六年命世子武丁居于河学于甘盘【笺按书説命王曰来汝説台小子旧学甘盘既乃遯于荒野入宅于河无逸曰其在高宗旧劳于外爰暨小人楚语白公子张曰昔殷武丁能耸其徳以入于河自河徂亳此葢言武丁未即位时出居河上就学于甘盘既乃自河而往于亳殷为天子也韦昭谓武丁迁于河内从河内往亳都葢非也当是时武丁尚为世子何得自迁于河内乎】
　　十年陟











　　竹书綂笺卷五
<史部,编年类,竹书统笺>
　　钦定四库全书
　　竹书綂笺卷六
　　翰林院检讨徐文靖撰
　　武丁【笺按殷本纪帝小乙崩子帝武丁立】
　　名昭
　　元年丁未王即位居殷命卿士甘盘【笺按书君奭篇周公曰在武丁时则有若甘盘汉书古今人表有甘盘师古曰武丁师也】
　　三年梦求説得之【笺按书叙曰高宗梦得説使百工营求诸野得诸傅岩作説命三篇孔曰傅氏之岩在虞虢之界通道所经有涧水壤道常使胥靡刑人筑防此道説贤而隠代胥靡筑之以供食王子年拾遗记曰傅説赁为頳衣者舂于深岩以自给梦乘云绕日而行筮得利建侯之卦嵗余以玉帛聘为阿衡括地志傅説版筑之处在今陜州河北县北七里即虞虢之界水经注沙涧水北虞山南经傅岩傅説隠室前俗名圣人窟或问高宗之于傅説文王之于太公知之熟矣恐民之未信也故假之梦卜以重其事程子曰然则是伪也圣人无伪】
　　六年命卿士傅説视学养老【笺按墨子曰傅説被褐带索庸筑傅岩武丁得之举以为三公礼记明堂位曰瞽宗殷学也王制曰凡养老殷人以食礼又曰殷人养国老于右学养庶老于左学又曰殷人缟衣而养老文王世子曰大合乐必遂养老郑氏注曰大合乐谓春入学舍菜合舞秋颁学合声于是时也天子则视学焉孔氏疏曰月令季春大合乐天子亲往明天子亦亲视学也又孔氏王制疏曰养老必在学者以学敎孝弟之处故于中养老李氏曰养老之礼五十养于乡六十养于国七十养于学虞夏殷周莫之改也然则视学养老皆七十以上之人故天子亦亲往焉武丁以命傅説者书所谓梦帝赉予良弼其代予言者也】
　　十二年报祀上甲微【笺按夏后帝泄十六年殷侯微以河伯之师伐有易殷道复兴故殷人报焉鲁语展禽曰上甲微能帅契者也商人报焉韦昭曰上甲微契后八世汤之先也】
　　二十五年王子孝己卒于野【笺按秦防陈轸曰孝己爱其亲天下欲以为子尸子曰殷高宗之子曰孝己有孝行事亲一夜五起视衣之厚薄枕之高下也其母早死高宗惑后妻言放之而死又按家语曰曾参既出妻终身不娶其子元请焉曾子曰高宗以后妻杀孝己尹吉甫以后妻放伯竒吾上不及高宗中不比吉甫庸能免于非乎遂不娶】
　　二十九年肜祭大庙有雉来【笺按书叙曰高宗祭成汤有飞雉升鼎耳而雊祖己训诸王作高宗彤日高宗之训孔疏曰高宗之训所以训高宗也蔡仲黙曰于彤日有雉雊之异葢祭祢庙也序言祭汤庙者非是按二説皆谬葢高宗武丁之庙号也若是书作于武丁未陟之前岂可云高宗之训乎竹书殷武丁二十九年彤祭太庙有雉来五十九年陟庙号高宗祖庚元年即位居殷作高宗之训殷本纪帝武丁崩子祖庚立祖己嘉武丁之以祥雉为徳立其庙为高宗遂作高宗彤日及训意是时祖庚绎祭于高宗之庙每过于丰故戒以无丰于昵因作高宗之训以训祖庚耳孔疏以为训高宗谬矣书序高宗祭成汤竹书武丁祭太庙并有证据而蔡云祭祢庙以序言祭汤庙非意以丰于昵昵为近庙则不得为汤庙也不审丰于昵者祖庚也祭汤庙者高宗也书曰惟先格王正厥事乃训于王格王者至道之王高宗也训于王者训于祖庚也何转以叙为非又按格王成帝建始元年诏作假王师古曰商宗彤日载武丁之臣祖己之辞也假至也以祖己为高宗之臣时所作亦误嗟乎竹书未出天下之以不狂为狂者将胡底也】
　　三十二年伐鬼方次于荆【笺按后汉西武丁伐西戎鬼方诗大雅荡云内奰于中国覃及鬼方毛传鬼方逺方也世本陆终娶于鬼方氏之妹曰女嬇注鬼方于汉则先零戎也要之武丁伐鬼方则鬼方自是国名不得以逺方槩之竹书言伐鬼方次于荆大抵即商颂所云奋伐荆楚者也孔氏诗疏曰周有天下始封熊绎为楚子于武丁之世不知楚君是何人今按彛器欵式所载曽侯钟铭曰惟王五十有六祀徙自西阳楚王韵章薛氏曰背有两商字商癸父丁彛铭曰惟王六祀兄癸卣铭曰惟王九祀商称祀也商自太戊外惟高宗享国五十九年此钟铭称五十六祀者应自高宗伐鬼方之后而荆楚亦逺徙西阳也一綂志西阳城在黄州府黄冈县境】
　　三十四年王师克鬼方【笺按易未济九三高宗伐鬼方三年克之】
　　氐来宾【笺按诗商颂殷武笺曰氐夷狄国在西方者也孔疏曰氐之种汉世仍存其居在秦陇之西氐逺夷一世而一见于王前汉地理志陇西有氐道道后汉西南夷七九氐各有部落是汉世尚存也尚书大曰武丁内反诸己以思先王之道三年编发重译来朝者六国説苑曰三年之后蛮夷重译而朝者七国】
　　四十三年王师灭大彭【笺按郑语史伯曰彭姓彭祖豕韦诸稽则商灭之矣韦昭曰彭祖大彭也】
　　五十年征豕韦克之【笺按郑氏诗笺曰韦豕韦彭姓也计祖乙元年命彭伯韦伯至此歴一百四十八年先后八年间而相继澌灭韦昭谓后世失道商复兴而灭之】
　　五十九年陟【笺按周书无逸曰肆高宗之享国五十有九年石经曰高宗之享国百年汉杜钦曰高宗享百年之寿】
　　王殷之大仁也力行王道不敢荒宁嘉靖殷邦至于小大无时或怨是时舆地东不过江黄【笺按郡国志汝南安阳有江亭弋阳有黄亭】西不过氐南不过荆蛮北不过朔方而颂声作【笺按商颂诗序曰殷武祀高宗也】礼废而复兴庙号高宗【笺按汉书严助高宗殷之盛天子也孔安国尚书曰徳高可尊故号高宗】
　　祖庚【笺按殷本纪帝武丁崩子帝祖庚立】
　　名曜
　　元年丙午即位居殷作高宗之训【笺按书叙祖己训诸王作高宗之训孔氏传曰所以训也亡今据竹书祖己作高宗之训在祖庚元年则高宗之崩已逾年矣孔疏以为训高宗失其防矣又按商彛器有祖己爵薛尚功曰商之君有雍巳无祖己据书叙祖己训诸王作高宗之训商器又有祖己甗疑即此祖己也】
　　十一年陟
　　祖甲【附注曰国语作帝甲○笺按殷本纪帝祖庚崩弟祖甲立】
　　名载
　　元年丁巳王即位居殷【笺按书无逸其在祖甲不义惟王旧为小人郑氏曰祖甲武丁子帝甲也有兄祖庚贤武丁欲废兄立弟祖甲以此为不义逃于人间故云旧为小人金仁山曰祖庚崩而国人卒立之按高宗既废孝己又欲废祖庚大抵总惑于后妻之言】
　　十二年征西戎【附注曰祖甲西征得一丹山○笺按竹书阳甲二年征丹山戎郭璞注山海经亦引竹书曰阳甲西征得一丹山沈注以为祖甲葢误也】
　　冬王返自西戎【笺按武丁之世其地西不过氐则祖甲西征当亦在陇西左右故即于是年冬而返也】
　　十三年西戎来宾【笺按殷太戊二十六年西戎来宾距祖甲十三年凡二百五十八年始因祖甲亲征而来賔想其负恃荒逺王师罕至正不独夜郎自大已也】
　　命邠侯组绀【笺按世本云太公组绀诸盩三代世表称叔类皇甫谧云公祖一名组绀诸盩字叔类号曰太公也今据竹书命邠侯组绀则组绀诸盩非连名也金仁山以诸盩别一人】
　　二十四年重作汤刑【笺按昭六年传叔向贻子产书曰夏有乱政而作禹刑商有乱政而作汤刑周有乱政而作九刑杜注夏商之乱着禹汤之法周之衰亦为刑书谓之九刑文十八年太史克曰先君周公制周礼作誓命曰毁则为贼掩贼为蔵窃贿为盗盗器为奸主蔵之名赖奸之用为大凶徳有常无舎在九刑不忘注曰誓命以下皆九刑之书九刑之书今亡按汲冢周书尝麦解曰太史防刑书九篇以升授大正则九刑之名本此故史克以为周公作也叔向曰周有乱政而作九刑亦谓重作者耳】
　　二十七年命王子嚣王子良【笺按礼记王制注郑氏曰王子王之庶子也西京杂记曰霍将军妻产二子疑所为兄弟或曰前生为兄后生为弟或曰居上者宜为兄居下者宜为弟时霍光闻之答书曰昔殷王祖甲一产二子曰嚣曰良以卯日生嚣巳日生良则以嚣为兄以良为弟今霍氏亦宜以前生为兄焉谓此也】
　　三十三年陟【笺按书无逸曰肆祖甲之享国三十有三年】
　　王旧在野及即位知小人之依能保恵庶民不侮鳏寡迨其末也繁刑以擕逺殷道复衰【附注曰国语云王勤商十有四世帝甲乱之七世而陨○笺按殷本纪帝甲淫乱殷道复衰与国语同据书无逸周公曰呜呼自殷王中宗及高宗及祖甲及我周文王兹四人廸哲则祖甲不当有淫乱之事矣大抵殷之祖甲犹周之宣王周宣不再传而有幽王之败况祖甲后七世乎】
　　冯辛【附注史记作廪辛○笺按殷本纪帝甲崩子帝廪辛立索隠古今人表及帝王世纪皆作凭辛】名先
　　元年庚寅王即位居殷【笺按庚寅一本作庚申误】
　　四年陟【笺按书无逸自是厥后亦防或克寿或五六年或四三年如沃甲五年南庚六年小辛三年仲壬阳甲冯辛皆四年】
　　庚丁【笺按殷本纪帝廪辛崩弟庚丁立】
　　名嚣
　　元年甲午王即位居殷【笺按纪年嚣祖甲庶子祖甲二十七年命为王子者】八年陟
　　武乙【笺按殷本纪帝庚丁崩子武乙立】
　　名瞿【笺按商有瞿父鼎薛用敏曰商器以父名多矣瞿则不知其为谁】
　　元年壬寅王即位居殷【笺按武乙元年周文王昌始生而世纪以为当殷王祖甲二十八祀庚寅生昌殊不审祖甲在位三十三年乃陟则是时文王六龄又歴冯辛四年庚丁八年武乙三十五年则是时文王五十三龄又歴文丁十三帝乙九年则是时文王七十五龄又加纣四十一年而文王薨则是时文王年百十六龄安得为九十七乎计文王之生适当武乙元年壬寅嵗其年太王自邠而迁于岐周故孟子谓文王生于岐周也若祖甲二十八年在未迁岐之前十九年安得云生于岐周乎】
　　邠迁于岐周【笺按汉书匈奴戎狄攻太王亶父亶父亡走岐山下地理志右扶风美阳西北中水乡周太王所邑林氏曰邠在岐西北四百余里括地志故周城一名美阳城雍州武功县北七里郡县志岐山一名天柱山在凤翔府岐山县东北十里徐广曰邑于周地故始改国曰周】
　　三年自殷迁于河北【笺按殷本纪武乙立殷复去亳居河北相州图经曰安阳在淇洹二山之间本殷墟也史三代世表武乙徙河北】
　　命周公亶父赐以岐邑【笺按诗疏引中侯稷起注云亶父以字为号今据竹书命亶父则亶父是名也书説太王迁岐民束脩奔而从之者三千乘止而成三千户之邑则是岐山之下始未有邑至是成邑而武乙因赐之也鲁颂曰至于太王居岐之阳实始翦商毛曰翦齐也郑笺曰翦断也説文作戬商戬福也三説皆非也尔雅释诂曰劳来强事谓翦蔧勤也实始翦商葢谓实始勤商耳与周书太王其勤王家之意正自符合齐断勤三训皆见尔雅注诗者未之攷也】
　　十五年自河北迁于沬【笺按武乙三年自殷迁河北至是复济河北徙朝歌纣仍都之葢武乙之时其地名沬至纣时其地乃名朝歌水经注曰朝歌夲沬邑纣有新声靡乐号邑朝歌也周书酒诰王若曰明大命于妹邦孔曰妹地名纣所都朝歌以北是孔疏曰妹与沬一也诗有云沬之东矣沬之乡矣括地志朝歌本沬邑武乙始都之是也】
　　二十一年周公亶父薨【笺按自组绀防上皆曰邠侯至亶父迁于岐周始命为公故曰周公亶父也武乙元年文王生至是年二十一矣太王以文王生有圣徳欲位季歴以及文王此也】
　　二十四年周师伐程战于毕克之【笺按穆王时左史戎夫记曰昔有毕程氏损禄尊爵羣臣貌匮比而戾民毕程氏以亡周师伐程战于毕葢即为毕程也地理志扶风安陵县师古曰阚骃以为周之程邑也书叙惟王季宅程史记正义引周书惟王季宅郢郢即程也郢故城在雍州咸阳县东二十里战于毕毕陌在程西北庄十一年凡师得隽曰克】
　　三十年周师伐义渠乃获其君以归【笺按左史戎夫记昔者义渠氏有两子异母皆重君疾大臣分党而争义渠以亡周师所伐者葢即此也地理志北地有义渠道括地志宁原庆三州本义渠戎国之地】
　　三十四年周公季歴来朝王赐地三十里玉十防马十疋【笺按庄十八年虢公晋侯朝王王享醴命之宥皆赐玉五瑴马三疋非礼也王命诸侯名位不同礼亦异数不以礼假人杜氏曰侯而舆公同赐是借人礼双玉为防又作珏今武乙赐季歴者乃公礼也王制曰有功徳于民者则加地进律是也】
　　三十五年周公季歴伐西落鬼戎【笺按后汉书西注武乙三十五年伐西落鬼戎俘二十翟王】
　　王畋于河渭大雷震死【笺按地理志渭水东至船司空入河因名为河渭也殷本纪曰帝武乙无道为偶人谓之天神与之搏人为行天神不胜乃僇辱之为革囊盛血仰而射之命曰射天猎于河渭之间暴雷震死汉书郊祀志曰帝乙嫚神而震死】
　　文丁【附注曰史记作太丁非○笺按殷本纪武乙震死子帝文丁立】
　　名托
　　元年丁丑王即位居殷【附注曰自沬归殷邑○笺按帝乙十五年自河北迁于沬至文丁又自沬归殷邑史项羽本纪期洹水南殷虚上地理通释曰殷虚南去朝歌城百四十六里是文丁自沬而北徙也】
　　二年周公季歴伐燕京之戎败绩【笺按淮南子汾出燕京高诱曰燕京山在太原汾阳县水经注曰湿水迳隂馆县故城西又东北流左防桑干水耆老云其水潜承太原汾阳北燕京山之天池燕京亦管涔之异名也郡县志天池在岚州静乐县北燕京山上周回八里阳旱不耗隂霖不溢燕京之戎葢居此山也】
　　三年洹水一日三絶【笺按水经洹水出洹山迳殷虚北又东北迳邺城南魏土地记曰邺城南四十里有安阳城有洹水东流者也皇甫谧曰邺有上司马殷太甲常居之太甲当即太丁之譌也】
　　四年周公季歴伐余无之戎克之【笺按左闵二年晋申生伐东山臯落氏上党记东山在壸关县城东南今名无臯成八年刘康公败绩于徐吾氏上党记纯留县有余吾城在县西北三十里余无之戎当即是余吾及无臯二戎也】
　　命为牧师【笺按周礼大宗伯以九仪之命正邦国之位八命作牧郑注曰谓侯伯有功徳者加命得専征伐于诸侯又按郑注王制曰殷之州长曰伯虞夏及周皆曰牧今据天问曰伯昌号衰秉鞭作牧竹书殷命季歴为牧师是殷亦称牧也又按虞书益稷篇州十有二师释文引郑注曰师长也路史十国而有长长有师五长而一师师五十国州十有二师州有牧牧禀命于上京弼成五服至于五千】
　　五年周作程邑【笺按武乙二十四年周师伐程至是十有七年而周始营之以作邑括地志安陵故城在雍州咸阳县东二十一里周之程邑也】
　　七年周公季歴伐始呼之戎克之【笺按山海经有始州之国此云始呼未详也】
　　十一年周公季歴伐翳徒之戎获其三大夫来献捷【笺按后汉书西殷室中衰诸夷皆叛至于武丁征西戎鬼方三年乃克及武乙暴虐犬戎寇边周古公逾梁山而避于岐下及子季歴遂伐西落鬼戎太丁之时周人复伐燕京之戎戎人大败周师后二年周人复克余无之戎于是太丁命季歴为牧师自是之后更伐始呼翳徒之戎皆克之并据竹书为文也又按春秋提要曰献者下奉上之词军获曰捷庄三十一年凡诸侯有四夷之功则献于王王以警于夷中国则否】
　　王杀季歴【笺按吕氏春秋首时篇王季困而死文王苦之有不忘羑里之丑时未可也高诱曰季歴勤劳国事以至薨没故文王哀思苦痛也时竹书未出诱不知有文丁杀季歴事也刘知几史通杂説上曰竹书纪年出于晋代学者始知后啓杀益太甲诛伊尹文王杀季歴则与经典所载乖剌甚多李氏维祯曰羣书芜秽典训陵迟杀益诛尹犹曰颇刑季歴之弑古今大恶而以之汚蔑至圣不忧舌过鼻乎是皆不知史记太丁即文丁误以文丁为文王由不见竹书本文故也又按晋书东晳亦言文丁杀季歴】王嘉季歴之功赐之圭瓒秬鬯九命为伯【笺按大雅旱麓诗曰九命然后赐以圭瓒秬鬯周礼冬官玉人职祼圭尺有二寸有瓒以祀庙郑氏曰祼谓始献酌奠也瓒如盘其柄用圭有流前注礼记曰君赐圭瓒然后为鬯未赐者资鬯于天子説文曰秬黍也一桴二米所以酿鬯鬯欝金香草也周礼大宗伯九命作伯注上公有功徳者加命为二伯得征五侯九伯者孔丛子羊容问于子思曰周自后稷封为王者之后至太王王季文王此为诸侯矣奚得为西伯乎子思曰吾闻诸子夏曰殷王帝乙之时王季以九命作伯于西受圭瓒玉鬯之赐故文王因之得专征也倨竹书则王季为西伯在帝乙之前三年】既而执诸塞库季歴困而死故曰文丁杀季歴执王季于塞库覊文王于玉门欝尼之情辞以作歌其久矣【笺按韩非子曰文王见詈于玉门正与此合庾信齐王宪碑囚箕子于塞库覊文王于玉门以王季为箕子疑塞库囚季歴处纣囚箕子于此所未详也】
　　十二年【周文王元年○笺按晋语胥臣曰文王之即位也询于八虞咨于二虢度于闵夫谋于南宫诹于蔡原访于辛尹】
　　有凤集于岐山【笺按周语内史过曰周之兴也鸑鷟鸣于岐山草虫经曰鳯雏为鸑鷟】十三年陟
　　帝乙【笺按殷本纪帝太丁崩子帝乙立】
　　名羡
　　元年庚寅王即位居殷【笺按帝王世纪曰帝乙复济河北徙朝歌则自帝乙而后遂名朝歌为殷矣】
　　三年王命南仲西拘昆夷城朔方【笺按小雅出车云王命南仲往城于方毛曰王殷王也南仲文王之属方朔方近玁狁之国也緜云混夷鋭矣郑笺混夷夷狄国陆氏混音昆尚书大四年伐大夷注即昆夷也汲冢周书序文王立西拒昆夷北备玁狁谋武以昭威怀作武称朔方汉武帝元朔二年开以为郡郡有渠搜县王莽更郡曰沟搜即今之宁夏卫也】
　　夏六月周地震【笺按郑樵通志曰文王即位之八年六月寝疾五日而地震竹书则文王即位之四年】
　　九年陟【笺按文二年宋祖帝乙犹上祖也杜预曰帝乙微子父宋不以帝乙为不肖而犹尊尚之】帝辛【笺按殷本纪帝乙长子曰啓啓母贱不得嗣辛母为正后辛为嗣帝乙崩子辛立】
　　名受【附注即纣也曰受辛○笺按周书克殷解尹逸防曰殷末孙受徳迷先成汤之明侮灭神祈不祀孔晁注云纣字受徳也又按吕氏春秋当务篇纣之同母三人长曰微子啓次曰仲衍三曰受徳乃纣也】
　　元年己亥王即位居殷【笺按国防吴起对魏武侯曰商纣之国左孟门右太行常山在其北大河经其南史记正义曰竹书纪年云自盘庚徙殷二百五十二年更不徙都纣时稍大其邑南距朝歌北据邯郸及沙丘皆为离宫别馆殊不审纣所居殷乃纣父帝乙所徙皇甫谧曰帝乙复济河北徙朝歌是也正义以此殷为盘庚所徙之亳殷谬矣】
　　命九侯周侯邘侯【附注周侯为西伯昌○笺按战国策鲁仲连曰昔者鬼侯鄂侯文王纣之三公也鬼一作九徐广曰邺县有九侯城春秋繁露曰纣刑九侯取其指环字皆作九广又曰鄂一作邘今本纪年作邘侯葢因广误史称九侯进女于纣女不喜淫纣杀之而醢九侯鄂侯争之并杀鄂侯韩子曰文王説纣而纣囚之翼侯炙鬼侯腊比干剖心梅伯醢翼侯即鄂侯也左隠五年曲沃伐翼翼侯奔随晋人纳诸鄂翼与鄂近是韩子翼侯即鄂侯也广云一作邘非矣】
　　三年有雀生鹯【笺按陆玑曰鹯似鹞青黄色燕颔句啄因风飞急击鸠鸽燕雀食之家语孔子曰昔殷王帝辛之世有雀生大鸟于城隅占之曰以小生大国家必王名必昌于是帝辛介雀之徳不修国政殷国以亡注曰介助也以雀之徳为助也】
　　四年大搜于黎【笺按杨士埙谷梁疏曰言大者器械过常春秋昭公十一年大搜于比蒲二十二年大搜于昌间之类是也又按昭四年传曰商纣为黎之搜东夷叛之服防曰黎东夷国名也子姓汉志魏郡黎丘县晋灼曰黎山在其南韩非子曰纣为黎丘之搜而戎狄叛之由无礼也】
　　作炮烙之刑【笺按淮南俶真训迨至殷纣燔生人辜谏者为炮烙铸铜柱汉书莽作焚如之刑犹是也】
　　五年夏筑南单之台【笺按水经注南单之台即鹿台之别名也刘向新序曰鹿台其大三里高千尺臣瓒曰今在朝歌城中】
　　雨土于亳【笺按墨子曰商纣不徳十日雨土于亳天雨土君失封】
　　六年西伯初禴于毕【笺按天保云禴祠烝尝孔疏曰自殷以上则禴禘尝烝王制文也至周公则去夏禘之名以春禴当之更名春曰祠故禘祫云宗庙之祭春曰禴周公制礼乃改夏为禴今据竹书文王初禴于毕易未济九五东邻杀牛不如西邻之禴祭本义曰当文王与纣之事则改夏祭为禴者自文王始矣杜佑通典曰毕王季初都之后毕公封焉汲冢古文曰毕西于丰三十里又按史记曰武王即位九年上祭于毕东观兵于孟津亦即是毕也后汉苏竟毕为天网主网罗无道之君故武王将伐纣上祭于毕求助天也若然则文王初禴于毕亦可谓禴祭于毕星乎知不然矣】
　　九年王师伐有苏获妲己以归【笺按晋语史苏曰殷辛伐有苏有苏氏以妲己女焉妲己有宠于是乎与胶鬲比而亡殷唐书世系表曰邺西苏城是又按泰誓曰作竒技淫巧以悦妇人蔡氏引列女曰纣膏铜柱下加炭令有罪者行輙堕炭中妲己乃笑皇甫谧谓纣二年纳妲己皆误也今据竹书纣四年作炮烙九年获妲己则炮烙非为妲己设也世纪谓武王伐纣纣自焚于宣室而死二嬖妾与妲己亦自杀抑犹为贤于褒姒故特为考其事而原之】
　　作琼室立玉门【笺按説文曰琼赤玉也六韬曰纣作琼室鹿台饰以美玉通鉴外纪曰纣为琼室立玉门其大三里高千尺七年乃成韩非子曰文王见詈于玉门而顔色不变国防希写曰昔者文王拘于羑里而武王覊于玉门似当以韩子为是又按贾子曰纣死弃玉门之外观者皆进蹴之】
　　十年夏六月王畋于西郊【笺按诗谱曰邶鄘卫者纣畿内方千里之地其封域在冀州太行洹山之东孔疏曰河内即纣都而西不逾太行者以其国近西也战国防曰纣聚众百万右饮洹水不流则纣畋西郊葢在太行洹水之东矣】
　　十七年西伯伐翟【笺按王符潜夫论白狄媨姓地理通释曰翟隗姓白狄有延安府鄜丹绥廓银石州之地汉匈奴西河圁洛之间有赤翟白翟师古曰春秋所书晋师灭赤狄潞氏郤缺获白狄子者西伯伐翟殆即此与】
　　冬王游于淇【笺按山海经沮洳之山淇水出焉南流注于河郡县志出卫州共城县西北沮洳山至卫县入河谓之淇水卫古朝歌也水经注淇水迳朝歌北又屈迳顿丘西太和泉水入焉水有二源一水出朝歌城西北东南流老人晨将渡水而沉吟难济纣问其故左右曰老者髓不实故晨寒也纣乃于此斮胫而视髓也泰誓斮朝涉之胫葢谓此也】
　　二十一年春正月诸侯朝周【笺按文王即位之三十二年诸侯始朝周也】伯夷叔齐自孤竹归于周【笺按史伯夷列伯夷叔齐孤竹君之二子也索隠曰韩诗外云孤竹君是殷汤三月丙寅日所封相至夷齐之父名初字子朝伯夷名允字公信叔齐名致字公达应劭曰孤竹之国君姓墨胎氏据殷本纪史公曰契后分封以国为姓有目夷氏即此也地理志辽西令氏有孤竹城括地志孤竹古城在平州卢龙县南十二里】
　　二十二年冬大搜于渭【笺按昭十一年公羊大搜者何简车徒也地理志陇西首阳县禹贡鸟鼠同穴山在西南渭水所出东至船司空入河过郡四行千八百七十里此言大搜于渭者随渭水所经之地搜之不止于一处也若扶风渭城之名起于汉武古未有也】
　　二十三年囚西伯于羑里【笺按赵防鲁连子曰纣醢鬼侯脯鄂侯文王闻之喟然而叹故拘之于牖里之库又淮南道应训崇侯虎曰周伯昌行仁义而善谋若与之从则不堪其殃纵而赦之身必危亡及未成请圗之屈商乃拘文王于羑里高诱曰屈商纣臣也皇甫谧云纣二十年囚文王少三年也又按地理志河内荡隂县西山羑水所出至内黄入荡有羑里城西伯所拘也水经注曰昔纣王纳崇侯虎之言囚西伯于此散宜生南宫括见文王乃演易用明否泰始终之义焉汉书曰文王重易六爻作上下篇陆佃埤雅曰伏羲重卦重三画于前文王重卦重六爻于后何用知伏羲重三画于前以书曰卜五占用二曰贞曰悔周官曰太卜掌三易之法其经卦皆八其别皆六十有四知之也故曰八卦成列象在其中矣因而重之爻在其中矣何用知文王重六爻于后以司马迁曰伏羲至纯厚作易八卦葢西伯拘而演易雄曰易始八卦而文王六十四故曰易之兴也其当殷之末世周之盛徳邪当文王与纣之事邪据周易正义曰伏羲重卦周公作爻辞则伏羲重卦但已有爻无辞耳】
　　二十九年释西伯【笺按襄三十一年卫北宫文子曰纣囚文王七年诸侯皆从之囚纣于是乎惧而归之此言为得其实殷本纪纣囚西伯西伯之臣闳夭之徒求美女竒物善马以献纣纣乃赦西伯亦传闻之辞也】
　　诸侯逆西伯归于程【笺按文丁五年周公季歴作程邑居之文王又居之周书程典解惟三月既生魄文王合六州之侯奉勤于商商王用宗谗震怒无疆诸侯不娱迎诸程文王弗忍乃作程典以命三忠】
　　三十年春三月西伯率诸侯入贡【笺按左襄四年韩献子言于朝曰文王帅殷之叛国以事纣惟知时也】
　　三十一年西伯治兵于毕【笺按括地志毕原在万年县西南二十八里王氏曰毕原无山川陂湖井深五十丈秦谓之池阳原汉谓之长平坂其地南北数十里东西二三百里西伯治兵于此习战也】
　　得吕尚以为师【笺按六韬曰文王卜田史编为卜田于渭之阳将大得焉非熊非罴非虎非狼兆得公侯天遗汝师王乃斋戒三日田于渭之阳卒见吕尚坐茅以渔一綂志吕城在南阳府城西三十里虞夏时封吕尚先祖于此齐太公世家曰吕尚者东海上人先祖尝为四岳佐禹平水土甚有功虞夏之际封于吕尚其后苗裔也本姓姜氏从其封姓故曰吕尚葢尝穷困年老矣以钓鱼奸西伯西伯出猎遇太公于渭之阳与语大説载与俱归为文武师诗维师尚父刘向别録曰师之尚之父之故曰师尚父】
　　三十二年五星聚于房【笺按春秋元命包曰殷纣之时五星聚于房房者苍龙之精周据而兴隋天文志曰周王之兴五星聚房赤雀衔书止于王居】
　　有赤鸟集于周社【笺按墨子曰赤鸟衔珪降周之岐社曰命周文王伐殷吕氏春秋曰文王之时天光见火有赤鸟衔书集于周社文王曰火气胜故其色尚赤傅晋铙歌曲赤鸟衔书至天命瑞周文】
　　宻人侵阮【笺按大雅皇矣曰宻人不共敢距大邦侵阮徂共毛曰国有宻须氏侵阮遂往侵共应劭曰宻须姞姓之国臣瓒曰安定隂宻县是左桓十年虞公出奔共池张氏曰今泾州有共池黄帝使伶伦之阮隃之隂取嶰谷之竹又按阮无所攷据汉成帝阳朔元年诏闗东大水流民欲入函谷天井壶口五阮关者勿苛留陆友仁研北杂志梁四公子有防五阮人或即是阮之故地也】
　　西伯帅师伐宻【笺按大雅皇矣云王赫斯怒爰整其旅以遏徂旅是其事也皇甫谧曰文王问太公吾用兵孰可太公曰宻须氏疑于我我可先伐之遂侵阮徂共而伐宻须宻须之伐书传以为在文王受命之四年今据竹书是在殷未锡命文王之前一年也】
　　三十三年宻人降于周师【笺按周书大开武解曰维王一祀王在酆宻命访于周公旦曰呜呼余夙夜维商宻不显谁和若嵗之有秋今予不获其落若何孔晁注宻人及商纣谋周大命不得其落恐将亡皇甫谧曰宻须人自其君而归文王昭十五年宻须之鼓与其大路文所以大搜也杜注宻须姞姓国也在安定隂宻县东故宻城是也又周书言一祀三月者是年为文王受命得専征伐之年故周书称为一祀如所谓文王受命九年大綂未集皆以是年为始一祀者时从殷称祀也】
　　遂迁于程【笺按孔氏诗疏曰周书称文王在程作程寤程典今周书程寤解阙据大开武解周公旦对武王曰兹顺天降寤于程程降因于商商今生葛葛右有周孔晁注曰言天寤周以和商谋商朝生葛是祐助周也程寤解虽亡其义畧见于此矣】
　　王锡命西伯得専征伐【笺按韩非子曰文王侵孟克莒举酆三举事而纣恶之文王乃惧请入洛西之地赤壌千里以请解炮烙之刑天下皆説史记殷本纪曰西伯献洛西之地以请除炮烙之刑纣许之赐弓矢斧钺得専征伐为西伯徐坚曰周礼雍州其川洛汭洛一名漆沮出冯翊此关辅之洛非河南洛也】
　　约按文王受命九年大綂未集葢得専征伐受命自此年始【笺按大雅文王篇序曰文王受命作周也郑笺曰受命受天命而王天下制作周邦孔疏引无逸曰文王受命惟中身厥享国五十年注云受命谓受殷王嗣立之命彼谓文王为诸侯受天子命也此述文王为天子故曰受天命也汉和帝时应劭着风俗通曰论语文王率殷之叛国以服事殷时尚臣殷何縁便得列三王哉俗儒新生不能采综多共辩论至于讼防太王王季皆见追号岂可复谓己王乎今据竹书殷锡西伯命得専征伐沈休文附注以受命为受得専征伐之命较应氏更为明快真可以破千古之疑矣】
　　三十四年周师取耆及邘遂伐崇【笺按殷本纪西伯伐饥国灭之徐广曰饥一作肌又作耆是耆即饥国也左鲁定公四年祝鮀曰分康叔以殷民七族有饥氏是也周本纪谓西伯败耆国正义曰即黎国也然尚书西伯伐黎乃武王袭封西伯后三年事也安在文王所伐之耆即黎乎又按地理志河内壄王县孟康曰故邘国今邘亭是也又大戴记曰纣不説诸侯之听于周昌别嫌于死乃退伐崇许魏以客事天子注许魏不在五伐葢时小伐也客事者谓忍而臣之也尚书大曰文王既受命専征一年断虞芮之质二年伐邘三年伐宻须四年伐犬夷五年伐耆六年伐崇今据竹书取耆伐邘遂伐崇皆一年事也明堂位曰崇鼎天子之器也郑注曰文王伐崇迁其重器】
　　崇人降【笺按僖十九年子鱼谓宋襄公曰文王闻崇徳乱而伐之军三旬而不降退修敎而复之因垒而降又襄三十一年传北宫文子言于卫侯曰文王伐崇再驾而降为臣】
　　冬十二月昆夷侵周【笺按帝王世纪曰文王受命四年春正月丙子朔昆夷氏侵周一日三至周之东门】
　　三十五年周大饥【笺按周书大匡解维周王宅程三年遭天之大荒作大匡以诏牧其方三州之侯咸率谓此也又文传解文王召太子曰天有四殃水旱饥荒其至无时非务积聚何以备之夏箴曰小人无兼年之食遇天饥妻子非其有也大夫无兼年之食遇天饥臣妾舆马非其有也戒之哉弗思弗行至无日矣葢亦有鉴于此也春秋襄公二十有四年大饥谷梁曰五谷不升为大饥】
　　西伯自程迁于丰【笺按僖十九年左氏寗庄子曰昔周饥克殷而年丰葢谓此也孔晁曰程地名在岐州左右初王季之子文王因焉而遭饥乃徙丰焉师古曰文王作丰今长安西北界灵防丰水上是】
　　三十六年春正月诸侯朝于周遂伐昆夷【笺按汉书匈奴周西伯昌伐畎夷师古曰即畎戎也又曰昆夷】
　　西伯使世子营镐【笺按周书文解文王受命九年惟暮春在镐召太子曰吾语汝所保所守初学记引周书曰文王在鄗召太子曰吾栝柱而茅茨为人爱费是镐为文王时所营也其后武王徙都之文王有声曰考卜维王宅是镐京是也】
　　三十七年周作辟雍【笺按庄子曰古之礼乐黄帝有咸池尧有大章舜有大韶禹有大夏汤有大濩文王有辟雍之乐武王周公作武是辟雍为乐名也説文曰廦墙也廱天子享宴廦廱也鲁诗解辟雍文王宫名古鼎铭惟三月初吉王在和宫大夫始锡作彛又王在辟宫献工锡章是辟雍为宫名也或文王当日作乐于辟雍之宫奏之故乐亦名为辟雍也周有天下欲广文王周公之制于天下故国学谓之辟雍乡学谓之泮宫礼记王制曰天子命之敎然后为学小学在公宫之左大学在郊天子曰辟雍诸侯曰泮宫史记曰国中立四代之学辟雍居中北虞学东夏学西殷学是为大学又建虞庠于西郊夏序于州殷序于党是为小学大雅云于论鼔钟于乐辟雍毛云水旋丘如璧曰辟雍以节观者大戴礼盛徳篇明堂者凡九室室四户八牖以茅葢屋上圆下方所以朝诸侯外水曰辟雍封禅书天子辟池索隠曰即周天子辟雍之池汉平帝纪安汉公奏立明堂廦廱应劭曰黄帝曰合宫有虞曰总章殷曰阳馆周曰明堂廦廱者象璧圜雍之以水象敎化流行】
　　三十九年大夫辛甲出奔周【笺按刘向别録曰辛甲事纣七十五谏而不听去之周文王以为公卿襄四年魏庄子曰辛甲之为周太史也命百官官箴王阙汉书艺文志辛甲二十九篇地理志上党长子县周史辛甲所封】
　　四十年周作灵台【笺按诗含神雾曰文王作邑于丰起灵台淮南子道应训曰纣拘文王文王归乃为玉门筑灵台纣闻之曰周伯昌改道易行吾无忧矣诗序曰灵台民始附也孔疏曰始附谓心附之也据中候雒师谋曰惟王既诛崇侯虎王在丰丰人一朝扶老至者八十万户又宋书索虏曰昔周道方隆灵台初构民之附化八十万家是诗序云始附者谓归附之众于是而始若以为心附民之心附文王者岂始于是日乎左僖公十五年秦伯获晋侯以归乃舍诸灵台杜氏曰在京兆杜县周之故台也】
　　王使胶鬲求玉于周【笺按王嘉拾遗记帝尧在位圣徳光洽河洛之滨得玉版方尺图天地之形韩非子曰周有玉版纣令胶鬲索之文王不予费仲来求因予之是胶鬲贤费仲无道也周恶贤者之得志也故予费仲】
　　四十一年春三月西伯昌薨【附注周文王葬毕毕西于丰三十里○笺按汉书刘向文武周公葬于毕臣瓒曰汲郡古文毕西于丰三十里师古非之曰毕陌在长安西北四十里也礼文王世子文王九十七而终尚书无逸文王受命惟中身厥享国五十年孔曰文王即位年四十七言中身举全数今据竹书文王生武乙元年庚寅以文丁十二年戊子嗣父即位年四十六故曰受命惟中身又按通典曰文王葬毕初王季都之后毕公高封焉后汉苏竟传武王上祭于毕注以为古无墓祭此葢上祭于毕星若然文王初禴于毕亦可谓上禴于毕星乎知不然矣又成汤自帝癸十五年始为诸侯十八年而代夏有天下至帝辛四十一年而文王卒共计五百零二年故孟子云由汤至文王五百有余嵗通鉴前编谓始汤终纣共六百六十一年与孟子殊舛当依竹书为是】
　　四十二年【笺按周武王元年】
　　西伯受丹书于吕尚【笺按大戴礼践阼篇曰武王践阼三月召师尚父而问焉黄帝颛顼之道存乎师尚父曰在丹书王欲闻之则斋矣三日王端冕师尚父亦端冕奉书而入而道丹书之言曰敬胜怠者吉怠胜敬者灭义胜欲者从欲胜义者凶云云王闻书之言惕若恐惧退而为戒书于席四端以戒后世子孙】
　　有女子化为丈夫【笺按春秋潜潭巴曰贤人去位天子独居则女子化为丈夫】四十三年春大阅【笺按周礼大司马中冬教大阅司常掌九旗之物名及国之大阅赞司马颁旗物郑注曰大阅王乘戎路及太常焉然则大阅乃冬时敎战之礼此云春大阅未必即殷礼也见纣之大阅为不时耳】
　　峣山崩【笺按淮南俶真训逮至殷纣峣山崩三川涸览防训峣山崩而薄落之水涸史留侯世家沛公欲以兵二万人击秦峣下军魏土地记蓝田县南有峣闗地名峣柳方舆纪胜峣闗在蓝田县东南二十八里一綂志峣山在蓝田县南二十里初学记引淮南子作磒山】
　　四十四年西伯伐黎【笺按书叙曰殷始咎周周人乘黎祖伊恐奔告于纣作西伯戡黎孔黎近王圻之诸侯在上党东北郑氏曰西伯文王也大全引朱子曰看来文王只是不伐纣耳其他事亦是都做了如伐崇戡黎之类或问西伯戡黎惟陈少南吕伯恭薛季隆以为武王吴才老亦言戡黎恐是伐纣时事然史记又谓文王伐崇伐宻须伐耆国耆即黎也音相近二説未知孰是曰此等无证据姑且阙之今据竹书殷帝辛三十四年周师取耆四十一年西伯昌薨四十四年西伯伐黎则是戡黎者武王无可疑也郡国志上党壶关有黎亭古黎国刘昭注文王戡黎即此葢又以郑氏误也】
　　四十七年内史向摰出奔周【笺按帝王世纪曰纣政弥乱殷太史向摰载其图书而归周又淮南子汜论训太史令向艺先归文王朞年而纣乃亡以摰为艺武王为文王皆误】
　　四十八年夷羊见【笺按周书度邑解王曰呜呼旦惟天不享于殷之未生至于今六十年夷羊在牧飞鸿遍野又周语内史过曰商之兴也梼杌次于丕山其亡也夷羊在牧韦昭注夷羊神兽牧商郊牧野续博物志曰武王既胜殷登邠之阜以望商邑曰自未生六十年麋鹿在牧飞鸿满野徐广引内史编之言曰夷羊在牧张华以为文王之词曰水潦东流飞鸿满野与竹书所纪微有不同但夷羊不知何物史记货殖其民羯羠不均徐广羠音兕一音囚几反皆徤羊名当即是夷羊也】
　　二日并出【笺按荆州占曰两日俱出以上是谓乱明乱明出天下大乱】
　　五十一年冬十一月戊子周师渡盟津而还【笺按是年己丑周武王即位之十年也唐天文志云武王十年夏正十月戊子周师始起则竹书称十一月戊子葢犹是商正也一綂志孟县在懐庆府城南六十里周武王防诸侯于孟津即此史记正义曰孟津在洛州河阳县南门外孔氏书传曰武王观兵孟津以卜诸侯伐纣之心诸侯佥同乃退以示弱是渡盟津而还之事也王充论衡曰武王与八百诸侯咸同此盟故曰盟津又水经注曰河南有钩陈垒世武王伐纣八百诸侯所防处河水至此有盟津之目】
　　王囚箕子【笺按泰誓曰囚奴正士孔曰箕子正谏而以为囚奴世纪曰武王命召公释箕子之囚赐贝千朋又按书叙曰武王胜殷杀纣立武庚以箕子归作洪范司马彪注庄子曰箕子名胥余汉官仪曰纣时胥余为大师又按庾信周齐王宪神道碑囚箕子于塞库据纪年附注塞库纣祖丈丁囚季歴处纣因以囚箕子耳】
　　杀王子比干【笺按宋微子世家王子比干者亦纣之亲戚也直言谏纣纣怒遂杀比干而剖视其心水经注曰淇水迳顿丘县故城西东北迳枉人山东隋地理志曰汲郡黎阳有枉人山图经曰枉人山谷名也或曰纣杀比干于此因以为名世纪曰武王命闳夭封比干之墓命宗祀享祀于军寰宇记比干墓在汲县十里世族谱殷比干子坚逃难长林山因以林氏唐书地理志江陵府有长林县】
　　微子出奔【笺按史记曰纣杀比干囚箕子太史疵少师疆微子抱其祭归周左楚克许许面衔璧逢伯曰昔武王克商微子啓如是假令微子先抱祭归周周必礼之何至今日始持祭面造于军门如宋世家所云者据竹书商纣二十九年太史辛甲出奔周四十七年内史向摰奔周此独书微子出奔不云奔周者知微子无抱祭归周之事而逢伯夸张其説以动楚子太史又据之而误也观武王克商即反商政释箕子之囚封比干之墓立纣子武庚而不一及于微子以是时微子出亡未获故也微子适周未知其何时迨武庚以叛诛而后封微子于宋则从前未尝归周可知一綂志东昌府城东北有故微子城是微子在殷封于微汉志梁国睢阳县故宋国微子所封是武庚既灭微子不忍殷王之不祀始受封于宋也蔡邕朱公叔鼎铭曰有殷之胄微子启以帝乙元子生公子朱其孙氏焉朱遯于荒野始终未尝适周故微子舎孙腯而立衍安有以微子之贤而先归于周乎】
　　五十二年庚寅周始伐殷【笺按是年庚寅周武王即位十一年矣周始伐殷葢始果于伐殷也书叙曰帷十有一年武王伐殷一月戊午师渡孟津作泰誓三篇书曰惟十有三年春大防于孟津陆氏释文曰惟十有三年或作十有一年后人妄看序文輙改之今据竹书则书叙十有一年是也张子南轩曰书序称十有一年而书复称十有三年者字之误也又唐志日度议曰竹书十一年庚寅周始伐商先儒以文王受命九年而崩至卜年武王观兵盟津十三年复伐商推日月不为相距四年所説非是武王十年夏正十月戊子周师始起于嵗差日在箕十度则析木津也晨初月在房四度房与嵗星实相经纬后稷感之以生故国语曰月之所在辰马农祥我祖后稷之所经纬也又三日得周正月庚寅朔日月防南斗一度故曰辰在斗柄壬辰辰星夕见在南斗二十度其明日武王自宗周次于师所故武成曰维一月壬辰旁死魄翌日癸已王朝步自周于征伐商是时辰星与周师俱进由建星之末歴牵牛须女涉颛顼之虚戊午师渡孟津而辰星伏于天鼋所以告颛顼而终水行之运且木帝之所繇生也故国语曰星与日辰之位皆在北维颛顼之所建也帝俈受之我周氏出自天鼋有建星及牵牛焉是嵗嵗星始及鹑火直轩辕之虚以爰稼穑稷星繋焉而成周之大萃也以此较之则书序称惟十有一年实相符合而泰誓称十有三年譌也】
　　秋周师次于鲜原【笺按大雅皇矣篇云度其鲜原居岐之阳尔雅小山别大山曰鲜高平曰原是也】
　　冬十有二月周师有事于上帝【笺按王制天子将出征类于上帝祃于所征之地泰誓曰予小子夙夜只惧受命文考类于上帝是也】
　　庸蜀髳微卢彭濮从周师伐殷【伐殷至邢丘更名邢丘曰怀○笺按孔氏书曰八国皆蛮夷戎狄属文王者国名在西蜀叟髳微在巴蜀卢彭在西北庸濮在江汉之南括地志云房州竹山县及金州古庸国也益州及巴利等州皆古蜀国陇右岷洮丛等州以西也姚府以南古髳国之地戎府以南古微卢彭三国之地濮在楚西南左昭九年赵孟曰吴濮有衅杜注建宁郡南有濮夷是也】
　　汤灭夏以至于受二十九王用嵗四百九十六年【附注起癸亥终庚寅】






　　竹书綂笺卷六
　　钦定四库全书
　　竹书统笺卷七
　　翰林院检讨徐文靖撰
　　周武王
　　名
　　初髙辛氏之世妃曰姜嫄助祭郊禖见大人迹履之当时歆如有人道感己遂有身而生男以为不祥【笺按元命包曰姜嫄游閟宫地扶桑履大人迹生稷】弃之阨巷牛羊避而不践又送之山林之中防伐林者【笺按宋志者下有荐覆之三字】又取而置寒冰上大鸟以一翼借覆之姜嫄以为异乃收养焉名之曰弃枝颐有异相长为尧稷官有功于民【笺按诗大雅厥初生民时维姜嫄郑笺曰姜姓者炎帝之后有女名嫄当尧之时为髙辛氏之世妃禋祀上帝于髙禖以祓除其无子之疾时则有大人之迹姜嫄履之歆歆如有人道感己也于是遂有身后生子而名之曰弃】后稷之孙曰公刘有徳诸侯皆以天子之礼待之【笺按大雅笃公刘郑笺曰后稷之曾孙也呉越春秋曰尧拜弃为农师封之台号为后稷姓姬氏后稷卒子不窋立遭夏氏世衰失官奔戎狄之间其孙公刘避夏桀于戎狄变易风俗民化其政则公刘去不窋凡四五百年矣周本纪以公刘为鞠之子不窋之孙止三代殊失考也】初黄帝之世谶言曰西北为王期在甲子昌制命行诛旦行道及公刘之后十三世而生季歴季歴之十年飞龙盈于牧之野此葢圣人在下位将起之符也季歴之妃曰大任梦长人感己于豕牢而生昌是为周文王【笺按晋语曰太任震文王不变少溲于豕牢而得文王不加病马】龙顔虎肩身长十尺胸有四乳【笺按礼别名记曰文王四乳是谓至仁天下所归百姓所亲】太王曰吾世当有兴者其在昌乎季歴之兄曰太伯知天命在昌适越终身不返弟仲雍从之【笺按史记正义曰太伯居梅里在常州无锡东南六十里】故季歴为嗣以及昌昌为西伯作邑于丰文王之妃曰太姒梦商庭生棘太子植梓树于阙间化为松柏棫柞以告文王文王币率羣臣与并拜吉梦【笺按尚书中曰文王废伯邑考立为太子又张华博物志曰太姒梦见商庭生棘乃小子取周庭梓树树之于阙间梓化为松柏棫柞觉惊以告文王文王曰慎勿言冬日之阳夏日之隂不召而万物自来汲冢周书曰太姒梦周梓化为松】
　　季秋之甲子赤雀衔书及丰置于昌戸【笺按置志作止】昌拜稽首受之其文要曰姬昌苍帝子亡殷者纣【笺按尚书中曰季秋赤雀衔丹书入丰止于昌户昌拜稽首受最曰姬昌苍帝子注曰最要者也】王将畋史编卜之【笺按古今人表作史扁师古音编】曰将大获非熊非罴天遣太师以佐昌【笺按宋志作天遗汝师】臣太祖史畴为禹卜畋得臯陶其兆类此【笺按汉书律歴志三代既没史官丧纪畴人子弟分散李竒曰畴人同类之人俱明歴者如淳曰家业世世相承为畴师古曰如説是也今据周文王时史编曰臣太祖史畴为禹卜畋得臯陶其兆类此则是史畴之子孙世掌天官故以明歴者为畴人子弟也竒淳诸注皆非】王至于磻溪之水【笺按一统志磻溪在凤翔府寳鸡县东南八十里磻溪谷中石壁深防东南隅有石室葢太公所居】吕尚钓于涯王下趋拜曰望公七年乃今见光景于斯尚立变名答曰望钓得玉璜其文要曰岐受命昌来提撰尔雒钤报在齐【笺按吕氏春秋曰太公钓于兹泉遇文王郦元曰磻溪中有泉谓之兹泉括地志兹泉源出岐州岐山县西南几谷】尚出游见赤人自洛出授尚书命曰吕佐昌者子文王梦日月着其身又鸑鷟鸣于岐山【笺按毛诗草虫经曰雄曰凤雌曰凰其雏为鸑鷟】孟春六旬五纬聚房后有凤凰衔书游文王之都书又曰殷帝无道虐乱天下星命已移不得复久【笺按琴操作游文王之郊又星命一作皇命】灵只逺离百神吹去五星聚房昭理四海文王既没太子代立是为武王武王骈齿望羊【笺按礼别名记曰武王望羊是谓摄阳盱目陈兵天下富昌孔子世家眼如望羊王肃曰望羊视也】将伐纣至于孟津八百诸侯不期而防咸曰纣可伐矣武王不从及纣杀比干囚箕子微子去之乃伐纣度孟津中流白鱼跃入王舟王俯取鱼长三尺目下有赤文成字言纣可伐王写以世字鱼文消燔鱼以告天有火自天止于王屋流为赤乌乌衔谷焉谷者纪后稷之徳火者燔鱼以告天天火流下应以告也【笺按史记索隠曰白鱼跃入王舟中至火复王屋为乌皆见周书及今文泰誓】遂东伐纣胜于牧野兵不血刃而天下归之乃封吕尚于齐【笺按洛诰传曰天下诸侯采服来受命于周者一千七百七十三诸侯】周徳既隆草木茂盛蒿堪为宫室因名蒿室【笺按宋志作蒿宫又按晏子春秋曰明堂之制木工之镂示民知节也然或以蒿为柱表其俭质也范成大桂海虞衡志曰大蒿容梧道中久无霜雪处有大者可作屋柱】既有天下遂都于镐【笺按汉志武王治镐师古曰今昆明池北镐陂是】
　　十二年辛卯王率西夷诸侯伐殷败之于坶野【笺按书叙曰武王戎车三百两虎贲三千人与纣战于牧野作牧誓武成曰既戊午师渡孟津癸亥陈于商郊甲子朝誓昧爽受率其旅若林防于牧野罔有敌于我师牧説文作坶云地名在朝歌南七十里博物志武王伐纣防于几逢大雨焉蓑舆三百乗甲三千一日一夜行三百里以战于牧野孔晁注曰牧野商郊纣出朝歌二十里而迎战也戎车三百五十乘则士卒三万六千三百五十人有虎贲三千五百人也】
　　王亲禽纣于南单之台【笺按周书克殷解周车三百五十乗陈于牧野帝辛从武王使尚父与伯夫致师王既以虎贲戎车驰商师商师大败商辛奔内登于廪台之上屏遮而自焚于火武王乃手太白以麾诸侯诸侯毕拜遂揖之武王先入适王所乃尅射之三发而后下车斩之以黄钺折悬诸太白束晳汲冢书抄曰周武王亲禽纣于南单之台水经注曰南单之台即鹿台之异名也】
　　遂分天之明【笺按分天之明天尚未明也】
　　立受子禄父是为武庚【笺按周书克殷解立王子武庚命管叔相作雒解武王克殷乃立王子禄父俾守商祀史记衞世家武王已克殷纣复以殷余民封纣子武庚禄父比诸侯以奉其先祀勿絶白虎通曰春秋讥二名何所以讥者乃谓其无常若乍为名禄父元言武庚】
　　夏四月王归于丰飨于太庙【笺按书武成惟一月壬辰旁死魄越翼日癸巳王朝步自周于征伐商厥四月哉生明王来自商至于丰丁未祀于周庙邦甸侯衞骏奔走执豆笾孔传曰此本説伐纣时一月周之正月月二日近死魄翼明也武王以正月三日行自周往伐商二十八日度孟津其四月始生明月三日四月丁未祭告后稷以下文考文王以上七世之祖孔疏曰四月哉生明谓四月三日四月己丑朔其日当是辛卯也丁未祀于周庙四月十九日也礼记大传曰牧之野武王之大事也既事而退柴于上帝祈于社设奠于牧室遂率天下诸侯执笾豆骏奔走追王太王亶父王季歴文王昌不以卑临尊也】
　　命监殷【笺按地理志周既灭殷分其畿内为三国诗风邶鄘卫是也邶以封纣子武庚鄘管尹之卫蔡叔尹之以监殷民谓之三监郑氏诗谱云分其地置三监使管叔蔡叔霍叔尹而教之】
　　遂狩于管【笺按周书大匡解维十有三祀王在管管叔自作殷之监东隅之侯咸受赐于王王乃旅之以上东隅又周书文政解维十有三祀王在管管蔡开宗循孔晁曰管管叔三邑二叔开其宗族循镐京之政言从化也左传宣十二年晋师救郑楚次管以待之预曰京县东北有管城】
　　作大武乐【笺按周书大武解武有六制政攻侵伐搏战善政不攻善攻不侵善侵不伐善伐不搏善搏不战孔晁曰言庙胜也尚书武成曰四月丁未祀于周庙越三日庚戌大告武成蔡仲黙曰篇中有武成二字遂以名篇今据竹书武王十二年辛卯夏四月丁未祀于周庙作大武乐则是大告武成者谓大武之一成再成三成四成五成六成也申培诗説曰武为大武之一成赍为二成时迈为三成般为四成酌为五成桓为六成则是大告武成者即告以大武之乐成也乐记夫子语宾牟贾曰夫武者象成者也武成名篇者此矣】
　　十三年巢伯来宾【笺按书叙曰巢伯来朝芮伯作旅巢命孔疏曰仲虺之诰云成汤放桀于南巢或此是也徐邈曰巢偃姓之国今为县属庐州府】
　　荐殷于太庙【笺按荐殷于庙者荐殷俘也説文曰俘取也周书世俘解维四月乙未武王成辟四方通殷命有国惟一月丙辰旁生魄若翼日丁巳王乃步自于周征伐商王纣越若来二月既死魄越五日甲子朝至接于商则防刘商王纣执夫恶臣百人太公望命御方来丁卯望至告以馘俘戊辰王遂御循自祀文王时日王立政吕他命伐越戏方壬申荒新至告以馘俘侯来命伐靡集于陈辛巳至告以馘俘甲申百弇以虎贲誓命伐衞告以馘俘辛亥荐俘殷王鼎武王乃翼矢珪矢宪告天宗上帝王不革服格于庙王烈祖自太王太伯王季虞公文王邑考以列升维告殷罪癸酉荐殷俘王士百人籥人造王矢琰东黄钺执戈王奏庸大享一终王拜首稽首王定奏大享三终甲寅谒我殷于牧野王佩赤白旂籥人奏武王入进万献明明三终乙卯籥人奏崇禹生开三钟终王定庚子陈本命伐磨百韦命伐宣方新荒命伐蜀乙巳陈本命新荒蜀磨至告禽霍侯俘艾仗侯小臣四十有六禽御八百有三百两告以馘俘百韦至告以禽宣方禽御三十两告以馘俘百韦命伐厉告以馘俘武王遂征四方凡憝国九十有九凡服国六百五十有二时四月既旁生魄越六日庚戌武王朝至燎于周乃俾史佚繇书于天号孔晁注曰使史佚用书重荐俘于天也】
　　遂大封诸侯【笺按周本纪武王追思先圣王乃褒封神农之后于焦黄帝之后于祝帝尧之后于蓟帝舜之后于陈大禹之后于祀于是封功臣谋士而师尚父为首封于营丘曰齐封弟周公旦于曲阜曰鲁封召公奭于燕封弟叔鲜于管弟叔度于蔡余各以次受封昭二十八年曰昔武王克商光有天下其兄弟之国者十有五人姬姓之国者四十人林注曰之往也汉书贾山周葢千八百国】
　　秋大有年【笺按周颂曰绥万邦屡丰年郑笺曰诛无道安天下则亟有丰熟之年僖十九年庄子曰昔周饥克殷而年丰葢谓此也又按春秋桓三年冬有年公羊曰有年何以书以喜书也大有年何以书亦以喜书也此其曰有年何仅有年也彼其曰大有年何大丰年也注曰宣十六年大有年】
　　十四年王有疾周文公祷于坛墠作金縢【笺按书叙曰武王有疾周公作金縢书曰既克商二年王有疾弗豫公乃为三坛同墠植璧秉珪乃告大王王季文王史乃祝册曰维尔元孙某遘厉虐疾若尔三王是有丕子之责于天以旦代某之身孔曰坛筑土墠除地蔡曰以其藏于金縢之匮编书者因以金縢名篇】
　　十五年肃慎氏来宾【笺按国语曰仲尼在陈有隼集于陈侯之庭而死楛矢贯之石砮其长尺有咫陈惠公使问仲尼仲尼曰隼之来逺矣此肃慎氏之贡矢也昔武王克商肃慎氏贡楛矢石砮其长尺有咫先王欲昭令徳之致逺也铭其楛曰肃慎氏之贡矢以分元女太姬配胡公而封诸陈君若使有司求诸故府其可得也使求得诸金椟如之又按博物志曰肃慎氏有树名雒常若中国有圣人代立则其树生皮可为衣周武王成王时曽遣使入贡地理通释曰肃慎北夷在菟北三千余里通典挹娄即古肃慎之国在不咸山北夫余东北千余里滨大海勿吉在髙丽北亦古肃慎国地靺鞨即勿吉也】
　　初狩方岳诰于沬邑【笺按周颂诗序曰般巡狩而祀四岳河海也孔疏曰武王既定天下巡行诸侯所守之土祭祀四岳河海之神也又按书酒诰王若曰明大命于妹邦乃穆考文王肇国在西土孔曰周公以成王命诰康叔据竹书武王初巡方岳遂诰于沬邑则此乃武王事也若成王之诰安得称文王为穆考乎篇中称文王者三而不及武王其当为武王之诰明矣况后世天子于宗邦诸侯尚有伯父叔父之称而此直呼曰封曰汝何其于周公则谦而于周公之弟则倨也予尝着管成硕记以康诰亦武王之辞时成王改封康叔于衞若果为成王之辞则当云衞诰何仍云康诰乎葢成王在服将阕不便遽自作诰以命叔父故史记世家谓取康诰而申之是也酒诰为武王所作据竹书初巡方岳诰于沬邑在武王之十五年是也孔以为成王者疑非又按白虎通曰何以知太平乃巡狩以武王不巡狩至成王乃巡狩据周颂毛诗序曰般巡狩而祀四岳河海也竹书武王十五年初狩方岳则是武王早已巡狩非成王始也诗鄘风沬之乡矣毛曰沬卫邑正义曰酒诰注云妹邦纣之都所处也纣都朝歌明朝歌即沬也】
　　冬迁九鼎于洛【笺按周书克殷解王乃命南宫百达史佚迁九鼎三巫孔晁注鼎王者所宝三巫地名左桓二年臧哀伯曰武王克商迁九鼎于雒邑义士犹或非之汉书地理志河南故郏鄏周武王迁九鼎水经注王城东南名为鼎门葢九鼎所从入也故谓是地为鼎中是武王克殷之时鼎已为周所迁至是又自三巫迁于雒邑也】
　　十六年箕子来宾【笺按汲冢周书王曰咨尔商王父师惟辛不悛天用假手于朕去故就新辛锡朕以国阐洪范九畴锡侯以道朕殚厥邦土靡所私乃朝鲜于周底于遐逖其以属父师史记宋世家箕子朝周过殷故墟城壊生黍箕子伤之乃作麦秀之诗曰麦秀渐渐兮禾黍油油兮彼狡童兮不与我好兮狡童谓纣也是箕子封朝鲜来朝于周之事也孔氏书疏曰箕子既受周之封不得无臣礼故于十三祀来朝据尚书叙曰武王胜殷杀纣立武庚以箕子归作洪范是胜殷为十二年则作洪范者亦是年也书曰惟十有三年王访于箕子岂去年得箕子今年始问耶史记亦以为武王克殷后二年问箕子或然也宋世家既作洪范武王乃封箕子于朝鲜是矣但箕子来朝当以竹书十六年为得而孔疏云十三年为非葢朝鲜去周几近万里安得十二年始在周作洪范后封朝鲜十三年即来朝之理乎竹书以为十六年是也后汉书东夷传曰昔武王封箕子于朝鲜箕子教以礼义田蚕又制八条之教其人终不相盗无门户之闭又按括地志髙丽治平壤城本汉乐浪郡王险城即古朝鲜也郑开阳朝鲜图説井田在平壤府外城内箕子区画井田遗迹宛然孔安国洪范传曰天与禹洛出书神龟负文而出列于背有数至于九禹遂因而第之以成九类孔疏曰易系辞云河出图洛出书圣人则之九类各有文字即是书也班固五行志举刘歆之説谓五行五事为洛书本文自初一曰五行至威用六极悉背所有程泰之曰安国之所谓文者数着乎象而错综可观焉耳刘歆谓洛书有字则全与孔异矣先儒立论非之曰如歆之説则洛书已有文字矣而所谓戴九履一左三右七二四为肩六八为足又何以故夫岂有两洛书耶明王祎以图书并出于伏羲之世皆圣人所则以作易洪范乃禹所自叙而非洛书今按庄子天运篇巫咸祒曰天有六极五常帝王顺之则治逆之则凶九洛之事治成徳备监照下土天下戴之此谓上皇吕吉甫注曰五常即五福向用五福威用六极顺之则吉也反之则逆而凶九洛即洛书九畴九畴之用至于福极则治成徳备天下戴之此所以为上皇据此天锡禹洛书禹因叙之以演畴与孔传合若谓则河图洛书専指伏义不得以兼禹将天垂象见吉凶亦止为伏义设耶后儒非之正自不必又巫咸所云上皇旧无明注余按广成子曰得吾道者上为皇疑即此上皇也】
　　秋王师灭蒲姑【笺按昭九年传景王使詹桓伯辞于晋曰及武王伐商蒲姑商奄吾东土也郡国志下邳取虑县有蒲姑陂书序成王东伐淮夷遂践奄迁其君于蒲姑即此】
　　十七年命王世子诵于东宫【笺按徐坚曰唐虞已上经传无太子称号至周始见文王世子之制白虎通曰何以知天子之子称世子春秋传曰王世子防于首止是也又按周书武儆解维十有二祀四月王告梦丙辰出金枝郊宝开和细书命诏周公旦立后嗣属小子诵文及宝典则成王立为世子至是已六年矣礼记文王世子曰成王幼不能涖阼以为世子则无为也又周书本典解曰维四月既生魄王在东宫召公告周公曰今朕不知明徳所则政教所行字民之道礼乐所生非不念而知故问伯父是成王在东宫之事也汉书五行志曰东宫太子所居宫也】
　　冬十有二月王陟年九十四【笺按诗清庙疏武王以成王年十嵗十二月崩今据竹书武王九十四陟是年丙申以甲子计之则武王生于武乙二十二年之癸亥是时文王二十二嵗生武王葢武乙在位三十五年则武王十四嵗加文丁十三年则武王二十七嵗加帝乙九年帝辛五十二年则武王八十八嵗加代商六年武王九十四嵗嵗在丙申旧説文王十五生武王而又有伯邑考为之兄此大谬也观闗雎思得贤后以为之配求之不得辗转反侧若文王十二三时岂应作此语乎】
　　成王【笺按周本纪武王崩太子诵代立是为成王】
　　名诵
　　元年丁酉春正月王即位【笺按汉志曰成王元年正月己巳朔此命伯禽俾侯于鲁之嵗也据竹书则此元年嵗在丁酉也周书成开解成王元年大开告用周公曰王其敬天文命无易天不虞王拜曰式皇敬哉余小子思继厥常以昭文祖定武考之列则成王初立已即天子之位周公摄政仍称为王矣何尝有负扆南面而摄天子之位哉】
　　命冢宰周文公总百官【笺按周礼惟王建国设官分职乃立天官冢宰使率其属而掌邦治以佐王均邦国郑注曰尔雅冢大也冢宰大宰也世纪曰成王元年周公为冢宰摄政八年春正月王始躬政事以周公为太师封伯禽于鲁父子并命周公拜于前鲁公拜于后与纪年汉志并乖世纪之误也】
　　庚午周公诰诸侯于皇门【笺按庚午正月二日也周书曰周公防羣臣于闳门以辅王之格言作皇门维正月庚午周公格左闳门防羣臣曰呜呼下邑小国克有耉老据屏位建沈入非不用明刑惟其开告予于嘉徳之説命我辟王小至于大孔晁注路寝左曰皇门闳音皇小至于大小大邦君也宣十一年传楚克郑入皇门至于逵路呉氏曰皇门周邑向京畿之道董逌石鼓文辨曰辔之柔矣作洛皇门此周公作也诗书不得尽见其因后代亡之亦未可知也似未见汲冢周书皇门解也】
　　夏六月葬武王于毕【笺按周书作雒解乃嵗十二月王崩于镐肂于岐为元年夏六月葬武王于毕括地志武王墓在雍州万年县西南三十八里毕原上】
　　秋王加元服【笺按家语曰成王年十有三而嗣立周公居冢宰摄政以治天下明年夏六月既葬武王冠成王而朝于祖以见诸侯周公命祝雍作颂曰祝王辞达而已勿多也祝雍辞曰使王近于民逺于佞啬于时惠于财亲贤而任能其颂曰令月吉日王始加元服去王幼志服衮职钦若昊天六合是弋率尔祖考永永无极又按汉书昭帝纪元鳯四年春正月丁亥帝加元服如淳曰元服谓初冠加上服也师古曰如氏以为衣服之服非也元首也冠者首之所着故曰元服其下汲黠传序曰上正元服是知谓冠为元服仪礼图解仪礼所存者唯士冠礼自士以上有大夫诸侯天子冠礼见于家语冠颂大戴公冠与礼记玉藻者虽遗文断阙不全而大槩亦可考如赵文子冠则大夫礼也鲁襄公邾隠公冠则诸侯礼也周成王冠则天子礼也大夫无冠礼古者五十而后爵何大夫冠礼之有其冠也则服士服行士礼而已始冠缁布冠自诸侯下达诸侯始加缁布冠缋緌其服端再加皮弁三加冕大戴礼公冠四加冕郑注曰四当为三是也天子始冠加冠朱组缨再加皮弁三加衮冕玉藻曰冠朱组缨天子之冠也三王共皮弁素帻疏曰以其质素故三王同之是三加衮冕冠颂曰去王幼志服衮职是也】
　　武庚以殷叛【笺按地理志鄁以封受子武庚是武庚所居即殷都也成王时乃以殷叛】周文公出居于东【笺按书金縢曰武王既丧管叔及其羣弟乃流言于国曰公将不利于孺子周公乃告二公曰我之弗辟我无以告我先王周公居东二年则罪人斯得孔传曰辟法也陆徳明曰马郑音避谓避居东都今据竹书成王元年武庚以殷叛周文公出居于东二年秋王逆周文公于郊遂伐殷则是居东者谓出居于东也孔传谓周公既告二公遂东征之非矣然马郑以居东为东都亦非史记鲁世家曰人或谮周公周公奔楚邵氏宝曰周公避流言尝居东矣鲁公封也不之鲁而之楚乎据战国防惠施曰昔王季歴葬于楚山之尾荥水齧其墓季妇鼎铭曰王在成周王徙于楚麓左传成十三年迓晋侯于新楚杜注新楚秦地括地志终南山一名楚山在雍州万年县南五十里武王墓在万年县西南三十里周公奔楚当是因流言出居依于王季武王之墓地必无逺涉东都之理邵疑为楚国谬矣观下文王启金縢执书以泣曰维朕小子其新逆王出郊天乃雨反风则居东为成周之近郊而必非东都明矣】
　　二年奄人徐人及淮夷入于邶以叛【笺按左传因商奄之民命以伯禽説文云防国在鲁括地志兖州曲阜县奄里即奄国之地左周有徐奄注二国嬴姓鲁世家伯禽即位之后有管蔡等反也淮夷徐戎亦并兴反】
　　秋大雷电以风王逆周文公于郊遂伐殷【笺按金縢曰王出郊天乃雨反风孔传曰郊以玉币谢天今据竹书则郊是国之近郊而不得谓郊天之郊矣尔雅邑外谓之郊周礼杜子春注云五十里为近郊郑氏云天子近郊五十里】
　　三年王师灭殷杀武庚禄父【笺按周书作雒解周公立相天子三叔及殷东徐奄及熊盈以畧周公召公内弭父兄外抚诸侯元年夏六月葬武王于毕二年又作师旅临衞政殷殷大震溃降辟三叔王子禄父北奔管叔经而卒乃囚蔡叔于郭潾凡所征熊盈簇十有七国俘维九邑俘殷献民迁于九毕俾康叔宇于殷俾中旄父宇于东孔晁注曰康叔代霍叔中旄代管叔】
　　迁殷民于衞【笺按书叙曰成王既伐管叔蔡叔以殷余民封康叔作康诰酒诰梓材】遂伐奄【笺按定四年传祝鮀曰因商奄之民命以伯禽而封于少昊之虚郑氏曰奄国在淮夷之北孟子三年伐奄讨其君葢成王嗣位之三年也】
　　灭蒲姑【附注薄姑氏与四国作乱故周文公灭之○笺按此蒲姑当是薄姑之譌昭二十年传晏子曰昔爽鸠氏始居此地季萴因之逢伯陵因之蒲姑氏因之而后太公因之则是蒲姑之灭太公之封皆在于武王之世安得至成王时始灭蒲姑耶汉书地理志周成王时薄姑氏与四国作乱成王灭之师古汉昭帝纪注四国管蔡商奄也地理志琅琊姑幕县应劭曰薄姑氏之国后汉注姑幕故城在密州莒县东北郡国志博昌县有薄姑城属乐安国取虑县有蒲姑陂属下邳国故曰此蒲姑葢薄姑之讹也】
　　四年春正月初朝于庙【笺按诗序曰闵于小子嗣王朝于庙也郑笺曰嗣王者谓成王也除武王之丧将始即政朝于庙也】
　　夏四月初尝麦【笺按周书叙成王即政因尝麦而语羣臣求助作尝麦周书尝麦解曰维四年孟夏王初祈祷于宗庙乃尝麦于太祖是月也命大正正刑书太祝以王命作防众臣咸兴受大正书乃降太史防刑书九篇以升授大正大正坐举书乃中降再拜稽首王命太史正升拜于上王则进太史乃藏之于盟府以为嵗典】
　　王师伐淮夷遂入奄【笺按书叙曰成王东伐淮夷遂践奄作成王政孔传曰为平淮夷徙奄之政令今亡】
　　五年春正月王在奄迁其君于蒲姑【笺按书序曰成王既践奄将迁其君于蒲姑周公告召公作将蒲姑左昭十六年齐师至蒲隧杜注下邳取虑县有蒲姑陂】
　　夏五月王至自奄【笺按书叙曰成王归自奄在宗周告庶邦作多方书曰惟五月丁亥王来自奄至于宗周孔传曰周公归政之明年淮夷奄又叛鲁征淮夷作费誓王亲征奄灭其国五月还至镐京按竹书夏五月王至自奄在公摄政之五年后二年公始复政于王孔传云王至自奄在公归政之明年疑误】
　　迁殷民于洛邑遂营成周【笺按周书作雒解周公将致政乃作大邑成周于土中立城方千七百二十丈郛方七十里南系于洛水北因于郏山以为天下之大凑尚书多方曰昔朕来自奄于大降尔四国民命乃明致天罚移尔遐逖又曰今朕作大邑于兹洛亦惟尔多士奔走臣我多逊是迁殷民在前作洛在后也蔡氏曰叙书者考之不详以为成周既城迁殷顽民谬矣今据竹书云迁殷民于洛邑遂营成周是作洛在迁殷之后则蔡传是也吕氏曰孔子序洛诰云周公往营成周则成周乃东都总名河南成周之王城也洛阳成周之下都也王城非天子时防诸侯则虚之下都则保厘大臣所居治事之地周人朝夕受之习见既久遂独指以为成周矣】
　　六年大搜于岐阳【笺按昭四年传椒举言于楚子曰成有岐阳之搜国语叔向曰昔成王盟诸侯于岐阳楚为荆蛮致茅蕝表坐】
　　七年周公复政于王【笺按周书明堂解夫维商纣暴虐脯鬼侯以享诸侯天下患之四海兆民欣戴文武是以周公相武王以伐纣夷定天下既克纣六年而武王崩成王嗣防弱未能践天子之位周公摄政君天下弥乱六年而天下大治乃防方国诸侯于宗周大朝诸侯明堂之位制礼作乐颁度量而天下大服各致其方贿七年致政于成王汉书律歴志是嵗十二月戊辰晦周公以反政故洛诰篇曰戊辰玉在新邑烝祭嵗命作防惟周公诞保文武受命惟七年又鲁周公世家曰七年后还政成王如畏然徐广曰敬慎貌也蔡氏书传曰先儒谓成王幼周公代王为辟至是反政成王故曰复子明辟夫有失然后有复武王崩成王立未尝一日不居君位何复之有哉今据竹书云成王七年周公复政于王葢七年之前成王尚幼天下之政皆聴于冢宰至是复政于王令自亲政耳岂曰我先为明辟至是复子明辟哉书义自明传书者误耳】
　　春二月王如丰【笺按书召诰曰惟二月既望越六日乙未王朝步自周则至于丰孔传曰周公摄政七年二月十五日日月相望于巳望后六日二十一日成王朝行从镐京则至于丰以迁都之事至文王庙告文王诗序曰清庙祀文王也周公既城洛邑朝诸侯率以祀文王焉】
　　三月召康公如洛度邑【笺按召康公名奭燕世家曰召公奭与周同姓皇甫谧曰文王之庶子谷梁传曰燕之分子也汉扶风雍县东南有召亭召康公邑焦氏笔乘曰史篇召公名丑奭岂其字耶书叙曰成王在丰欲宅洛邑命召公先相宅作召诰书曰惟太保先周公相宅越若来三月惟丙午朏越三日戊申太保朝至于洛卜宅即此也孔氏召诰传曰是时周公居摄五年据竹书则召公如洛度邑乃在周公复政之明年为成王七年多二年也葢书传言四年建侯衞五年营成周建侯衞者尚书康诰曰惟三月哉生魄周公初基作新大邑于东国洛四方之民大和防是也竹书成王五年王至自奄迁殷民于洛邑遂城成周者洛邑既成营成周为迁洛之计也至七年如洛度邑则度邑即召诰之卜宅诗所谓宅是镐京之宅周书度邑解称武王曰瞻于伊洛无逺天室其曰兹日度邑是也于洛度邑本武王之意而成王周公成之以为东都命召公先相宅者此也孔传以此为五年之事未见竹书故也】
　　甲子周文公诰多士于成周【笺按书叙曰召公既相宅周公往营成周作洛诰成周既成迁殷顽民公以王命诰作多士王氏曰篇名多士序以为顽民何也在官者谓之士卿大夫士是也在民者谓之士士农工商是也此书称士皆在官之殷士也】
　　遂城东都【笺按昭三十二年传昔成王合诸侯城成周以为东都崇文徳焉诗王城谱曰王城者周东都王城畿内方六百里之地正义曰车攻序云复防诸侯于东都谓王城也周以镐京为西都故谓王城为东都即洛邑也】
　　王如东都诸侯来朝【笺按尚书周官曰六年五服一朝又周书明堂解曰大朝诸侯明堂之位天子负斧扆南面立率公卿士侍于左右三公之位中阶之前北面东上诸侯之位阼阶之东西面北上诸伯之位西阶之西东面北上诸子之位门内之东北面东上诸男之位门内之西北面东上九夷之国东门之外西面北上八蛮之国南门之外北面东上六戎之国西门之外东面南上五狄之国北门之外南面东上四塞九口之国世告至者应门之外北面东上宗周明堂之位也明堂者明诸侯之尊卑也故周公建焉而朝诸侯于明堂之位】
　　冬王归自东都【笺按书洛诰疏曰周公摄政七年三月经营洛邑既成洛邑又归向西都诗王风疏曰以洛邑为东都则此云归自言自此而归也】
　　立髙圉庙【笺按鲁语展禽曰髙圉太王能帅稷者也故周人报焉】
　　八年春正月王初莅阼亲政【笺按文王世子曰成王幼不能涖阼周公相践阼而治注曰武王崩成王方十嵗虽涖阼为天子未能行治天下之事故周公以冢宰摄政相治之黄东曰践阼亦指成王非指周公是成王久已践阼至是始亲政也】
　　命鲁侯禽父齐侯及迁庶殷于鲁【笺按定四年传子鱼曰昔武王克商成王定之选建明徳以屏藩周分鲁公以殷民六族条氏徐氏萧氏索氏长勺氏尾勺氏使率其宗氏辑其分族将其丑类以法则周公用即命于周是从前伯禽封鲁已分以殷之六族至武庚既诛复迁庶殷于鲁使丑类得有所统率也】
　　作象舞【笺按仲尼燕居曰两君相见升堂而乐阕下管象武注曰言象而兼言武者象葢武舞之乐也吕氏春秋曰成王立殷民反周公践伐之商人服象为虐于东夷周公遂以师逐之至于江南乃为三象以嘉其徳髙诱曰三象周公所作乐名淮南子齐俗训曰周人之礼其乐大武三象棘下是也诗序曰维清奏象舞也郑笺曰象用兵时刺伐之舞武王制焉墨子三辨篇武王因先王之乐又自作象以象为武王所作时竹书未出故皆误以为武王也】
　　冬十月王师灭唐迁其民于杜【笺按襄二十四年传范宣子曰昔匄之祖在商为豕韦氏在周为唐杜氏杜预曰唐杜二国名殷末豕韦国于唐周成王灭唐迁之于杜为杜伯今京兆杜县徐才宗国都记曰周成王时唐人作乱成王灭之而封太叔迁唐人子孙于杜括地志故唐城在绛州翼城县北三十里即尧裔子所封】
　　九年春正月有事于太庙【笺按春秋宣八年夏六月辛巳有事于太庙杜预曰有事祭也又昭十五年二月癸酉有事于武宫传曰禘于武公则此有事于太庙亦是禘也】
　　初用勺【笺按诗序曰酌告成大武也申培诗説曰酌为大武之五成孔疏曰酌左传作勺内则曰十三舞勺成童舞象繁露曰周公辅成王作汋乐以奉天勺与酌汋义一也】
　　肃慎氏来朝王使荣伯锡肃慎氏命【笺按武王十五年肃慎氏来宾贡楛矢石砮至是而又来朝书叙曰成王既伐东夷肃慎来贺王俾荣伯作贿肃慎之命传曰贿赂也义未详篇亡疏曰荣国名周同姓诸侯为王卿士据穆传太王亶父封其元子呉太伯于东呉贿用周室之璧郭注贿赠贿也则贿肃慎者义葢如此不当以贿赂解之】
　　十年王命唐叔虞为侯【笺按晋世家唐叔虞者周武王子成王弟字子于定四年传子鱼曰分唐叔以大路密须之鼓阙巩姑洗怀姓九宗职官五正命以康诰而封于夏虚杜预曰夏大夏今太原晋阳也】
　　越裳氏来朝【笺按尚书大传曰周成王时越裳氏重九译而贡白雉韩诗外传曰越裳氏重译来朝海不波三年矣意者中国有圣人乎水经注曰交州外城记九徳县属九真郡与日南接周越裳氏之夷国中华古今注曰旧説云指南车周公所作也越裳氏重译来朝使者迷其归路周公锡以軿车五乗皆为司南之制使越裳氏载之以南縁扶南林邑海际期年而至其国使大夫窭将送至其国而还其始制车辖轊皆以铁还至周铁亦销尽以属巾车氏攻而载之常为先道示服逺人而正四方也】
　　周文公出居于丰【笺按三辅决録注镐在酆水东酆在镐水西相去二十五里】十一年春正月王如丰【笺按通鉴纲目前编曰成王十有一年周公在丰作无逸以戒王无逸曰君子所其无逸先知稼穑之艰难乃逸孔疏曰上言君子当无逸此言乃谋逸豫者君子之事劳心与形般于游畋形之逸也无为而冶心之逸也君子无形逸而有心逸既知稼穑之艰难可以谋心逸也是时公在丰而王亦如丰公因作无逸以戒之】
　　唐叔献嘉禾王命唐叔归禾于周文公【笺按书叙曰唐叔得禾异亩同颖献诸天子王命唐叔归周公于东周公既得命禾旅天子之命作嘉禾又按嘉禾书亡而张霸乃伪作嘉禾篇有周公奉鬯立于阼阶延登赞曰假王涖政王莽遂依之以称居摄则伪书之惑世诬民者大矣】
　　王命周平公治东都【笺按都疑作郊书叙周公既没命君陈分正东郊成周作君陈郑注曰天子之国五十里为近郊今河南洛阳相去则然是近郊五十里之验也据竹书周公之薨在成王二十一年时犹未薨叙説误也周本纪太史公曰学者皆称周伐纣居洛邑综其实不然武王营之成王使召公卜居九鼎焉而周复都酆镐是成王虽作洛邑犹还西周而东都之地则命周平公分正东郊是也陈氏曰治洛以化殷民为重故君陈毕命曰尹兹东郊保厘东郊虽以东郊言实全付以治洛也】约按周平公即君陈周公之子伯禽之弟【笺按郑康成论语注曰君陈周公子又按焦氏笔乗曰周书有君陈篇王伯厚以君陈为周公之子伯禽之弟见坊记注】
　　十二年王师燕师城韩王锡韩侯命【笺按僖二十四年传富辰曰邘晋应韩武之穆也郑语史伯对郑桓公曰武王之子应韩不在其在晋乎则韩侯葢武王之子成王之弟也史记韩世家乃曰韩之先与周同姓殊失考矣今据竹书成王命韩侯就国王师燕师城韩葢是时韩侯之国与燕为近水经注圣水东迳方城县又东南迳韩城东诗韩奕篇曰彼韩城燕师所完王锡韩侯其追其貊奄受北国郑笺曰周封韩侯居韩城为韩伯言为玁狁所逼稍稍东迁也王肃曰今涿郡方城县有韩侯城是也郡县志方城故城在涿州固安县南十七里然则宣王时韩侯封于韩原居梁山之地葢即此韩侯之裔孙也其诗曰王亲命之缵戎祖考又曰以先祖受命因时百蛮皆指成王时韩侯言也溥彼韩城燕师所完非即纪年之所称王师燕师城韩者哉此葢追述其先祖之事欲其克绍前烈非宣王之世别有燕师城韩也】
　　十三年王师防齐侯鲁侯伐戎【笺按此当是东方之戎近齐鲁者如春秋之世公防戎于潜公及戎盟于唐公追戎于济西北戎伐齐皆东方之戎故王师防齐鲁以伐之】
　　夏六月鲁大禘于周公庙【笺按大禘于周公庙者葢周公亶父周公季歴之庙也时周文公后八年始薨故知非周文公之庙也礼明堂位曰鲁君孟春祀帝于郊配以后稷季夏六月以禘礼祀于太庙是也】
　　十四年秦师围曲城克之【笺按成王时无秦秦当作齐又城当作成齐太公世家武王封师尚父齐营丘莱人来伐与之争营丘故至是齐师围曲成而克之郡国志东莱有曲成葢莱夷地也】
　　冬洛邑告成【笺按周成王七年召康公如洛度邑至是凡八年而洛邑始告成】
　　十八年春正月王如洛邑定鼎【笺按周本纪成王在丰使召公复营洛邑如武王之意周公复卜申视卒营筑居九鼎焉左传宣三年王孙蒲劳楚子曰成王定鼎于郏鄏杜注曰郏鄏今河南也武王迁之成王定之】
　　凤凰见【笺按周书王防解凤凰戴仁抱义尚书周公留君奭篇曰耉造徳不降我则鸣鸟不闻则前此召公未求去时凤凰固尝至矣此云凤凰见葢以王如洛邑时见也故特书之】
　　遂有事于河【笺按左传杜注曰有事有祭事也】
　　武王没成王少周公旦摄政七年制礼作乐神鸟凤凰见【笺按説文曰凤神鸟也】蓂荚生乃与成王观于河洛沉璧礼毕王退俟至于日昃【笺按昃宋志作昧】荣光竝出幕河青云浮至【笺按礼斗威仪曰周成王治平观于河青云浮于河】青龙临坛衔元甲之图坐之而去礼于洛亦如之元青龙苍光止于坛背甲刻书赤文成字周公援笔以世文写之【笺按周公摄政七年下至此皆尚书中候文也刻书乃列书之讹青龙乃青纯之讹】书成文销随甲而去【笺按宋志作堕甲是】其言自周公讫于秦汉盛衰之符【笺按世皆以沈约附注为纪年本文今言自周公讫于秦汉则附注为沈氏之自撰无疑】麒麟游苑【笺按汉书武帝纪周成康时麒麟在郊薮】凤凰翔【一作翺】庭成王援琴而歌曰凤凰翔兮于紫庭余何徳兮以感灵赖先王兮恩泽臻于胥乐兮民以宁【笺按乐録曰成王时凤凰翔舞成王作此歌曰神凤操已上并见宋书符瑞志】
　　十九年王巡狩侯甸方岳召康公从【笺按周礼大行人十有二嵗王巡守殷国王制天子五年一巡守郑氏曰五年者虞夏之制也周则十二年一巡守又按大司马及师大合军注曰师为王巡守若防同司马起师以从召康公之从或亦兼摄司马也】
　　归于宗周遂正百官【笺按书序成王既黜殷命灭淮夷还归于丰作周官书曰惟王抚万邦巡侯甸四征弗庭绥厥兆民六服羣辟罔不承徳归于宗周董正治官是其事也陈氏曰书言归于宗周乃镐京非丰也然丰镐甚近故只以宗周言之兼是时有黜丰侯之事其在丰为无疑也】
　　黜丰侯【笺按左传富辰曰丰文之昭也杜注丰国在始平鄠县东又三礼图曰丰国名其君以酒亡国故崔骃酒箴云丰侯沉湎是也】
　　二十一年除治象【笺按周礼太宰之职曰正月之吉始和邦国都鄙乃县治象之法于象魏使万民观治象小宰之职曰正嵗帅治官之属而观治象之法是周制一嵗既悬治象以示之复观治象以警之至是而成王除之以法立而民不犯故除之也】
　　周文公薨于丰【笺按书叙曰周文公在丰将没欲葬成周公薨成王葬于毕告周公作亳姑葢成王以薄姑益鲁之封故告之周公而因作亳姑以命鲁也古亳薄通用】
　　二十二年葬周文公于毕【笺按史记曰周公病将没曰必葬我成周以明吾不敢离成王周公既卒成王亦让葬周公于毕从文王以示余小子不敢臣周公一统志周公墓在咸阳县北一十五里】
　　二十四年于越来宾【笺按呉越春秋曰少康恐禹祭之絶祀乃封其庶子于越号曰无余无余质朴不设宫室之饰从民所居春秋祠禹墓于防稽传世十余末君微劣不能自立转从众庶为编户之民禹祀断絶十有余嵗有人生而言语其语曰禽鸟呼咽喋咽喋指天向禹墓曰我是无余君之苗末我方修前君祭祀复我禹墓之祀为民请福于天众民悦喜皆助奉禹祭四时致贡共封立以承越君之后汉书音义曰于南方越名也贺循防稽记曰少康其少子号曰于越越国之称始此】
　　二十五年王大防诸侯于东都四夷来宾【笺按周书王防解成周之防墠上张赤奕隂羽天子南面立唐叔荀叔周公在左太公望在右旁天子而立于堂上堂下之右唐公虞公南面立焉堂下之左殷公夏公立焉皆南面堂下之东面郭叔掌为天子菉币焉内台西面者正北方应侯曹叔伯舅中舅比服次之要服次之荒服次之西方东面正北方伯父中子次之堂后东北为赤奕焉中台之外其右泰士台左弥士外台之四隅张赤奕为诸侯欲息者皆息焉命之曰爻闾周公旦主东方所之青马黑谓之母儿西面者正北方稷慎大麈秽人前儿良夷在子州禺人鹿俞人虽马青丘狐九尾周头煇黑齿白鹿白马白民乗黄东越海蛤欧人鱓蛇姑于越纳　姑妹珍且瓯文蜃若人贝海阳大蠏自深桂防稽以皆西向正北方义渠以兹白史林以尊耳北唐戎以闾阎以隃冠渠叟以鼩犬楼烦以星施卜卢以纨牛区阳以鼈封规矩以麟西申以凤鸟北羌鸾鸟巴人以比翼鸟方以皇鸟蜀人以文鶾方人以孔鸟卜人以丹砂夷用闯木康民以桴苡州靡费费都郭生生竒干善芳皆东向北方台正东髙夷嗛羊独鹿卭卭距虚孤竹距虚不令支模不屠何青能东胡黄罴山戎菽其西般吾白虎屠州黑豹禺氏騊駼大夏兹白牛犬戎文马数楚每牛匈戎狡犬皆北向权扶三目白州北闾禽人菅路人大竹长沙鼈其西鱼复鼓钟钟牛蛮之翟仓吾翡翠南人至众皆北向】
　　冬十月归自东都大事于太庙【笺按周礼太宰职云作大事则戒于百官赞王命郑注春秋曰国之大事在祀与戎宫正云凡邦之大事令于王宫之官府次舍郑注大事祭事也春秋传曰有大事于太庙今据竹书成王九年有事于太庙是禘祭一庙之主二十五年大事于太庙是合祭羣庙之主故孔氏廱诗疏曰春秋文二年八月丁卯大事于太庙公羊传曰大事者何大祫也毁庙之主陈于太祖未毁庙之主皆升合食于太祖是合祭羣庙之主谓之大事】
　　三十年离戎来宾【笺按水经注戏水出骊山冯公谷又北迳丽戎城东丽戎男国也姬姓索隠曰骊山在新丰县西南故离戎男国也】
　　约按骊戎骊山之戎也为林氏所伐告于成王【笺按周左史戎夫记云林氏召骊戎之君而朝之至而不礼骊戎逃归林氏伐之】
　　三十三年王游于卷阿召康公从归于宗周【笺按张衡东京赋西阻九阿穆天子传天子西征升九阿郭注疑今西安县十里九坂也诗序卷阿召康公戒成王也言求贤用吉士也丰镐宗庙所在故谓之宗周书酆保解周王三十三祀九州之侯咸格于周王在酆昧爽立于少庭正是时事也】
　　命王世子钊如房逆女【笺按唐书世系表舜封尧子丹朱于房书志房州永清县有房山故国也一统志废永清县在郧阳府房县东一百一十里丹朱封房房为尧后故康王娶于房也其曰如房逆女者周礼王者谷圭以聘女以王者言之故称女也公羊传曰祭公来逆王后于纪以臣下言之故称后也】
　　房伯祈归于宗周【笺按房国名房伯名祈送女归于镐京也桓九年传曰凡诸侯之女行惟王后书春秋曰纪季归于京师是也】
　　三十四年雨金于咸阳【笺按地理志扶风渭城故咸阳括地志咸阳故城在咸阳县东十五里三辅黄图曰山南为阳水北为阳山水皆在阳故曰咸阳】
　　约按咸阳天雨金三年国有大丧【笺按雨金在辛未王陟在癸酉是三年也】
　　三十七年夏四月乙丑王陟【笺按书叙曰成王将崩命召公毕公率诸侯相康王作顾命书曰惟四月哉生魄王不怿乃同召太保奭芮伯彤伯毕公衞侯毛公云云王曰兹予审训命汝越翼日乙丑王崩汉志曰成王三十年四月庚戌朔十五日甲子哉生魄其説谓周公摄政七年成王即政三十年共三十七年郑康成谓此年为成王之二十八年章子平编年通载谓成王在位四十七年今据竹书成王在位三十七年陟是汉志不谬也】










　　竹书统笺卷七
<史部,编年类,竹书统笺>
　　钦定四库全书
　　竹书统笺卷八
　　翰林院检讨徐文靖撰
　　康王【笺按周本纪成王崩太子钊立是为康王】
　　名钊【笺按顾命曰王崩太保命仲桓南宫毛俾爰齐侯吕伋以二千戈虎贲百人逆子钊于南门之外延入翼室恤宅宗蔡传曰逆太子钊于路寝门外引入路寝翼室为忧居宗主也】
　　元年甲戌春正月王即位命冢宰召康公总百官【笺按书顾命乃同召太保奭孔传曰冢宰第一召公领之郑注周礼曰百官总焉则谓之冢贾氏疏案经司书职曰掌六典八法八则之贰以诏王及冢宰是贰王事总众职而称冢也宰夫职曰乗其财用之出入凡失财用物辟名者以官刑诏冢宰而诛之是总众官诛赏而称冢也又司防职曰以周知四国之治以诏王及冢宰废置是总四国之治而称冢也】
　　诸侯朝于丰宫【笺按左传曰康有丰宫之朝杜预曰酆在始平鄠县东有灵台康王于是朝诸侯括地志丰宫周文王宫也在雍州鄠县东三十五里】
　　三年定乐歌【笺按定乐歌如周礼大司乐曰奏黄钟歌大吕以祀天神奏太蔟歌应钟以祀地示奏夷则歌小吕以享先妣奏无射歌夹钟以享先祖是也又周颂序曰歌清庙以祀文王歌天作以祀先王先公歌执竞以祀武王歌思文祀后稷以配天歌昊天有成命以郊祀天地如此类者必皆其所先定耳】
　　吉禘于先王【笺按闵公二年夏五月乙酉吉禘于庄公杜注三年丧毕致新死者之主于庙庙之逺祖当迁入祧因是大祭以审昭穆谓之禘是康王三年吉禘以三年丧毕即吉而行禘也】
　　申戒农官告于庙【笺按诗序曰臣工诸侯助祭遣于庙也其诗曰嗟嗟保介维莫之春亦又何求如何新畬朱子曰此戒农官之诗保介农官之副也疑即为康王申戒农官而告于庙之诗也】
　　六年齐太公薨【笺按纣三十一年文王得吕尚以为师至是凡六十六年而薨皇览曰吕尚冢在临淄县城南去县十余里】
　　九年唐迁于晋作宫而美王使人让之【笺按郡国志太原晋阳本唐国有龙山晋水所出地理通释曰叔虞封唐子燮为晋侯徙居晋水傍在并州晋阳县北二里国都城记云唐叔虞之子夑父徙居晋水傍改曰晋侯襄公三十一年传子产相郑如晋曰文公之为盟主也宫室卑庳无观台榭殆亦有鉴于此耶】
　　十二年夏六月壬申王如丰锡毕公命【笺按左传毕文之昭也郡县志毕原在京兆府万年县西南二十八里葢即毕公髙之所封也书叙曰康王命作册毕分居里成周郊作毕命唐孔氏疏曰汉初不得此篇有伪作其书以代之者汉书律歴志云康王十二年六月戊辰朔三日庚午故毕命丰刑曰惟十有二年六月庚午胐王命作防书丰刑亦不知丰刑何所道也余按成王十九年黜丰侯三礼图説曰丰侯以酒亡国所言丰刑或此也又按郑志答赵商曰周公左召公右兼师保故成王周官称三公为太师太傅太保若然太傅者毕公为之兼世子之官故称太傅是以文王世子云太傅在前少傅在后此锡命毕公当亦由太傅为冢宰也】
　　秋毛懿公薨【笺按周书克殷解武王入商毛叔郑奉明水即毛懿公也】
　　十一年锡齐侯伋命【笺按齐太公世家太公之卒百有余年子丁公吕伋立徐广曰伋一作及按周公諡法述义不克曰丁】
　　王南巡狩至九江庐山【笺按汉志豫章雩都县湖汉水东至彭泽入江彭泽县禹贡彭蠡泽在西鄱阳县鄱水余汗县余水艾县修水新淦淦水南城盱水建城蜀水宜春南水皆入湖汉太康地记曰刘歆云湖汉等九水入彭蠡因言九江太史公曰余尝登庐山观禹疏九江地理志庐江寻阳县禹贡九江在南东合为大江论语注蔡大也禹贡九江纳锡大史记防传庐江郡常嵗时生长尺二寸者输太卜官路史蕲春江中有蔡山在广济县大纳锡故曰蔡髙崇文传有蔡山罗苹云蕲水县北蕲水寻阳旧治也则九江纳锡亦在庐江故孙放庐山赋曰寻阳郡南有庐山九江之镇也支昙谛庐山赋曰萦以三湖带以九江今据竹书康王南巡狩至九江庐山九江可移而庐山之九江不可移蔡仲黙以九江在洞庭未见此矣或又以禹贡九江孔殷属之荆州则九江应在洞庭殊不审汉至大别入江经先言江汉朝宗于海后言九江孔殷则九江在汉水入江之下矣导江东至于澧过九江至于东陵则沣水不在九江之数故先至沣而后乃过九江也蔡传以沣为九江之一又以东陵即巴陵殊不审澧自沣州东流至巴陵县北五里洞庭湖在县西南若澧水亦为九江亦在东陵经何以言至澧过九江然后至东陵乎郡国志江自寻阳分为九道地志庐江金兰西北有东陵乡当从之】
　　十九年鲁侯禽父薨【笺按十九年九误当作六皇甫谧曰伯禽以成王元年封四十六年康王十六年卒今据竹书成王三十七年陟加以康王十六年是封五十三年也鲁世家云伯禽卒子考公酋立四年卒立弟熙是为公公以康王二十一年筑茅阙门则从前尚有四年宜属考公伯禽之薨不得在康王十九年也】
　　二十一年鲁筑茅阙门【笺按鲁世家公筑茅阙门徐广曰茅一作第又作夷世本曰公徙鲁宋忠曰今鲁国又春秋定公元年秋九月立宫杜预曰公伯禽子也其庙已毁季氏祷而立其宫书以讥之搜神记曰定公元年有九蛇绕柱占以为九世庙不祀乃立宫又汉志公二十四年正月丙午朔旦冬至殷歴以为丁酉据竹书则公六年卒史记鲁世家亦云六年无二十四葢汉志误也】
　　二十四年召康公薨【笺按应劭风俗通召康公与周同姓武王灭纣封召公于燕成王时入据三公出为二伯自陜以西召公主之当农桑之时重为所烦劳不舍乡亭止于棠树之下聴讼决狱各得其所寿百九十余乃卒】
　　二十六年秋九月己未王陟
　　昭王【笺按周本纪康王崩太子瑕立是为昭王】
　　名假【假他本多作瑕】
　　元年庚子春正月王即位
　　复设象魏【笺按周礼太宰之职正月县治象之法于象魏使万民观治象郑司农云象魏阙也贾公彦曰周公谓之象魏雉门之外两观阙髙魏魏然今据竹书成王二十一年除治象至昭王元年凡四十有四年而复设象魏故史记三代世表谓成康刑错四十余年又按此正月周十一月建子之月也周礼小宰正嵗帅治官之属而观治象之法郑注曰正嵗谓夏之正月是周时兼用夏正以正嵗别之】
　　六年王锡郇伯命【笺按周书王防解唐叔荀叔周公在左诗曹风下泉四国有王郇伯劳之郑笺云郇侯文王之子为州伯僖二十四年左传郇文之昭也水经注洓水又西迳郇城诗云郇伯劳之葢其故国也服防曰郇国在解县东一统志郇城在平阳府猗氏县】
　　冬十二月桃李华【笺按汉书五行传僖公三十三年十二月李梅实刘向以为周十二月今十月也李梅当剥落今反华实近草妖也】
　　十四年夏四月恒星不见【笺按春秋庄七年夏四月辛卯夜恒星不见公羊传曰恒星者何列星也何休曰列星者天之常宿分守度诸侯之象周之四月夏之二月昏参伐狼注之宿当见参伐主斩艾立义狼主衡平也皆灭者法度废絶威仪陵迟之象注即柳也天官书柳为鸟注】
　　秋七月鲁人弑其君宰【笺按鲁世家公六年卒子幽公宰立幽公十四年幽公弟防杀幽公而自立是为魏公世本防作弗魏作微】
　　十六年伐楚涉汉遇大兕【笺按尔雅兕似牛郭注一角青色重千斤韦昭国语注兕似牛而青善触人楚防江乙説安陵君曰楚王游于云梦有狂兕车依轮而至亦是类也】
　　十九年春有星孛于紫微【笺按司马彪天文志曰紫宫天子之宫也客星犯谓之大丧宋书符瑞志彗孛紫微天下易主春秋文十四年有星孛入于北斗公羊曰孛彗星也昭十七年冬有星孛于大辰西及汉申须曰彗所以除旧布新也】
　　祭公辛伯从王伐楚【笺按韦昭曰蔡畿内之国周公之后左桓七年祭公来杜预曰祭公诸侯为天子三公者释例曰祭城在河南上有敖仓周公后所封也一统志祭城在郑州城东北一十五里周公第五子所封此祭公葢其后也汉志上党郡有长子县周史辛甲所封此辛伯葢其后也】
　　天大曀【笺按尔雅释天隂而风曰曀诗终风且曀不日有曀毛传隂而风曰曀】
　　雉皆震【笺按屈原天问曰昭后成游南土爰底厥利维何逢彼白雉朱子集注曰昭王南游至楚楚人凿其船而沉之白雉事无所见旧注谓周公时越裳氏尝献之昭王徳不能致而欲亲往逢迎之今据竹书昭王十九年伐楚涉汉天大曀雉皆震当是厥利维何逢彼雉也汲冢未出世不知有雉事遂譌为白雉耳】
　　丧六师于汉王陟【笺按僖四年左传昭王南征而不复君其问诸水滨杜氏曰昭王时汉非楚境故不受罪又按水经注沔水迳江夏云杜县东又束迳左桑昔周昭王南征船人胶舟以进之渡沔中流而没死董逌书跋曰叔防鼎铭二十有三年王在宗周王命叔防其曰王在宗周则知在幽王之前昭穆皆有二十三年则叔防作器葢在二王之世矣今据竹书昭王在位十有九年陟无二十三年岂彦逺未见此一统志昭王陵在登封县少室山阳城西谷】
　　穆王【笺按周本纪昭王南巡不返卒于江上立昭王子满是为穆王】
　　名满
　　元年己未春正月王即位
　　作昭宫【笺按昭宫穆王所作以祀昭王也陆佃禆雅曰贝大者如轮穆王得其殻悬于昭观即昭宫也】命辛伯余靡【笺按吕氏春秋曰周昭王亲将征荆蛮辛余靡长且多力为王右还反涉汉梁败王及祭公陨于汉中辛余靡振王北济反振祭公周乃侯之于西翟髙诱注引左传云昭王南征而不复孔仲达曰昭王为没于汉中辛余靡焉得振王北济也振王为虚诚如髙诱之注今据竹书穆王元年命辛伯余靡则辛伯未没于汉其振王北济又何疑焉又按左思蜀都赋起西音于促柱刘渊林注曰周昭王涉汉中流而陨其右辛游靡振王遂卒不复还周乃侯其子于西翟实为长公楚徙宅西河长公思故处始作西音见吕氏春秋是亦误也况吕氏于振王北济下云周乃侯之于西翟与纪年合而孔氏正义反以振王为虚者误也】
　　冬十月筑祈宫于南郑【笺按祈当作只穆天子传曰仲冬壬辰至櫐山之上乃奏广乐三日而终吉日丁酉天子入于南郑郭璞注曰今京兆郑县也纪年穆王元年筑只宫于南郑传所谓王是以获没于只宫者郑即汉京兆郑县一统志古郑城在华州郑县北称南郑者以郑在镐南也】
　　自武王至穆王享国百年穆王以下都于西郑【笺按书无逸言殷之三王及文王享国若干年者皆谓在位之年吕刑云王享国百年髦荒乃自其生年而数若谓武王至穆王享国百年则髦荒将何指乎顔师古谓穆王下无都西郑之事殊不知西郑南郑一也自镐京视之则郑在南自新郑视之则郑在西】
　　六年春徐子诞来朝锡命为伯【笺按后汉书穆王分东方诸侯命徐偃王主之偃王处潢池东地方五百里行仁义陆地而朝者三十六国太子贤曰水经注潢池一名汪水与泡水合至沛入泗自山阳以东海陵以北其地当之也括地志大徐城在泗州徐城县北三十里古之徐国也】
　　八年春北唐来宾献一骊马是生騄耳【笺按北唐戎国也周书王防解北唐戎以闾即此北唐也穆传曰天子之骏赤骥盗骊白义逾轮山子渠黄华骝緑耳郭注曰魏时鲜卑献千里马色白而两耳黄名曰黄耳亦此类耳】
　　九年筑春宫【附注王所居有郑宫春宫○笺按初学记曰郑宫春宫见纪年大约郑宫即只宫宫在南郑故因以名之王子年拾遗记曰穆王三十六年王东巡大骑之谷诣春霄宫集诸方士仙术之要所谓春宫者殆即此也】
　　十一年王命卿士祭公谋父【笺按书叙曰周公云殁王制将衰穆王因祭祖不豫询某守位作祭公又周书有祭公解王曰祖祭公次予小子防防在位昊天疾威予多时溥愆公其告予懿徳祭公稽首曰天子谋父疾维不瘳朕魂在于天孔晁曰祭公周公之后昭穆于穆王在祖列】
　　十二年毛公班共公利逢公固帅师从王伐犬戎【笺按穆传曰天子至于钘山之队东升于三道之隥命毛班逢固先至于周即此毛公班逢公固也又按共公利疑作井公穆传曰天子西征至于防人防栢絮且逆天子于智之　先豹皮十良马二六天子使井利受之又穆传曰天子大朝于燕然之山河水之阿乃命井利梁固聿将六师又天子北入于邴与井公博三日而决即井公利也郭注疑井公为贤人而隠邴故穆王就之游戏谬矣逢公逢伯陵后昭二十年传有逢伯陵杜注逢伯殷诸侯姜姓又按青州广固有逢城】
　　冬十月王北巡狩遂征犬戎【笺按山海经黄帝曽孙弄明生白犬白犬有牝牡是为犬戎白犬人名也周本纪穆王将征犬戎祭公谋父谏曰今自太毕伯士之终也犬戎氏以其职来王天子曰予必以不享征之且观之兵无乃废先王之勲而王几顿乎王遂征之得四狼四白鹿以归自是荒服者不至】
　　十三年春祭公帅师从王西征【笺按穆传曰天子西征河宗伯夭逆天子燕然之山劳用束帛加璧先白　天子使父受之郭注曰□公谋父传又曰仲夏庚寅天子西游乃宿于公饮天子酒乃歌板天之诗天子命歌南山有□此皆祭公从王西征之事也】
　　次于阳纡【笺按穆传曰天子西征鹜行至于阳纡之山河伯无夷之所都居是惟河宗氏又曰自宗周瀍水以西至于河宗之邦阳纡之山三千有四百里】
　　秋七月西戎来宾【笺按墨子曰周穆王征西戎西戎献昆吾之剑赤刃切玉如切泥孔丛子子顺对魏王曰周穆王大征西戎西戎献火浣之布】
　　徐戎侵洛【笺按后汉东夷传徐戎僭号乃率九夷以伐宗周西至河上据谷梁传注苞人民殴牛马曰侵左传有钟鼓曰伐无曰侵此侵洛当以下侵上而言洛谓洛邑也】
　　冬十月造父御王入于宗周【笺按穆传曰天子之御造父三百耿翛芍及传又曰癸酉天子命驾八骏之乗天子主车造父为御□为右次车之乗栢夭主车参伯为御奔戎为右天子乃遂东南翔行驰驱千里至于巨搜乙亥天子南征阳纡之东尾栢夭送天子至于防人天子五日休于澡泽之上以待六师之人戊午天子东征孟冬壬戌至于雷首癸亥天子南征升于髭之隥丙寅天子至于钘山之队癸酉天子命驾八骏之乗赤骥之驷造父为御　南征翔行迳絶翟道升于太行济于河驰驱千里遂入于宗周】
　　十四年王帅楚子伐徐戎克之【笺按博物志徐偃王仁义着闻欲舟行上国乃通沟江淮之间得朱弓矢以已得天瑞自称徐偃王穆王遣使至楚使伐之偃王仁不忍鬬害其民走死彭城武原县东山下百姓随之者万数因名其山为徐山又按史记索隠曰谯周云徐偃王与楚文王同时去周穆王逺矣言此事非实也今据周本纪由成王至穆王凡四代楚世家楚子熊绎与鲁公伯禽衞康叔子牟俱事成王绎生熊艾艾生熊防防生熊胜胜以弟熊杨为后亦四五代则穆王时之楚子当是熊胜熊杨何得疑为楚文王而云去穆王逺乎】
　　夏四月王畋于军丘【笺按穆传曰丁丑天子里圃田之路庚辰次于军丘以畋于薮阙】五月作范宫【笺按穆传曰甲寅天子作居范宫以观桑者郭璞曰范宫离宫之名也呉淑桑赋曰范宫周穆之游】
　　秋九月翟人侵毕【笺按穆传曰季秋宿于房毕人告戎曰陖翟来侵天子使孟悆如毕讨戎传又曰天子四日休于濩泽陖翟至赂良马百驷归毕之宝以诘其成陖子胡　东牡郭璞曰陖翟隗姓国胡名归毕之宝言翟前取此宝也诘犹责也成谓平也】
　　冬搜于萍泽【笺按萍当作苹穆传季冬丙辰天子筮猎苹泽其卦遇讼逢公占之曰讼之繇薮泽苍苍其中　宜其正公戎事则从祭祀则憙畋猎则获　饮逢公酒赐之骏马十六絺纻三十箧】
　　作虎牢【笺按穆传天子北入于邴至于台有虎在乎葭中七萃之士髙奔戎请生捕虎而献之天子命为之柙而畜之东虞是为虎牢又按东虞误当作东虢地理志河南成臯故虎牢或曰制师古引穆传天子畜之东虢号曰兽牢是当为东虢也春秋襄公二年遂城虎牢十年戌郑虎牢即此也】
　　十五年春正月留昆氏来宾【笺按穆传天子四日休于濩泽于是射鸟猎兽丁丑天子　雨乃至祭父自圃郑来谒留昆归玉百枚郭璞曰留昆国见纪年】
　　作重璧台【笺按穆传曰姬姓也盛栢之子也天子赐之上姬之长是曰盛门天子乃为为之台是曰重璧之台郭璞曰盛国名公羊曰成者何盛也盛也者为讳之盛讳戚同姓者今盛栢为姬姓之长上位在上也璧台言台状如垒璧】
　　冬王观于盐泽【附注一作王幸安邑观盐池非是○笺按穆传天子西絶钘隥乃遂西南至于盐郭注盐盐池今在河东解县杨佺期洛阳记曰河东盐池长七十里广七里】
　　十六年霍侯旧薨【笺按世本霍国真姓后周武王封弟于霍为姬姓襄十九年传晋女叔侯曰虞虢焦滑霍杨韩魏皆姬姓也地理通释曰霍姬姓文王子叔处所封在晋州霍邑县穆传霍侯旧告薨郭注曰今在平阳永安县西南有城】
　　王命造父封于赵【笺按赵世家赵之先有季胜生孟增幸于周成王是为宅臯狼其子衡父生造父穆王使造父御西巡狩而徐偃王反穆王驰归攻徐大破之乃赐造父以赵城正义曰晋州赵城县即造父邑也】
　　十七年王西征昆仑丘见西王母【笺按山海经海内昆仑之虚在西北郭璞曰言海内者明海外复有昆仑穆传曰吉日辛酉天子升于昆仑之丘以观黄帝之宫丁巳天子西征癸亥至于西王母之邦吉日甲子天子宾于西王母乙丑天子觞西王母于瑶池之上郭璞曰西王母如人虎齿蓬发戴胜善啸前汉地理志酒泉广至县有昆仑障金城临羌县有西王母石室仙海盐池一统志昆仑山在肃州衞城西南二百五十里南与甘州山连其巅峻极经夏积雪不消世呼雪山十六国春秋张骏酒泉太守马岌言酒泉南山即昆仑之丘也周穆王见西王母乐而忘归即谓此山有石室王母堂珠玑镂饰焕若神宫又按穆传曰天子饮于温山鸟人郭注引纪年曰穆王见西王母西王母止之曰有鸟人今本纪年无】
　　其年西王母来朝宾于昭宫【笺按胡元瑞笔樷曰山海经称西王母豹尾虎齿当是人类殊别考穆天子传天子宾于西王母西王母为天子谣天子执白珪元璧及献锦组百纯组三百纯西王母再拜受之则西王母服食言语并无所谓豹尾虎齿之象又按纪年一书舜九年西王母来朝穆王十四年西王母来朝宾于昭宫则西王母者一西方诸侯国耳其谓之王母不过如彡姐女真八百媳妇之类无论虎齿豹尾事属荒唐即如渊明诗王母怡妙顔粲然啓玉齿又岂足信乎哉】
　　秋八月迁戎于太原【笺按后汉西羌穆王西征犬戎获其五王遂迁戎于太原秦本纪庄襄王二年使防骜攻赵定太原三年攻赵榆次新城狼盂取三十七城四年王龁攻上党初置太原郡正义曰上党以北皆太原地即上三十七城也然则古太原地甚广穆传迁戎于太原夷王伐太原之戎至俞泉宣王时伐玁狁至太原皆此地也后人疑太原甚近又非必即戎翟盘踞之所皆泥于杜预左传注太原即晋阳耳】
　　王北征行流沙千里积羽千里【笺按山海经大荒之中有大泽千里羣鸟所解】征犬戎取其五王以东西征于青鸟所解【附注三危山○笺按山海经三危之山三青鸟居之郭注引竹书曰穆王西征至青鸟所解也】西征还履天下亿有九万里【笺按穆传天子大朝于宗周之庙乃里西土之数曰自宗周至于西北大旷原万四千里乃还南复至于阳纡七千里还归于周三千里各行兼数三万有五千里安得如约説亿有九万里乎】
　　十八年春正月王在只宫诸侯来朝【笺按在一作居穆王元年筑只宫于南郑穆传曰仲冬吉日丁酉天子入于南郑又曰吉日丁亥天子入于南郑葢以南郑有只宫在也穆王常居于只宫故诸侯来朝亦就只宫而朝也】
　　二十四年王命左史戎夫作记【笺按周书曰穆王思保位为难恐贻世羞欲自警悟作史记维正月王在成周昧爽召三公左史戎夫曰今夕朕寤遂事警予乃取遂事之要戒俾戎夫言之朔望以闻信不行义不立则哲士陵君政而生乱皮氏以亡謟谀日近方正日逺则邪人専国政禁而生乱华氏以亡好货财珍怪则邪人进邪人进则贤良日蔽而逺赏罚无位随财而行夏后氏以亡严兵而不仁者其臣慑其臣慑而不敢忠不敢忠则民不亲其吏刑始于亲逺者寒心殷商以亡乐専于君者权専于臣权専于臣则刑専于民君娯于乐臣争于权民尽于刑有虞氏以亡奉孤以専命者谋主必畏其威而疑其前事挟徳而责数日疏位均而争平林以亡大臣有锢职哗诛者危昔日质沙三卿朝而无礼君怒而久拘之哗而弗加诸卿谋变质沙以亡外内相间下挠其民民无所附三苗以亡弱小在强大之间存亡将由之则无天命矣不知命者死有夏之方兴也扈氏弱而不恭身死国亡嬖子两重者亡昔者义渠氏有两子异母皆重君疾大臣分党而争义渠以亡功大不赏者危昔平州之功大而不赏謟臣日赏贵功日怒而生变平州之君以走出召逺不亲者危昔有林氏召离戎之君而朝之至而不礼留而勿亲离戎逃而去之林氏诛之天下叛林氏昔者曲集之君伐智而専事强力而下贱其臣忠良皆伏愉州氏伐之君孤而无使曲集以亡昔者有巢氏有乱臣而贵任之以国假之以权擅国而主断君已而夺之臣怒而生变有巢以亡斧小不胜柯者亡昔有郐之君啬俭减爵损禄羣臣卑让上下不临后君小弱禁罚不行重氏伐之郐君以亡久空重位者危昔有共工自贤自以无臣久空大官下官交乱民无所附唐氏伐之共工以亡犯难争攘疑者死昔有林氏上衡氏争权林氏再战弗胜上衡氏伪义弗克俱身死国亡知能均而不亲并重事君者危昔有南氏有二臣贵宠力钧势敌竞进争权下争朋党君弗禁南氏以分昔有果氏好以新易故故者疾怨新故不和内争朋党隂事外权有果氏以亡爵重禄轻比　已不成者亡昔有毕程氏损禄增爵羣臣貌匮比而戾民毕程氏以亡好变故易常者亡昔阳氏之君自伐而好变事无故业官无定位民运于下阳氏以亡业刑而愎者危昔谷平之君愎纇无亲破国弗克业刑用国外内相援谷平以亡武不止者亡昔阪泉氏用兵无已谋战不休并兼无亲文无所立智士寒心徙居至于独鹿诸侯叛之阪泉以亡佷而无亲者亡昔者县宗之君佷而无聴执事不从宗职者疑大事羣臣解体国无立功县宗以亡昔者都贤鬼道废人事天谋臣不用防是从神巫用国哲士在外都以亡文武不行者亡昔西夏性仁非兵城郭不修武士无位惠而好赏屈而无以赏唐氏伐之城郭不守武士不用西夏以亡美女破国昔者续阳强力四征重丘遗之美女续阳之君悦之荧惑不治大臣争权逺近不相听国分为二宫室破国昔者有洛氏宫室无常池囿广大工巧日进以后更前民不得休农失其时饥馑无食成汤伐之有洛以亡】
　　三十五年荆人入徐【笺按罗泌曰自若木至偃王三十二世为周所灭后封其子宗为徐子按徐亡于穆王十四年至是仅二十一年而荆人入徐正徐子宗绍封之时也】
　　毛伯迁帅师败荆人于泲【笺按穆王十二年毛公班从伐犬戎迁当是班之子又按泲即济衞诗作泲】
　　三十七年大起九师【笺按周礼大司马凡制军万有二千五百人为军二千五百人为师则九师当二万二千五百人大雅常武曰整我六师以修我戎文王曰周王于迈六师及之皆无过六师而已此则六师之外又益一半故曰大起九师也汉郑氏以六师即六军恐非】
　　东至于九江【笺按康王十六年王南巡狩至九江庐山史记淮南王传伍被曰结九江之浦絶豫章之口正义曰即彭蠡湖口北流入大江者汉志曰庐江郡寻阳禹贡九江在南则九江不在洞庭明矣竹书云穆王大起九师东至于九江亦即是庐山寻阳之九江也】
　　架鼋鼍以为梁【笺按初学记引纪年曰周穆王至于九江叱鼋鼍以为梁郭璞山海经序曰穆王驾八骏之乗周歴四荒西燕王母之庐南轹鼋鼍之梁离骚经麾蛟龙使梁津兮王逸注似周穆王之越海叱鼋鼍以为梁也庾信徴调曲浮鼋则东海可厉葢谓此也又按魏畧曰北方有槖离之国其王侍婢云有气如鸡子来下因有身生子东明善射王恐夺其国欲杀之东明走南至奄水以弓击水鱼鼈浮为桥得渡与后汉夫余传同但奄水作淹防水槖离作索离又隋书髙丽传曰朱防弃夫余南走遇一大水深不可越于是鱼鼈积而成桥遂渡则穆王架鼋鼍为梁容或有之】
　　遂伐越至于纡【笺按穆王伐越非必即禹后之越如史记呉起列传南平百越南越列传使和集百越其大起九师岂仅以禹后之一越哉伐至于纡纡当为越之地名楚世家熊渠伐庸杨粤索隠曰有本作杨雩音吁地名也雩即纡矣】
　　荆人来贡【笺按三十五年毛伯迁败荆人于泲故荆人畏伐而来贡也】
　　三十九年王防诸侯于涂山【笺按昭四年传椒举曰穆有涂山之防杜注周穆王防诸侯于涂山涂山在寿春东北】
　　四十五年鲁侯防薨【笺按鲁世家防杀幽公而自立是为魏公在位五十年卒汉志作茀师古曰防古沸字也世本防作弗魏作微】
　　五十一年作吕刑【笺按书叙曰吕命穆王训夏赎刑作吕刑马端临曰吕刑一书蔡氏谓舜典赎刑施于官府学校耳五刑未尝赎也穆王赎及大辟葢巡游无度财匮民劳为此一切敛财之计夫子録之葢以示戒愚以为未然熟读此书哀矜恻怛之意千载之下犹使人感动且拳拳乎富货之戒则其不为敛财设也审矣鬻狱末世暴君汚吏之所为而谓穆王为之夫子取之乎且其所谓赎之意自有在学者惟不详考之耳其曰墨辟疑赦其罚百锾葢谓犯墨法之中疑其可赦者不遽赦之而姑取其百锾以示罚耳继之曰阅实其罪葢言罪之无疑则刑可疑则赎皆当阅其实也其所谓疑者何也葢唐虞之世刑法简是以赎金之法止及鞭朴至于周而文繁俗弊矣五刑之属至于三千若一按之法而刑之则举足触穽矣是以穆王哀之而五刑之疑各以赎论姑以大辟言之夫所犯至死而听其赎金以免诚不可矣然大辟之赎二百岂无疑赦而在可赎之列者如汉世将帅出师失期之类于法皆死而赎为庶人亦其遗意也或曰罪疑则降等施刑可矣何必赎乎曰古之议疑罪者降等一法也罚赎亦一法也虞书罪疑惟轻此书上下比罪上刑适轻下服降等法也虞书金作赎刑此书五刑之赎罚赎法也固并行而不悖也又按徐锴曰书金作赎刑古赎皆用铜汉始用黄金少其斤两】
　　命甫侯于丰【笺按孝经引书作甫刑孔氏书传曰后为甫侯故称甫刑正义曰传称后为甫侯者以大雅嵩髙之篇宣王之诗生甫及申之水为平王之诗不与我戌甫明子孙改封为甫侯今据竹书则穆王时命为甫侯矣一统志穆王时吕侯言于王徙下蔡作修刑辟命曰甫刑】
　　五十五年王陟于只宫【笺按昭十二年楚右尹子革曰昔穆王欲肆其心周行天下将皆必有车辙马迹焉祭公谋父作祈招之诗以谏王王是以获没于只宫杜注祈父周司马世掌甲兵之职招其名祭公方谏游行故指司马官而言梁萧绮拾遗録曰楚令尹子革有言曰昔穆王欲肆心周行使天下皆有车辙马迹名山大川肆登跻之极殊乡异俗莫不膜拜稽颖东升巨人之台西寓王母之堂南渡鼋鼍之梁北经积羽之地觞瑶池而赋诗期井伯而陆博勒石轩辕之丘纪迹圗之上自开辟以来载籍所纪未有若此神异者也】
　　共王【笺按周本纪穆王立五十五年崩子共王繄扈立】
　　名繄扈【笺按世本作伊扈】
　　元年甲寅春正月王即位
　　四年王师灭密【笺按国语曰共王游于泾上密康公从有三女奔之其母曰必致之王夫女三为粲粲美之物也众以美物归女而何徳以堪之康公弗献一年王灭密汉志安定隂密县】
　　九年春正月丁亥王使内史良锡毛伯迁命【笺按广川书跋有毛伯敦皇祐中长安民得于渭上其铭曰毛伯内门立中庭右祝王呼内史册命王曰昔先王既命汝作邑今唯乱商乃命锡今据竹书共王九年春使内史良锡毛伯迁命古迁字小篆作□刘原父以为毛叔郑董逌以许慎顾野王书有□字吕忱以□为周人名省作亦犹迁省作迁也竹书康王十九年毛懿公薨穆王十二年有毛公班从伐犬戎三十七年毛伯迁败荆人于泲迁当是毛班子至是乃锡命为二伯也】
　　十二年王陟
　　懿王【笺按周本纪共王崩子懿王囏立】
　　名坚【笺按史记作囏】
　　元年丙寅春正月王即位
　　天再旦于郑【笺按石氏曰日再出为渗光其国有兵开元占经曰竹书懿王元年天再啓于郑郑当是京兆郑县今西安府华州也在府城东二百里有古郑城在城北一统志周时郑桓公始封此其地亦名咸林或作棫林字近而譌也又按呉淑天赋曰惊郑国之再旦注引竹书纪年曰懿王元年天再旦于郑据宣王二十二年始锡王子多父命其后为郑桓公乃始为郑国则再旦于郑者京兆郑县也穆天子传屡言王入于南郑是也齐地记曰古者有日夜出于东莱故莱子立城以不夜为名又汉殇帝延平一年天一夕再启亦是类也】
　　七年西戎侵镐【笺按诗六月侵镐及方至于泾阳毛传曰镐也方也皆北方地名则此非镐京也一统志泾阳故城在平凉府界汉初属安定郡】
　　十三年翟人侵岐【笺按左传詹桓伯曰魏骀芮毕岐吾西土也汉匈奴传曰懿王时王室遂衰戎狄交侵暴虐中国是也】
　　十五年王自宗周迁于槐里【笺按宗周镐京也宋曰懿王自镐徙都犬丘水经注曰渭水又东迳槐里县故城南县故犬丘邑也周赧王都之秦以为废丘汉髙祖三年改曰槐里今据竹书旧名槐里矣周既自镐京迁此岂有天子之所都而不改犬丘之名乎又郦注赧王当作懿王括地志犬丘故城一名废丘在雍州始平县东南十里即周懿王所都地理通释秦纪非子居犬丘周孝王分土为附庸邑之秦庄公居其故西犬丘即此也】
　　十七年鲁厉公擢薨【笺按鲁世家魏公卒子厉公擢立厉公三十七年卒鲁人立其弟具是为献公擢世本作翟】
　　二十一年虢公帅师北伐犬戎败逋【笺按汉匈奴传曰懿王时戎狄交侵诗人疾而歌之曰靡室靡家玁狁之故岂不日戒玁狁孔急当是见有戎难重歌采薇之诗耳不然采薇小雅之正岂始于懿哉】
　　二十五年王陟
　　懿王之时兴居无节号令不时挈壶氏不能共其职诸侯于是携徳【笺按周礼挈壶氏掌县壶以水火守之分以日夜注曰县壶以为漏分以日夜者异昼夜漏也又按齐风序东方未明刺无节也朝廷兴居无节号令不时挈壶氏不能掌其职焉沈氏附注本此】
　　孝王【笺按周本纪懿王崩共王弟辟方立是为孝王】
　　名辟方
　　元年辛卯春正月王即位
　　命申侯伐西戎【笺按秦本纪申侯言于孝王曰昔我先郦山之女为戎胥轩妻生仲潏以亲故归周保西垂西垂以其故和睦则孝王以伐西戎命申侯者此也】
　　五年西戎来献马【笺按西戎献马马渐蕃而非子以牧马起其祸实始于此】
　　七年冬大雨电江汉水【附注江汉水是年厉王生】
　　八年初牧马于汧渭【笺按秦本纪非子居犬丘好马及畜善养之犬丘人言之周孝王孝王召使主马于汧渭之间马大蕃息孝王于是分土为附庸邑之秦又按地理志扶风汧县呉山在西古文以为汧山雍州山北有蒲谷乡中谷雍州蒲薮汧水出西北入渭】
　　九年王陟
　　夷王【笺按周本纪孝王崩诸侯复立懿王太子燮是为夷王】
　　名燮
　　元年庚子春正月王即位【笺按郊特牲云觐礼天子不下堂而见诸侯至夷王为诸侯所共立因加礼焉于是始下堂见诸侯觐礼废】
　　二年蜀人吕人来献琼玉【笺按周礼玉人共王之服玉佩玉珠玉内府掌受九贡九赋九功之货贿凡四方之币献之金玉齿革良货贿入焉郑注诸侯朝聘所献国珍也逸论语曰琼赤玉也説文亦以为赤玉据齐风着诗尚之以琼华乎而郑笺曰人君以玉为琼华正义曰琼是玉之美名华谓色有光华】
　　宾于河用介圭【笺按夏帝芒元年以珪宾于河是古有是礼也介圭大圭也尺有二寸曰介圭】
　　三年王致诸侯烹齐哀公于鼎【笺按齐世家癸公卒子哀公不辰立哀公时纪侯谮之周周烹哀公徐广曰周夷王宋曰哀公荒淫田游史作还诗以刺之也又哀公不辰世本作不臣周本纪正义引纪年云夷王三年致诸侯翦齐哀公昴与今本异】
　　六年王猎于社林获犀牛一以归【笺按郭璞曰犀形似牛猪头大腹痹脚黑色三角一在顶上一在额上一在鼻上鼻上者即食角也亦有一角者李东璧曰犀凡三种山犀水犀有鼻额二角兕犀止有一角在顶郭云三角传讹也又按鲁世家厉公擢卒献公具立献公三十二年卒是当卒于是年纪年不载阙文也】
　　七年虢公帅师伐太原之戎至于俞泉获马千匹【笺按后汉西羌传亦引至于俞泉获马千匹通鉴注俞泉地名在太原府城西北】
　　冬雨雹大如砺【笺按京房曰凡雹过大人君恶闻其过也】
　　楚子熊渠伐庸至于鄂【笺按楚世家当周夷王之时王室微诸侯或不朝相伐熊渠甚得江汉间民和乃兴兵伐庸杨粤至于鄂杜预曰庸今上庸县刘伯庄曰鄂地名在楚之西一统志鄂王城在武昌县西南二里即楚熊渠之子封国城也广川书跋曰春秋时楚本熊穴后世以熊为号】
　　八年王有疾诸侯祈于山川【笺按左传曰至于夷王王愆于厥躬诸侯莫不奔走期望以祈王身杜预春秋释例曰古人有祭事无祈祷禳禬则有之今据夷王八年王有疾诸侯祈予山川则是祈祷之事自夷王始也又按书金縢曰以旦代某之身周礼甸师职丧事代王受灾魏鹤山曰代王受灾乃是灾祸之来欲代王受之即今人不自殒防之义】
　　王陟
　　厉王【笺按周本纪夷王崩子厉王胡立】
　　名胡【附注居彘有汾水焉故又曰汾王】
　　元年戊申春正月王即位
　　作夷宫命卿士荣夷公落【笺按夷宫厉王所作奉父夷王之宫周语厉王説荣夷公芮良夫曰夫荣公好専利而不知大难荣公若用周必败既荣公为卿士诸侯不享又按尔雅曰落始也郑氏诗笺曰歌斯干之诗以落之是也】
　　楚人来献龟贝【笺按易曰十朋之龟大寳也苏林曰两贝为朋汉书食货志元岠冉长尺二寸直二千一百六十为大贝十朋公九寸直五百为壮贝十朋侯七寸以上直三百为幺贝十朋子五寸以上直百为小贝十朋是也楚世家当夷王之时熊渠甚得江汉间民和乃立其三子为王皆在江上楚蛮之地及厉王之时暴虐熊渠畏其伐楚亦去其王则此来献贝者葢即是熊渠也】
　　三年淮夷侵洛王命虢公长父伐之不克【笺按洛即洛邑也吕氏春秋曰厉王染于虢公长父荣夷终髙诱曰虢荣厉王二卿士又按虢一作郭荀子成相篇孰公长父之难厉王流于彘杨倞注孰或为郭又按髙诱国防注郭古虢字也】
　　齐献公山薨【笺按齐世家周烹哀公而立其弟静是为胡公当夷王之时哀公之同母少弟乃与其党帅营丘人袭攻杀胡公而自立是为献公九年卒子武公寿立】
　　六年楚子延卒【笺按楚世家熊渠卒子熊挚红立挚红卒其弟弑而代立曰熊延谯周古史考云熊渠卒子熊翔立卒长子挚有疾少子熊延立宋均注乐纬云熊渠嫡嗣曰熊挚有恶疾不得为后别居于防似熊延无弑兄而代立之事疑史误也】
　　八年初监谤【笺按周语曰厉王虐国人谤王召公告王曰民不堪命矣王怒得衞巫使监谤者以告则杀之国人莫敢言道路以目王喜告召公曰吾能弭谤矣乃不敢言】
　　芮伯良夫戒百官于朝【笺按周书曰芮伯稽古作训纳王于善暨执政小臣咸省厥躬作芮良夫解曰今尔执政小子惟以贪谀为事不勤徳以备难下民胥怨财单竭手足靡措弗堪戴上不其乱而以予小臣良夫观天下有土之君厥徳不逺罔有代徳时为王之患斯惟国人呜呼惟尔执政朋友小子其惟改尔心改尔行克忧往愆以保尔居地理志平翊临晋有芮乡故芮国左传骀芮毕岐吾西土当即是芮伯之故封也又按一统志处州宣平县西十五里有三真君祠周厉王时三谏臣唐宏葛雍周武以屡谏不用逺遯于此姑存以备考】
　　十一年西戎入于犬丘【笺按秦本纪周厉王无道诸侯或叛之西戎反王室灭大骆犬丘之族】
　　十二年王亡奔彘【笺按昭二十六年传至于厉王王心戾虐万民弗忍居王于彘韦昭曰彘晋地汉为县属河东郡今曰永安】
　　国人围王宫执召穆公之子杀之【笺按左传服防注召穆公召康公十六世孙周本纪厉王太子静匿召公家国人闻之乃围之召公乃以其子代王太子太子尧得脱一统志凤翔县春秋时为故雍本召穆公之采邑】
　　十三年王在彘共伯和摄行天子事【附注号曰共和○笺按鲁连子曰衞州共城县本周共伯之国也共伯名和好行仁义诸侯贤之周厉王无道国人作难王奔于彘诸侯奉和以行天子事号曰共和史迁以为周召二公行政号共和非实録也又按徐广曰自共和元年歳在庚申讫敬王四十三年凡三百六十五年共和在春秋前一百一十九年刘恕作资治通鉴外纪起共和庚申至威烈王二十二年丁丑四百三十八年今据竹书厉王元年戊申则十三年为共和元在庚申】
　　十四年玁狁侵宗周西鄙【笺按稽古録以是年为共和元年汉霍去病传注服防曰荤允尧时曰熏鬻周曰玁狁秦曰匈奴宗周镐京也】
　　召穆公帅师追荆蛮至于洛【笺按诗序曰瞻彼洛矣刺幽王也其诗曰瞻彼洛矣维水泱泱君子至止福禄如茨韎韐有奭以作六师毛传曰韎韐所以代韠也天子六军疑当日召公帅师至洛国人美之而作是诗葢当为厉王时诗洛亦是东都之洛孔疏以洛为漆沮非是竹书幽王六年王命伯士帅师伐六济之戎王师败逋尚且书之何得有帅师追荆蛮至洛而纪年于幽王时不一书乎】
　　十六年蔡武侯薨【笺按蔡世家武侯时厉王失国武侯卒子夷侯立】
　　楚子勇卒【笺按楚世家熊勇六年厉王出奔彘熊勇十年卒】
　　十九年曹夷伯薨【笺按曹世家夷伯喜立二十三年厉王奔彘三十年卒】
　　二十一年大旱【笺按春秋僖公二十一年夏大旱杜氏曰雩不获雨故书旱自夏及秋五稼皆不收是以五谷不收为大旱也】
　　陈幽公薨【笺按陈世家幽公宁十二年厉王奔彘二十三年幽公卒】
　　二十三年大旱
　　宋僖公薨【笺按宋世家厘公举十七年厉王奔彘二十八年厘公卒】
　　二十四年大旱
　　杞武公卒【笺按杞世家杞谋娶公当周厉王时生武公武公立四十七年卒今据竹书武公薨厉王二十四年安得其父当厉王时乃生武公乎史误】
　　二十五年大旱
　　楚子严卒【笺按楚世家熊勇卒弟熊严为后十年卒据竹书当是七年史误】
　　二十六年大旱【笺按诗序曰雨无正大夫刺幽王也郑笺曰当为刺厉王诗宗周既灭靡所止戾宗周镐京也王流于彘无所安定也今据竹书厉王流彘以后二十二年至二十六年嵗皆大旱故其诗曰降丧饥馑斩伐四国又曰戎成不退饥成不遂正大夫作雨无之诗以刺之正厉王洊旱时也子贡诗传曰王室播迁大夫御之臣赋雨无其极申培诗説曰雨无其极大夫有不忠于王室者御之臣闵之而作刘元成曰尝读韩诗有雨无极篇比毛诗篇首多雨无其极伤我稼穑八字则正厉王居彘连年大旱时诗也若幽王即位日食日晕震电陨霜一一书之岂连年大旱而不书乎郑笺以为刺厉王是也】
　　王陟于彘【笺按厉王居彘十五年】
　　周定公召穆公立太子靖为王【笺按周本纪共和十四年王死于彘太子静长于召公家二相乃共立之为王是为宣王】
　　共伯和归其国【笺按吕氏春秋慎人篇许由虞乎颍阳共伯得乎共首髙诱曰共国伯爵也弃其国隠于共首山而得其志也不知出何书也时竹书未出故诱亦不知也】
　　遂大雨
　　大旱既久庐舍俱焚防汾王崩【笺按厉王居彘彘有汾水故亦称汾王诗韩侯娶妻汾王之甥是也】卜于太阳兆曰厉王为祟周公召公乃立太子靖共和遂归国和有至徳尊之不喜废之不怒逍遥得意于共山之首【笺按庄子子贡曰古之得道者穷亦乐通亦乐所乐非穷通也故许由娯于颍阳而共伯得乎共首司马彪注曰共伯名和修则双名也】












　　竹书统笺卷八
　　钦定四库全书
　　竹书统笺卷九
　　翰林院检讨徐文靖撰
　　宣王【笺按周本纪厉王死于彘宣王即位】
　　名靖
　　元年甲戌春正月王即位周定公召穆公辅政【笺按周本纪宣王即位二相辅之修政法文武成康之遗风诸侯复宗周僖公二十四年传注曰召穆公周卿士名虎扶风雍县东南有召亭】
　　复田赋【笺按周礼大司马凡令赋以地与民制之上地食者参之二其民可用者家三人中地食者半其民可用者二家五人下地食者参之一其民可用者家二人令邦国之赋亦以地之美恶民之众寡为制郑司农曰上地谓肥美田也注曰赋给军用者也周自厉王奔彘田赋废弛宣王即位而复之】
　　作戎车【笺按小雅戎车既饬郑笺曰戎车革辂之等也其等有五孔疏曰春官掌王之五路革路以即戎故知戎车革路之等也汉志天子畿方千里提封百万井定出赋三十四万井戎车四万匹兵车万乗王明斋曰以王畿千里居民之数计之为田一千六百同每同除山泽邑居沟渠道路等三分之一为六千四百井每井以上中下三等一易再易计之一夫耕二夫之地实止四家以可任者三人至二人计之每井十人故每同二万五千余家可任者六万四千人出车百乗徒万人每五家而出二人可任者六人而用其一也是千里之地合有四千万家为车十六万乗矣】
　　燕惠侯薨【笺按燕世家厉王在彘十五年燕惠侯卒竹书在宣王元年】
　　二年锡太师皇父司马休父命【笺按诗序曰白驹刺宣王也笺曰刺其不能留贤也其诗曰尔公尔侯逸豫无期正以命太师尹氏皇父为三公故贤者欲去之也楚语重黎氏世叙天地程伯休父其后也当宣王时失其官守而为司马氏韦昭曰谓失天地之官而以诸侯为大司马郡国志河南洛阳有上程聚古程伯休父之国也闗中更有程地帝王世记曰文王居程徙都丰故此加为上程】
　　鲁慎公薨【笺按慎史记作真鲁世家献公三十二年卒子真公濞立真公十四年厉王奔彘二十九年宣王即位三十年真公卒子武公敖立】
　　曹公子苏弑其君幽伯疆【笺按曹世家幽伯疆九年弟苏杀幽伯代立是为戴伯戴伯元年周宣王立已三年】
　　三年王命大夫仲伐西戎【笺按宣王时秦仲为西垂大夫水经注秦水出大陇山秦谷歴三泉合成一水而歴秦川川有秦亭秦仲所封也郑语史伯曰秦仲齐侯姜嬴之儁也且大其将兴乎韦昭曰秦仲嬴姓附庸秦公伯之子诗序曰车辚美秦仲大有车马其诗曰有车辚辚有马白颠小戎美襄公备兵甲讨西戎其诗曰小戎俴收五楘良辀王氏维祯曰秦仲诛西戎即小戎之诗是也朱子乃属之襄公误矣】
　　齐武公寿薨【笺按齐世家武公寿九年厉王奔彘二十四年宣王立二十六年武公卒】四年王命蹶父如韩韩侯来朝【笺按左传曰韩武之穆也诗序曰韩奕美宣王也能锡命诸侯其诗曰蹶父孔武靡国不到为韩姞相攸莫如韩乐蹶父如韩之事也诗又曰韩侯入觐以其介圭入觐于王韩侯来朝之事也】
　　五年夏六月尹吉甫帅师伐玁狁至于太原【笺按诗序曰六月宣王北伐也其诗曰薄伐玁狁至于太原文武吉甫万邦为宪汉书陈汤传刘向上疏曰吉甫之归周厚赐之是其事也又按太原即泾阳后魏于此置原州非左传杜注所谓太原即晋阳也一统志尹吉甫宅在郧阳府房县城南门外】
　　秋八月方叔帅师伐荆蛮【笺按诗序曰采芑宣王南征也其诗曰蠢尔蛮荆大邦为雠方叔元老克壮其犹是其事也】
　　六年召穆公帅师伐淮夷【笺按诗序曰江汉尹吉甫美宣王也能兴衰拨乱命召公平淮夷其诗曰淮夷来铺王命召虎是其事也僖公二十四年传召穆公思周徳之不类杜注召采地扶风雍县东南有召亭】
　　王帅师伐徐戎【笺按诗序曰常武召穆公美宣王也其诗曰南仲太祖太师皇父整我六师以修我戎又曰王谓尹氏命程伯休父率彼淮浦省此徐土是其事也】
　　皇父休父从王伐徐戎次于淮【笺按诗钟鼓序曰刺幽王也欧阳永叔谓诗书史记皆无幽王东巡之事又自成王时淮夷不为周臣宣王时遣将征之亦不自往幽王何得作乐于淮上然则诗所云钟鼓淮上果属何代之王也今据竹书宣王六年王帅师伐徐戎皇父休父从王次于淮则作乐于淮上者葢宣王也欧公谓宣王未尝至淮非也】
　　王归　　　　　　【自】伐徐锡召穆公命【笺按常武之诗曰徐方不回王曰旋归是王归自伐徐之事也江汉之诗曰王命召虎来旬来宣文武受命召公维翰是其锡命之事也】
　　西戎杀秦仲【笺按秦本纪秦仲立二十三年死于戎有子五人其长者曰庄公宣王乃召庄公昆弟五人与兵七千使伐西戎破之于是复子秦仲后及其先大骆大邱并有之为西垂大夫】
　　楚子霜卒【笺按楚世家熊霜元年周宣王初立熊霜六年卒】
　　七年王锡申伯命【笺按诗序崧髙尹吉甫美宣王也天下复平能建国亲诸侯褒赏申伯焉其诗曰王命申伯式是南邦因是谢人以作尔庸是其事也韦昭曰谢申伯之都今在南阳潜夫论曰申在宛北序山之下路史曰序即谢也】
　　王命樊侯仲山甫城齐【笺按诗序烝民尹吉甫美宣王也其诗曰王命仲山甫城彼东方毛传曰樊穆仲也东方齐也古者诸侯之居逼隘则王者迁邑而定其居葢去薄姑而迁于临淄也孔疏曰以为宣王之时始迁临淄齐世家周夷王之时哀公之同母少弟山杀胡公而立是为献公因徙薄姑都治临淄史记之文事多疏畧又按晋语仓葛曰阳人有樊仲之官守服防曰阳城樊仲山甫所居故名阳樊韦昭曰仲山甫王卿士食采于樊朱子诗集传曰仲山甫樊侯之字也杜预曰野王西南有樊城路史曰阳樊在济源县东南三十八里其后出为樊侯而城齐故兖有樊城也括地志汉樊县城在兖州瑕丘县西南三十五里当是仲山甫城齐时所筑也今据竹书献公在位九年卒当周厉王之六年子武公立宣王四年卒子厉公立是山甫城齐当齐厉公之三年不得云献公】
　　八年初考室【笺按诗序斯干宣王考室也郑笺曰考成也宣王筑宫庙羣寝既成而衅之歌斯干之诗以落之此之谓成室仪礼下管新宫笙入三成葢即此诗也】
　　鲁武公来朝锡鲁世子戏命【笺按周语鲁武公以括与戏见王王立戏樊仲山甫谏曰不可立也夫下事上少事长所以为顺也今天子立诸侯而建其少是教逆也若鲁从之而诸侯效之王命将有所壅若不从而诛之是自诛王命也是事也诛亦失不诛亦失天子其图之王卒立之】
　　九年王防诸侯于东都遂狩于甫【笺按诗序车攻宣王复古也宣王能内修政事外攘夷狄复文武之竟土脩车马备器械复防诸侯于东都因田猎而选车徒马其诗曰四牡厐厐驾言徂东又曰东有圃草驾言行狩是其事也郑笺曰东都王城也圃草圃田之草也郑有圃田孔疏曰宣王之时未有郑国圃田在东都畿内故宣王得往田焉今按穆传曰庚午天子饮于洧上乃遣祭父如圃郑用致诸侯丁丑天子里圃田之路东至于房西至于　邱则是宣王前已先名圃郑矣】
　　十二年鲁武公薨【笺按汉律厯志武公敖即位二年子懿公被立史记鲁世家武公九年春与长子括少子戏西朝周宣王夏武公归而卒今据竹书武公朝周在宣王八年卒于宣王十二年史记及汉志皆误】
　　齐人弑其君厉公无忌立公子赤【笺按齐世家厉公暴虐故胡公子复入齐齐人欲立之乃与攻杀厉公胡公子亦战死齐人乃立厉公子赤为君而诛杀厉公者七十人按年表宣王十三年为齐文公赤元年】
　　十五年衞厘侯薨【笺按衞世家厘侯二十八年周宣王立四十二年厘侯卒】
　　王锡虢文公命【笺按贾侍中曰文公文王母弟虢仲之后为王卿士韦昭曰虢叔之后西虢也宣王都镐在畿内括地志虢故城在岐州陈仓县东南十里】
　　十六年晋迁于绛【笺按史记周成王封弟叔虞于唐诗唐风谱曰太原晋阳是也唐叔子燮改为晋侯燮曽孙成侯南徙曲沃近平阳其孙穆侯又徙于绛云按汉志河东绛县晋武公自曲沃徙此应劭曰绛水出西南今据晋世家穆侯费王立上距宣王之立十五年穆侯迁绛与纪年合是汉志误也】
　　十八年蔡夷侯薨【笺按蔡世家夷侯十一年周宣王即位二十八年夷侯卒】
　　二十一年鲁公子伯御弑其君懿公戏【笺按国语鲁武公以括与戏见王韦昭曰括武公长子伯御也戏括弟懿公也宋庠曰今考鲁世家宣王立戏为鲁太子戏立是为懿公九年懿公兄括之子伯御与鲁人攻弑懿公而自立则伯御乃括之子明矣又按班固人物表伯御懿公兄子与史记合今以括为伯御疑失之汉律志懿公九年正月癸巳朔旦冬至殷歴以为甲午葢即是年也】
　　二十二年王锡王子多父命居洛【笺按左传隠八年郑伯请释泰山之祀而祀周公以泰山之祊易许田杜注曰郑桓公周宣王之母弟封郑助祭泰山汤沐之邑在祊此以厉王之子宣王之弟故称王子多父即郑桓公友也世本郑桓公居棫林徙拾左传襄十四年郑子蟜帅师至于棫林杜注棫林秦地是桓公初封京兆郑县后乃命之居洛也水经注曰竹书纪年晋文侯二年同王子多父伐郐克之乃居郑父之丘名之曰郑是曰桓公皇甫士安曰或言郑故有熊氏之墟黄帝之所都也郑氏徙居之故曰新郑是新郑之名亦始于桓公竹书云王命居洛是矣注又曰渭水又东石桥水出马岭山北迳郑城西东去郑城十里而北流注于渭阚驷谓之新郑水葢以桓公居洛为新郑故以石桥水在郑县者亦谓之新郑水也世本言宣王二十二年封庶弟友于郑竹书言宣王二十二年锡王子多父命居洛是多父即友友时居洛已有新郑之名其子武公袭封亦称新郑非武公迁洛乃称新也古友字作防与多字相近或称友也薛瓒言穆王已下都于西郑不得以封桓公者非是】
　　二十四年齐文公赤薨【笺按齐世家文公十二年卒子成公脱立】
　　二十五年大旱王祷于郊庙遂雨【笺按诗序曰云汉仍叔美宣王也宣王承厉王之烈内有拨乱之志遇灾而惧其诗曰旱既太甚蕴隆虫虫不殄禋祀自郊徂宫上下奠瘗靡神不宗是其祷于郊庙之事也皇甫谧曰宣王元年不借千畆虢公谏不聴天下大旱三年不雨至六年乃雨今据竹书大旱在宣王二十五年不借千畆在二十九年亦并无积旱五年之事谧説非也】
　　二十七年宋惠公覸薨【笺按宋世家惠公四年周宣王即位三十年惠公卒】二十八年楚子狥卒【笺按楚世家熊狥十六年郑桓公初封于郑二十二年卒】二十九年初不借千亩【笺按周语曰宣王即位不借千亩虢文公谏曰不可夫民之大事在农古者大史顺时土农祥晨正先时九日太史告稷曰自今至于初吉阳气俱烝上膏其动卒以告王乃使司徒咸戒公卿百吏庶民司空除坛于借命农大夫咸戒农用及借后稷监之膳夫农正陈借礼太史赞王王敬从之王耕一墢班三之庶人终于千亩今天子欲修先王之绪而弃其大功匮神之祀而困民之财将何以求福用民王弗聴】
　　三十年有舞于镐京【笺按周礼服不氏掌养猛兽而教扰之注曰猛兽虎豹熊罴之属扰驯也列子曰周宣王之牧正有梁鸯者能养野禽兽使毛丘圜传之鸯曰且一言我养虎之法顺之则喜逆之则怒汲冡琐语曰幽王欲杀太子宜臼释虎使执之宜臼叱之虎辄弭耳而服是周宣王养猛兽而幽王又尤而效之也舞镐京岂亦有教之使舞者耶京房占曰止城上邑必虚初学记引纪年曰宣王三十年有舞镐京汉五行志曰昭帝元凤元年九月有黄防衔其尾舞王宫端门中亦是类矣】
　　三十二年王师伐鲁杀伯御【笺按周本纪伯御即位十一年周宣王伐鲁杀其君伯御】
　　命孝公称于夷宫【笺按宣王既杀伯御而问鲁公子能道顺诸侯者以为鲁后樊穆仲曰鲁懿公弟称肃恭明神敬事耆老赋事行刑必问于遗训而咨于故宝宣王曰然乃立称于夷宫韦昭曰夷宫者宣王祖父夷王之庙古者爵命必于祖庙又按唐孔氏诗正义曰宣王三十年伐鲁诸侯从此而不睦葢周衰至此而渐也大局宣王之美诗多在三十年前事箴规之篇当在三十年之后王徳渐衰美刺并作其大雅六篇小雅自正月至鸿鴈及斯干无羊七篇皆宣王徳盛时作自庭燎尽我行其野是王徳衰乃作以前诸侯不睦各不朝宗沔水之诗或亦作也后则王政大衰刺诗为常故宜多也据竹书则伐鲁在宣王三十二年诗疏少二年也】
　　陈僖公孝薨【笺按陈世家厘公孝六年周宣王即位三十六年厘公卒】
　　有马化为人【笺按京房曰天子诸侯相伐民流百姓劳厥妖马生人今马之化人亦犹是也】三十三年齐成公薨【笺按齐世家成公脱立九年子庄公购立脱世本作説】王师伐太原之戎不克【笺按穆王十七年迁戎于太原故太原之戎日盛朱长孺曰诗薄伐玁狁至于太原后汉西羌传夷王命虢公帅六师伐太原之戎至于俞泉宣王二十六年遣兵伐太原之戎不克诸所称太原非禹贡之太原也后汉灵帝纪段颎破先零羌于泾注泾阳属安定郡在原州郡县志原州平凉县本汉泾阳县地然则太原当即今之平凉而后魏立为原州亦是取古太原之名尔计周人之御玁狁必在泾原之间若晋阳之太原在大河之东距周京千五百里岂有寇从西来兵乃东出者乎长孺之言正非无见今竹书云厉王十四年玁狁侵宗周西鄙则诗云薄伐玁狁至于太原其不得在东明矣况玁狁侵镐及方至于泾阳诗人已明言之矣诗又言整居焦获括地志焦获亦名刳口在雍州泾阳县城北十数里则太原亦指泾阳从可知矣】
　　三十七年有马化为狐【笺按唐开元占经引纪年曰周宣王三十三年有马化为狐令按是三十七年】
　　燕僖侯卒【笺按燕世家厘侯宣王初即位三十六年厘侯卒】
　　楚子鄂卒【笺按楚世家熊鄂立九年卒索隠曰鄂一作噩】
　　三十八年王师及晋穆侯伐条戎奔戎王师败逋【笺按桓二年左传条之役杜注条晋地史记晋世家穆侯费王立七年伐条即是条也九域志蓧县在冀州东北一百五十里乐史云即有条国也按穆传曰有虎在乎葭中七萃之士髙奔戎乃生捕虎而献之又曰天子赐奔戎佩玉一只奔戎再拜防首或奔戎来服于周故仍以奔戎系之是时王师败逋不言败之者犹春秋曰王师败绩于茅戎以自败为文尊尊之意也】
　　三十九年王师伐姜戎战于千亩王师败逋【笺按周语曰宣王三十九年战于千亩王师败绩于姜氏之戎韦昭曰姜氏之戎西夷别种四岳之后也诗序曰祈父刺宣王也其诗曰予王之爪牙胡转予于恤靡所止居郑笺曰谓见使从军与姜戎战于千畆而败之时也郡国志太原界休县有千亩聚左传曰晋有千畆之战在县南日知録曰穆侯时晋境不得至界按史记赵世家周宣王伐戎及千畆战正义曰括地志千畆原在晋州岳阳县北九十里是也又按晋世家穆侯十年伐千畆有功时亦惟王师败御奄父脱王】
　　四十年料民于太原【笺按周语曰宣王既丧南国之师乃料民于太原仲山甫谏曰民不可料也不谓其少而大料之是示少而恶事也临政示少诸侯避之治民恶事无以赋令且无故而料民天之所恶也王卒料之又按春秋传子产对叔向曰宣汾洮障大泽以处太原晋荀呉帅师败狄于太原谷梁传曰中国曰太原夷狄曰大卤此太原在平阳东北也】
　　戎人灭姜邑【笺按后汉西羌传戎人灭姜侯之邑水经注曰岐水迳岐山而又屈迳周城南又东迳姜氏城南为姜水一统志姜氏城在凤翔府宝岐县西南七里杜预左传注姜戎姜姓之戎居晋南鄙殆戎人灭姜之后姜迁晋南鄙也】
　　晋人败北戎于汾隰【笺按后汉西羌传晋人败北戎于汾隰注曰二水名非也左传桓三年曲沃武公逐翼侯于汾隰林唐翁曰曲沃武公逐翼侯于汾水边也下湿曰隰】
　　四十一年王师败于申【笺按后汉西羌传宣王四十一年王师征申戎破之与此云败于申者不同】
　　四十三年王杀大夫杜伯【笺按顔介魂志引周春秋曰周杜国之伯名恒为宣王大夫宣王之妾曰女鸠欲通之杜伯不可女鸠诉之于王曰恒窃与妾交宣王信之囚杜伯于焦友左儒争之王不许曰女别君而异友也儒曰君道友逆则顺君以诛友友道君逆则师友以违君王怒曰易而言则生不易则死儒曰士不枉义以从死不易言以求生臣能明君之过以正杜伯之无罪九谏而王不聴王使薛甫司工锜杀杜伯左儒死之杜伯既死即为人见王曰恒之罪何哉召祝而以杜伯语告之祝曰始杀杜伯谁与王谋之王曰司工锜也祝曰何不杀锜以谢之宣王乃杀锜使祝以谢杜伯锜又为人而至曰臣何罪之有宣王告皇甫曰祝也与我谋而杀人吾所杀者又皆为人而见奈何皇甫曰杀祝以兼谢焉又无益也皆为人而至祝亦曰我焉知之奈何以为罪而杀臣也后三年游于圃田从人满野杜伯乗白马素衣司工锜为左祝为右朱衣朱冠起于道左执朱弓朱矢射王中心折脊伏于弓矢而死】
　　其子隰叔奔晋【笺按左传襄二十四年宣子曰昔匄之祖在周为唐杜氏杜预曰杜伯之子隰叔奔晋四世及士防食邑于范为范氏括地志下杜故城在雍州长安县东南九里古杜伯国】
　　晋穆侯费生薨【笺按晋世家晋厘侯十四年周宣王初立十八年厘侯卒子献侯籍立十年卒子穆侯费王立二十七年卒索隠曰邹诞生本作弗生或作防生今依纪年作费生】
　　弟殇叔自立世子仇出奔【笺按晋世家穆侯四年娶齐女姜氏为夫人七年伐条生太子仇十年伐千畆有功生少子成师二十七年穆侯卒弟殇叔自立太子仇出奔】
　　四十四年【笺按晋殇叔元年丁巳】
　　四十六年王陟【笺按周语云杜伯射王于镐韦昭注镐镐京也周春秋谓杜伯射王于圃田与国语异】
　　幽王【笺按周本纪宣王崩子幽王宫涅立】
　　名涅
　　元年庚申春正月王即位
　　晋世子仇归于晋杀殇叔晋人立仇是为文侯【笺按晋世家殇叔四年穆侯太子仇率其徒袭殇叔而立是为文侯】
　　王锡太师尹氏皇父命【笺按诗序曰节南山家父刺幽王也其诗曰赫赫师尹毛传师太师周之三公也尹氏为太师则诗正作于是时宣王二年锡太师皇父至是尚在而幽王申锡之也】
　　二年【笺按辛酉晋文侯元年】
　　泾渭洛竭【笺按周语曰幽王三年西周三川皆震伯阳父曰昔伊洛竭而夏亡河竭而商亡今周徳若二代之季矣是嵗也三川竭岐山崩韦昭曰三川泾渭汭今据竹书乃泾渭洛也洛漆沮水也汉志曰泾水出安定泾阳县笄头山东南至冯翊阳陵县入渭行千六十里渭水出陇西首阳县西南鸟防同穴山东至船司空入河行千八百七十里水经注按尚书禹贡太史公禹本纪云导渭水东北至泾又东迳漆沮孔安国曰漆沮一名矣一曰洛水也山海经白于之山洛水出于其阳而东流注于渭汉书匈奴传武王放逐戎夷泾洛之北注云洛即漆沮水也出上郡雕隂泰冐山东南入于渭周礼雍州之浸曰渭洛殷本纪西伯献洛西之地于纣正义曰洛水一名漆沮水在同州是泾渭洛为三川韦昭以为泾渭汭非也】
　　岐山崩【笺按地理志扶风美阳县岐山在西北郭璞曰漆水出岐山地理通释岐山亦曰天柱山一统志岐山在凤翔府岐山县北一十里】
　　初增赋【笺按周礼太宰之职以九赋敛财贿一曰邦中之赋二曰四郊之赋三曰郊甸之赋四曰家削之赋五曰邦县之赋六曰邦都之赋七曰关市之赋八曰山泽之赋九曰币余之赋至是而悉增之不但田赋也故直曰增赋诗序曰楚茨刺幽王也政烦赋重田莱多荒序又曰甫田刺幽王也郑笺曰政烦赋重农人失职是其事也】
　　晋文侯同王子多父伐郐克之乃居郑父之丘是为郑桓公【笺按郑语桓公问于史伯曰王室多故余惧近焉其何所可以逃死史伯对曰其济河洛颍之间乎是其子男之国虢郐为大君若以周难之故寄孥与贿焉不敢不许周乱而弊是骄而贪必将背君君若以成周之众奉辞伐罪无不克矣若克二邑鄢蔽补丹依防歴莘君之土也公説乃东寄帑与贿虢郐受之十邑皆有寄地韦昭曰后桓公之子武公竟取十邑而居之今河南新郑是也据竹书桓公时已克郐而居于郑父之丘故曰郑桓公史记郑世家桓公卒平王东徙其民雒东而虢郐果献十邑竟国之与纪年合韦昭注国语其时未见竹书故以取十邑为武公也又按周彞器有史伯硕父鼎铭曰维六年八月初吉已子史伯硕父追孝于朕皇考厘仲王母乳母尊鼎黄伯思东观余论曰史伯周宣王臣硕父其字也】
　　三年王嬖褒姒【笺按后汉注无徳而宠曰嬖稽古録幽王三年王得褒姒嬖之诗人知其必亡刺之曰赫赫宗周褒姒灭之毛传曰昔夏之衰有二龙之妖卜藏其漦周厉王而观之化为元鼋童女遇之当宣王时而生女惧而弃之后褒人有献而入之幽王幽王嬖之是谓褒姒郑笺曰褒姒褒人所入之女姒其字也今按太史公曰禹为姒姓其后分封以国为姓有褒氏葢褒姒为褒人所入因胃褒姓非字也穆天子传曰赤乌之人丌好献女于天子女聴女列为嬖人嬖人之名始此】
　　冬大震电【笺按河图曰隂阳相薄为雷元命包曰隂阳激为电开元占经曰冬三月有大雷闻千里者人君絶令又曰天冬雷地必震敕令挠则冬雷民饥】
　　四年秦人伐西戎【笺按秦本纪庄公生子三人其长男世父曰戎杀我大父仲我非杀戎王则不敢入遂将击戎让其弟襄公襄公二年戎围犬邱世父击之为戎人所虏嵗余复归世父】
　　夏六月陨霜【笺按诗序曰正月大夫刺幽王也其诗曰正月繁霜毛传曰正月夏之四月郑笺曰夏之四月建巳之月而多恒寒若之异京房易传曰夏霜君死国亡又春秋命歴序曰桀无道夏陨霜亦是类也】
　　陈夷公薨【笺按陈世家武公卒子夷公説立是嵗周幽王即位夷公三年卒据竹书是四年】五年世子宜臼出奔申【笺按小弁诗传曰幽王娶申女生太子宜咎韦昭曰申姜姓之国平王母家史记褒姒生子伯服立以为后而放宜咎将杀之汲冡琐语曰幽王欲杀太子宜臼释虎使执之宜臼叱之虎辄弥耳而服是其欲杀之事也时申为太子母家故太子宜咎奔申称世子者幽王立伯服为太子故此称世子也】
　　皇父作都于向【笺按诗序曰十月之交大夫刺幽王也其诗曰皇父孔圣作都于向孔疏引杜预曰河内轵县西有地名向上】
　　六年王命伯士帅师伐六济之戎王师败逋【笺按后汉西羌传幽王命伯士伐六济之戎王军败伯士死焉】
　　西戎灭葢【笺按韩非子周公旦已胜殷将攻商葢辛公甲曰大难攻小易服不如胜众小以劫大乃攻九夷而商葢服矣齐语曰桓公筑五鹿中牟葢与牡丘以衞诸夏之地韦注四塞诸夏之关也是葢与戎近山海经葢国在钜燕南】
　　冬十月辛卯朔日有食之【笺按小雅十月之交朔日辛卯日有食之亦孔之丑毛传曰之交日月之交防郑笺曰周之十月夏之八月也八月朔日日月交防而日食隂侵阳臣侵君之象日辰之义日为君辰为臣辛金也卯木也又以卯侵辛故甚恶之孔疏曰古之歴书亡矣今世有周歴鲁歴者葢汉初为之其交无迟疾盈缩考日食之法而其上年月已往参差是以汉世通儒未有以歴考此辛卯日食者而王基独云以歴校之自共和以来当幽王世无周十月夏八月辛卯交防欲以此防为共和之前其在共和之前则信矣而校之则无术説者或据世以定义谬矣按孔疏以郑笺为优不必据毛传定在幽世未审纪年皆夏正无周正也梁虞推之谓在幽王六年乙丑者是也又刘向条灾异封事曰幽厉之际日月薄蚀而无光其诗曰朔月辛卯日有蚀之亦孔之丑学斋占毕曰注云朔日也而乃谓之朔月葢月朔之反辞犹书之月正元日乃正月元日也此説是矣魏了翁正朔考曰夫十月之交则十一月矣是周人朔月也故曰朔月辛卯正朔日食古人所忌故曰亦孔之丑今据竹书冬十月辛卯朔日有食之与毛传合无用作朔月解也】
　　七年虢人灭焦【笺按周本纪武王封神农之后于焦地理志云农陜县有焦城故焦国也又按水经注上阳虢仲之所都为南虢其大城中有小城古焦国也按幽王七年虢人灭焦即虢石父之国也吕氏春秋幽王染于虢公鼓蔡公敦是石父名鼓也】
　　八年王锡司徒郑伯多父命【笺按郑语韦昭曰郑姬姓周厉王之子宣王母弟桓公友封于咸林今京兆郑邑括地志故郑城在华州郑县西北三里世本桓公居棫林徙拾宋忠曰棫林与拾皆旧郑地疑棫林即咸林或字相近而譌也桓公名多父或一名友防与多字相近故也小雅十月之交曰番惟司徒郑笺曰幽王时司徒乃郑桓公友非此篇之所云番也因此知当为厉王时诗殊不审幽王八年始命多父为司徒八年以前犹是番为司徒也】
　　王立褒姒之子曰伯服为太子【笺按周本纪幽王三年嬖爱褒姒生子伯服太子之母申侯女为后欲废后并去太子用褒姒为后以其子伯服为太子至是立之】
　　九年申侯聘西戎及鄫【笺按王符潜夫论申城在宛北序山之下汉地志东海缯县故缯国禹后郑语史伯曰申缯西戎方强周室方骚将以纵欲不亦难乎韦昭曰申姜姓幽王前后太子宜臼之舅也缯姒姓申之与国也西戎亦党于申周衰故戎翟强也时太子宜咎在申申侯之聘西戎及鄫者正以为太子谋耳】
　　十年春王及诸侯盟于太室【笺按杜预曰太室山在河南阳城县西南戴延之述征记曰嵩髙山东谓太室西谓少室相去十七里嵩其总名也山海经曰太室之山也】
　　秋九月桃杏实【笺按开元占经曰僖公即位陨霜不杀草梅李实梅李大树此草为贵是君不能伐也此云九月桃杏实亦是类也】
　　王师伐申【笺按晋语曰褒姒生伯服逐太子宜咎而立伯服太子出奔申韦昭曰幽王欲杀宜咎以成伯服求之于申申人弗予遂伐之】
　　十一年春正月日晕【笺按是年为庚午石氏曰日旁有气员而周匝名为晕又曰日晕者军营之象周环匝日无厚薄敌与军势齐等若无军在外天子失御民多反叛洪范五行传曰周幽之败也日晕再重中晕赤外晕青一墨尽上下通在日中是嵗有幽王之败】
　　申人鄫人及犬戎入宗周弑王及郑桓公【笺按地理志东海缯县故缯国禹后诗王风序曰黍离闵宗周也郑笺宗周镐京也谓之西周鲁语里革对成公曰幽王灭于戏周本纪褒姒不好笑幽王欲其笑万方故不笑幽王为熢燧大鼓有寇至则举熢火诸侯悉至而无寇褒姒乃大笑幽王説之为数举熢火其后不信诸侯益亦不至幽王以虢石父为卿用事国人皆怨石父为人巧佞善谀好利王用之又废申后去太子也申侯怒与缯西夷犬戎攻幽王幽王举熢火征兵兵莫至遂杀幽王骊山下韦昭曰杀幽王骊山戏水桓公死之一统志郑桓公墓在华州城西三里】
　　犬戎杀王子伯服执褒姒以归【笺按周本纪曰虏褒姒尽取周赂而去】申侯鲁侯许男郑子立宜臼于申【笺按时镐京残破宜臼在申因就而立之】虢公翰立王子余臣于擕【原注是为擕王二王并立○笺按晋语曰褒姒有宠生伯服韦昭曰伯服擕王也又按昭二十六年传幽王用愆厥位擕王奸命诸侯替之而建王嗣杜预曰擕王幽王少子伯服也今据竹书幽王十一年犬戎杀王子伯服虢公翰立王子余臣于擕是为擕王时伯服蚤已见杀而擕王乃余臣也韦杜注以擕王为伯服皆误】
　　武王灭殷嵗在庚寅二十四年嵗在甲寅定鼎洛邑【笺按防当作伐庚寅葢武王十一年也是年周始伐殷明年十二年辛卯灭殷十五年甲寅始迁鼎洛邑后二年王崩无二十四年又定鼎当作迁鼎成王十八年始如洛邑定鼎】至幽王二百五十七年共二百八十一年自武王元年己卯【已误当作辛】至幽王庚午二百九十二年【笺按金仁山通鉴前编起武王之十三年己卯至幽王之十一年庚午共二百九十二年己卯葢辛卯之譌相距十有二年据竹书是辛卯至庚午二百八十一年也】









　　竹书统笺卷九
　　钦定四库全书
　　竹书统笺卷十
　　翰林院检讨徐文靖撰
　　平王【名宜臼○笺按周本纪犬戎杀幽王于是乃即申侯而共立太子宜臼是为平王】
　　自东迁以后始纪晋事王即位皆不书【笺按此休文附注】
　　元年辛未王东徙洛邑【笺按史记正义曰雒邑即王城也平王以前号东都又按地道记王城去雒城四十里地理志河南郡有雒阳县成周也有河南县郏鄏王城也卜涧水东瀍水西平王居之王城是也又卜瀍水东是为成周故雒城是也郡国志河南周公所城雒邑也春秋谓之王城东城门名鼎门北城门名干祭注引博物记曰王城方七百二十丈郛方七十里南望洛水北至郏山当平王东迁之初尚未有王城之名故竹书谓东徙洛邑也】
　　锡文侯命【笺按书叙曰平王锡晋文侯秬鬯圭瓉作文侯之命王若曰父义和丕显文武天子称同姓伯父叔父晋于周同姓故以父称之义和文侯字左传晋穆侯之夫人姜氏以条之役生太子命之曰仇仇即文侯名也盖文侯名仇字义和天子之于诸侯称其名正也今称其字盖尊之而不名也马融王肃徒见义和非晋侯名遂谓父能以义和诸侯此凿说也】
　　晋侯防卫侯郑伯秦伯以师从王入于成周【笺按史记卫世家犬戎杀幽王武公将兵徃佐周平戎甚有功周平王命武公为公郑世家犬戎杀幽王并杀桓公郑人共立其子掘突是为武公秦本纪防公以兵送周平王平王封襄公为诸侯是当日晋侯所防从王入于成周者也】
　　二年秦作西畤【笺按秦本纪祠上帝西畤索隐曰防公始列为诸侯自以居西畤故作西畤祠白帝畤止也言神灵之所依止也】
　　鲁孝公薨【笺按鲁世家孝公懿公弟立二十七年卒子弗湟立是为惠公世本作弗皇】赐秦晋以邠岐之田【笺按秦本纪襄公以兵送周平王平王赐之岐以西之地曰戎无道侵夺我岐豊之地秦能攻逐戎即有其地与誓封爵之襄公于是始国与诸侯通使林氏曰岐在邰西北无百里豳又在岐西北四百余里】
　　三年齐人灭祝【笺按周本纪武王封黄帝之后于祝服防曰东海郡祝其县也至是齐人灭之】王锡司徒郑伯命【笺按幽王八年锡桓公命为司徒后死于犬戎之难至平王复命其子掘突为司徒是为武公】
　　四年燕倾侯卒【笺按燕世家作顷顷侯二十年幽王为犬戎所弑二十四年顷侯卒】郑人灭虢【笺按左传僖五年宫之竒曰虢仲虢叔王季之穆也贾逵曰虢仲封东虢制是也虢叔封西虢虢公是也孔仲达曰据传郑灭一虢晋灭一虢不知谁是仲后谁是叔后按汉志东虢在荥阳传曰制岩邑也虢叔死焉是郑所灭者虢仲之后别有虢君字叔者也】
　　五年秦襄公帅师伐戎卒于师【笺按诗序曰小戎美襄公也秦本纪防公十二年伐戎而至岐卒】
　　宋戴公薨【笺按宋世家戴公二十九年周幽王为犬戎所杀三十四年戴公卒子武公司空立】六年燕哀侯卒【笺按燕世家顷侯二十年周幽王为犬戎所杀二十四年顷侯卒子哀侯立哀侯二年卒】
　　郑迁于溱洧【笺按诗郑风谱曰幽王为犬戎所杀桓公死之其子武公与晋文侯定平王于东都王城卒取史伯所云十邑之地左洛右济前华后河食溱洧焉郑诗曰溱与洧方涣涣兮说文溱作潧水经注潧水出鄫城西北鸡络坞下入洧洧水出河南宻县西南马领山又东过郑县南潧水从西北来注之潧水即溱水也通典郑州新郑有溱洧二水】
　　七年楚子仪卒【笺按楚世家熊咢卒子熊仪立是为若敖若敖二十年幽王为犬戎所弑周东徙二十七年若敖卒】
　　八年郑杀其大夫关其思【笺按韩非子曰昔者郑武公欲伐胡先以其女妻胡君因问于羣臣吾欲用兵谁可伐者大夫关其思对曰胡可伐武公怒而戮之曰胡兄弟之国也子言伐之何也胡君闻之以郑为亲己遂不偹郑郑人袭胡取之世本胡归姓括地志胡城在豫州郾城县界】
　　十年秦还于汧渭【笺按还当作迁秦本纪文公三年以兵七百人东猎四年至汧渭之防曰昔周邑我先秦嬴于此后即获为诸侯乃卜居之占曰吉即营邑之水经注渭水出首阳县渭谷亭南谷东迳郁夷迳平阳故城南汧水入焉汧水出汧县之蒲谷乡中谷是汧渭之防也世纪文公徙汧括地志故汧城在陇州汧源县西三里】
　　十三年魏武公薨【笺按魏当作卫史记卫世家武公四十二年犬戎弑幽王五十五年卒又按楚语曰武公年九十五作懿以自警韦昭曰懿大雅抑之篇也毛序曰抑卫武公刺厉王亦以自警盖王朝有雅列圃有风惟刺王所以列之于雅若仅为饮酒悔过之诗则当同淇澳列之于风乌在列之于雅哉考年表卫武公以宣王十六年即位其齿当四十余厉王无道已熟悉之又厯五十余年则幽平时也武公有感于时事不敢显言王失追刺厉王以寓其意其在于今兴迷乱于政颠覆厥徳荒湛于酒非必睿圣武公身有是事当时必有所指可知天方艰难曰丧厥国取譬不逺昊天不忒岂非以厉王奔彘而欲后人之鍳之故以为刺王而列之于雅也纪年卫武公薨平王十三年与史记卫世家合】
　　十四年晋人灭韩【笺按史记索隐曰左传邘晋应韩武之穆也则韩是武王子诗称韩侯出祖则是有韩而先灭也今据竹书成王十三年王师燕师城韩王锡韩侯命是时韩在北方与燕近宣王四年王命蹶父如韩韩侯来朝则又改封于韩原诗序曰韩奕尹吉甫美宣王也能锡命诸侯郑笺韩姬姓之国也后为晋所灭故大夫韩氏以为邑名焉孔疏曰晋之灭韩未知何君之世盖晋文侯辅平王为方伯之时灭之也晋世家文侯二十四年灭韩韩世家韩之先与周同姓其后苗裔事晋得封于韩原盖考之不详耳】
　　十八年秦文公大败戎师于岐来归岐东之田【笺按秦本纪文公十六年以兵伐戎败走于是文公遂収周余民有之地至岐岐以东献之周按稽古録以秦文公大败戎师在平王二十一年误】
　　二十一年晋文侯杀王子余臣于擕【笺按事在晋文侯三十一年史记晋世家周作晋文侯命王若曰父义和丕显文武能慎明徳索隐曰尚书文侯之命是平王命晋文侯仇之语今此乃是襄王命文公重耳之事代数悬隔勲防全乖又按擕王虢公翰所立翰葢虢石父子也】
　　二十三年宋武公卒【笺按宋世家武公女为鲁惠公夫人生鲁桓公十八年武公卒】二十四年秦作陈寳祠【笺按秦本纪文公十九年得陈寳汉郊祀志云文公获若石云于陈仓北阪城祠之其神来若雄雉其声殷殷然野鸡夜鸣以一牢祠之号曰陈寳韦昭曰在陈仓县寳而祠之故曰陈寳括地志寳鸡神在岐州陈仓县东二十里故陈仓城中】
　　二十五年晋文侯薨【笺按晋世家文侯六年犬戎杀幽王三十五年文侯仇卒】秦初用族刑【笺按秦本纪宁公生子三人长男武公为太子武公弟徳公同母鲁姬子生出子宁公卒大庶长弗忌威垒三父废太子而立出子为君出子六年三父等复共令人贼杀出子复立故太子武公武公三年诛三父等而夷三族以其杀出子也】
　　二十六年【丙申晋昭公元年】晋封其弟成师于曲沃【笺按襄公二十三年公羊传曲沃者何晋之邑也晋世家文侯卒子昭侯伯立昭侯元年封文侯弟成师于曲沃诗序扬之水刺晋昭公也昭公分国以封沃沃盛强昭公防弱国人将叛而归沃焉郡国志河东闻喜邑本曲沃刘昭曰曲沃在县东北与晋相去六七百里据左传在春秋前鲁惠公二十四年】
　　三十二年晋潘父弑其君昭侯纳成师不克立昭侯之子孝侯【笺按左传在鲁惠公三十年】
　　晋人杀潘父【笺按晋世家成师封曲沃号为桓叔靖侯庶孙栾賔相桓叔桓叔是时年五十八矣好徳晋国之众皆附焉七年晋大臣潘父弑其君昭侯而迎曲沃桓叔桓叔欲入晋晋人发兵攻桓叔桓叔败还归曲沃晋人共立昭侯子平为君是为孝侯诛潘父】
　　三十三年【癸夘晋孝侯元年】楚人侵申【笺按杜预曰申今南阳宛县是也】三十六年卫庄公卒【笺按衞世家武公卒子庄公扬立二十三年庄公卒太子完立是为桓公】
　　王人戍申【笺按诗序之水刺平王也不抚其民而逺屯戍于母家周人怨思焉郑笺曰平王母家申国在陈郑之南廹近强楚王室防弱而数见侵伐王是以戍之】
　　四十年齐庄公卒【笺按齐世家成公卒子庄公购立二十四年周东徙雒六十四年庄公卒】晋曲沃桓叔成师卒子鱓立是为庄伯【自是晋侯在翼称翼侯　笺按晋世家孝侯八年曲沃桓叔卒子鱓代桓叔是为曲沃庄伯稽古録平王四十一年曲沃庄伯鲜元误据竹书鲜当作鱓少一年】
　　四十一年【辛亥庄伯元年】春大雨雪【笺按尔雅曰雪与雨雑下曰霰春秋考异邮曰庚申大雪雪深七尺并者丈四尺谢惠连雪赋盈尺则呈瑞于丰年袤丈则表沴于隂徳京房易传曰凡雪者隂气胜也】
　　四十二年狄人伐翼至于晋郊【笺按索隐曰翼本晋都自孝侯已下一号翼侯平阳绛邑县东翼城是也】
　　宋襄公薨【笺按襄误当作宣周平王二十三年宋武公卒宋世家武公卒子宣公力立宣公有太子与夷十九年宣公病譲其弟和和亦三让而受之宣公卒弟和立是为穆公】
　　鲁惠公使宰让请郊庙之礼王使史角如鲁谕止之【笺按吕氏春秋曰鲁惠公使宰让请郊庙之礼于天子桓王使史角徃惠公止之其后在于鲁墨子学焉据本纪平王四十九年鲁隐公即位五十一年平王崩太子泄父早死立其子林是为桓王桓王平王孙也鲁惠公请郊庙之礼在平王四十二年下距桓王即位十一年吕氏说缪】
　　四十七年晋曲沃庄伯入翼弑孝侯晋人逐之立孝侯子郤【笺按郤世本作郄他本亦作都】是为鄂侯【笺按左传隐五年春曲沃庄伯以郑人邢人伐翼王使尹氏武氏助之翼侯奔随六年春翼九宗五正顷父之子嘉父逆晋侯于随纳诸鄂晋人谓之鄂侯春秋地名攷畧曰今介休县东有随城世本唐叔虞居鄂宋曰鄂地今在大夏括地志故鄂城在慈州昌宁县东二里时晋人迎翼侯于随纳诸鄂后乃复入于翼也左传谓在鲁惠公四十五年】
　　四十八年【戊午晋鄂侯元年】
　　无云而雷【笺按开元占经曰天书云无云而雷是谓天狗所当之国必有甲兵洪范五行传秦二世元年无云而雷雷阳云隂也有云然后有雷有臣然后有君也无云而雷示君独处无人民也】
　　鲁惠公卒【笺按鲁世家孝公卒子惠公立四十六年惠公卒庶长子息摄当国行君事是为隐公】四十九年【己未鲁隐公元年春秋始此】
　　鲁隐公及邾庄公盟于姑蔑【笺按春秋隐公元年三月公及邾仪父盟于蔑杜预曰邾今鲁国邹县也蔑姑蔑鲁国卞县南有姑城括地志姑蔑故城在兖州泗水县东四十五里又按蔑公谷二传作昧】
　　五十一年春二月乙巳日有食之【笺按隐三年嵗在辛酉二月乙巳朔日有食之此不书朔失攷也春秋日食三十六其不书朔者八左氏传曰其不书朔官失之也公羊传曰不言朔者二日也谷梁传曰不言朔者食晦也隋律厯志曰今以甲子元厯推算俱是朔日隐公三年二月乙巳日有食之推合乙巳朔庄公十八年春三月日有食之推合壬子朔僖公十二年三月庚午日有食之推合庚午朔十五年夏五月日有食之推合癸未朔元郭守敬授时厯又推合宣十年四月丙辰朔防十五年八月丁巳朔文元年二月癸亥朔皆阙朔字左传以为官失之是也谷梁误以为食晦如果为食晦僖十六年己夘晦成十六年甲午晦皆书此何以不书明是日食在朔而官失之耳公羊以为春秋不书晦尤谬】
　　三月庚戌王陟【笺按是年辛酉春秋鲁隐公三年春三月庚戌天王崩传曰壬戌天王崩赴以庚戌故书之杜氏曰周平王也实以壬戌崩欲诸侯之速至故逺日以赴春秋不书实崩日而书逺日者即传其伪以惩臣子之过也】
　　桓王【名林○笺按周本纪平王崩太子泄父早死立其子林是为桓王】
　　元年壬戌
　　十月庄伯以曲沃叛伐翼【笺按左传隐五年夏六月曲沃叛王葢先时曲沃伐翼王使尹氏武氏助翼侯至是而曲沃叛王不遵王命复伐翼也杜氏曰曲沃晋别封成师之邑庄伯成师子也翼晋旧都】
　　公子万救翼荀叔轸追之至于家谷【笺按水经注浍水出浍山西迳翼城南又西迳荣庭城南与干河合即教水之林川也西北至浍交入浍又有女家水出于家谷竹书庄伯以曲沃叛伐翼公子万救翼荀叔轸追之至于家谷】
　　翼侯焚曲沃之禾而还【笺按水经注浍水西南合黒水流迳翼城北右引北川水乱流西南入浍浍水又西南与诸水合谓之浍交竹书庄伯十二年翼侯焚曲沃之禾而还】
　　翼侯伐曲沃大防武公请成于翼至相而还【附注相一作桐　笺按水经注涑水又西迳仲邮北又西迳桐乡城北竹书翼侯伐曲沃大防武公请成于翼至洞庭乃返者也朱谋防曰洞一读作桐又曰庭当作涡洞涡水出沾县北山又西到晋阳县南西入于汾武公庄伯子鱓也请成求成也】
　　二年王使虢公伐晋之曲沃【笺按左传隐五年秋王命虢公伐曲沃而立哀侯于翼杜注春翼侯奔随故立其子光又六年传鄂侯注前年桓王立翼侯之子于翼故不得复入翼别居鄂不知翼人迎晋侯于随而纳诸鄂事在春秋前二年故经不书杜谓晋不告乱故不书误也又晋侯始纳诸鄂因谓之鄂侯杜谓不得复入翼故别居鄂亦误以史记世家合之竹书鄂侯卒而始立其子哀侯于翼非鄂侯不得复入翼也】
　　晋鄂侯卒曲沃庄伯复攻晋晋立鄂侯子光是为哀侯【笺按晋世家鄂侯二年鲁隐公初立鄂侯六年卒曲沃庄伯闻晋鄂侯卒乃兴兵伐晋周平王使虢公将兵伐曲沃庄伯庄伯走保曲沃晋人共立鄂侯子光是为哀侯】
　　三年甲子【晋哀侯光元年】
　　四年曲沃庄伯卒子称立是为武公【笺按林氏曰鲁隐公七年晋哀侯二年曲沃庄伯卒子称代立是为武公今据传是鲁桓公三年云隐公误】
　　尚一军【笺按周礼大司马序云凡制军万有二千五百人为军王六军大国三军次国二军小国一军】五年【曲沃武公元年○笺按竹书桓王五年虢公忌父始作卿士于周】
　　芮人乗京荀人董伯皆叛曲沃【笺按地理志冯翊临晋有芮乡故芮国詹桓伯云骀芮吾西土是也此芮人乗京之芮汉河北县地后周改芮城唐志陕州芮城县是也臣瓉曰今河东有荀城古荀国左传文公六年晋人改搜于董杜注河东汾隂有董亭是也】
　　十一年【晋小子侯元年】
　　曲沃获晋哀侯【笺按桓三年春曲沃武公伐翼次于陉庭韩万御戎梁为右逐翼侯于汾隰骖絓而止夜获之及栾共叔】
　　晋人立哀侯子为小子侯【笺按晋世家哀侯八年晋侵陉廷陉廷与曲沃武公谋九年伐晋于汾旁虏哀侯晋人乃立哀侯子小子为君是为小子侯小子元年曲沃武公使韩万杀所虏晋哀侯贾逵曰韩万曲沃桓叔之子庄伯弟】
　　芮伯万出奔魏【笺按桓三年传芮伯万之母恶芮伯之多宠人也故逐之出居于魏】十二年王师秦师围魏【笺按诗魏国疏曰魏世家絶不知所封为谁故言周以封同姓子鲁诗世学曰毕公髙文王庶子初封毕伯成王进为魏侯十余世晋献侯诡诸灭之毕万降于晋为大夫得食邑于魏九传生魏斯斯请周威王命为魏文侯而与赵籍韩防废晋靖公为家人文侯孙则梁惠王防也又六传至魏王假为秦所灭】
　　取芮伯万而东之【笺按寰宇记陕州芮城县北五里有魏城左传桓四年秋秦师侵芮败焉冬王师秦师围魏执芮伯以归杜氏曰三年芮伯出居魏芮更立君秦为芮所败故以芮伯归将欲纳之左传桓十年秦人纳芮伯万于芮】
　　十三年冬曲沃伯诱晋小子侯杀之【笺按桓七年传冬曲沃伯诱晋小子侯杀之林氏曰以计诱而杀之非用兵也晋世家小子之四年曲沃武公诱召晋小子杀之是也】
　　晋曲沃灭荀以其地赐大夫原氏黯是为荀叔【笺按地理志扶风栒邑应劭曰荀侯贾伯伐晋是也臣瓒曰汲郡古文晋武公灭荀以赐大夫原氏黯是为荀叔又云文公城荀然则荀当在晋之境内不得在扶风也今河东有荀城古荀国师古曰瓉说是也】
　　戎人逆芮伯万于郊【笺按郊当作郏水经注戎人逆芮伯万于郏斯城亦或伯万之故畺也然则郊葢为郏之譌矣】
　　十四年王命虢仲伐曲沃立晋哀侯弟缗于翼为晋侯【笺按春秋桓八年冬王命虢仲立晋哀侯弟缗于晋杜氏曰虢仲王卿士虢公林父】
　　十五年【晋侯缗元年】
　　十六年春灭翼【笺按左传桓八年春灭翼杜注曰曲沃灭之又水经注曰诗谱言晋穆侯迁都于绛孝侯改绛曰翼郡国志河东绛邑县有翼城刘昭注城在县东八十里至是为武公所灭】
　　十九年郑庄公卒【笺按郑世家武公卒寤生立是为庄公庄公二十七年始朝周桓王桓王怒其取禾弗礼也三十七年庄公不朝周周桓率陈蔡虢卫伐郑王师大败祝瞻射中王臂四十三年郑庄公卒】
　　二十三年三月乙未王陟【笺按是年甲申春秋桓公十五年三月乙未天王崩林尧叟曰桓王至庄三年一统志桓王陵在渑池县北九十七里桓王山上】
　　庄王【名佗○笺按周本纪桓王崩子庄王佗立稽古録作庄王仲字之讹也】
　　元年乙酉
　　曲沃尚一军异于晋【笺按周礼大司马职凡制军万有二千五百人为军王六军大国三军次国二军小国一军晋土地虽大时曲沃初并晋国故尚一军以别于晋也】
　　六年五月桓王【笺按桓王之崩七年矣至是始葬林注谓桓王至庄三年葬者庄王之六年鲁庄公之三年也】
　　十五年王陟
　　厘王【名胡齐○笺按周本纪庄王崩子厘王胡齐立】
　　元年庚子
　　春齐桓公防诸侯于北杏以平宋乱【笺按庄王十二年齐桓公小白元年至是立五年矣春秋庄公十有三年春齐侯宋人陈人蔡人邾人防于北杏传曰防于北杏以平宋乱林氏曰北杏齐地衣裳之防一序齐于诸侯之上而独书爵始伯之辞也自是无特相防者矣王风之什絶笔于庄王而僖王之立齐桓之伯皆在是年此王伯兴衰之机也又左传疏曰平宋乱者宋万已诛宋新立君其位未定齐桓欲修覇业为防以安定之地名考畧曰北杏在东阿县境】
　　三年曲沃武公灭晋侯缗以寳献王【笺按晋世家曲沃武公伐晋侯缗灭之尽以其寳器赂献于周僖王】
　　王命武公以一军为晋侯【笺按左传庄公十六年冬王使虢公命曲沃庄伯以一军为晋侯林尧叟曰周制大国三军次国二军小国一军晋本大国自曲沃武公覆灭宗国僖王命以一军为晋遂从小国之制又按鲁闵公元年晋始作二军僖二十七年晋作三军三十一年晋作五军成三年晋作六军遂僣王矣】
　　四年【晋武公三十八年】晋犹不与齐桓公之盟【附注晋侯缗是年灭○笺按春秋鲁庄公十有五年书齐侯宋公陈侯卫侯郑伯防于鄄十有六年冬十有二月书齐侯宋公陈侯卫侯郑伯许男滑伯滕子同盟于幽鲁庄公十五年十六年正僖王三年四年盟皆无晋是晋于是时犹不与齐桓公之盟也】
　　五年晋武公卒【笺按晋世家武公卒子献公诡诸立】
　　王陟【笺按春秋鲁桓十五年书桓王崩杜预曰自此以来周有庄王又有僖王崩葬皆不见经传今据竹书庄王十五年陟僖王五年陟史记周本纪亦言厘王胡齐立五年崩杜云不见经传非】
　　惠王【名阆○笺按周本纪厘王崩子惠王阆立世本名母凉韦昭注国语曰惠庄王之孙僖王之子惠王母凉也为子頽所簒出居于郑郑厉公纳之】
　　元年【乙巳晋献公元年】
　　晋献公朝王如成周【笺按国防注洛阳周公所营下都以迁殷顽民是为成周然成周实东都之总名非专指雒邑也吕氏曰丰镐宗庙之所在故曰宗周东都王道之所成故曰成周】
　　周阳白兎舞于市【笺按水经注洓水出河东闻喜县东山黍葭谷又西过周阳邑南其城南临涑水北倚山原竹书晋献公二十五年翟人伐晋周阳白兎舞于市即是邑也今据竹书周阳白兎舞于市事在晋献公元年晋世家献公二十五年晋伐翟翟亦击晋于齧桑左传作采桑杜氏曰平阳北屈县西南有采桑津水经注以周阳兎舞在是时据竹书则晋献公如成周时所见也】
　　二年王子頺乱王居于郑【笺按庄公十九年左传初王姚嬖于庄王生子頺子頺有宠蒍国为之师及惠王即位取蒍国之圃以为囿邉伯之宫近于王宫王取之王夺子禽祝跪与詹父田而収膳夫之秩秋五大夫奉子頺以伐王不克出奔温苏子奉子頺以奔卫卫师燕师伐周冬立子頺二十年春郑伯和王室不克夏郑伯遂以王归王处于栎秋王及郑伯入于邬遂入成周取其寳器而还冬王子頺享五大夫乐及徧儛郑伯闻之见虢叔曰盍纳王乎二十一年夏同伐王城郑伯将王自圉门入虢叔自北门入杀王子頺及五大夫王乃入】
　　郑人入王府多取玉玉化为蜮射人【笺按郑人温人也周本纪邉伯等五人作乱伐惠王惠王犇温已居郑之栎左传温苏忿生邑桓王夺以予郑者是时温已属郑虽居温而直可言郑也又王府当作玉府周礼天官之属有玉府掌王之金玉玩好凡良货贿之藏是也郑人入玉府玉化为蜮射人春秋庄公十八年有蜮注云蜮短狐也葢以含沙射人为灾也五行传曰诗云为鬼为蜮则不可得葢气精也然则玉化为蜮射人者亦气精之类也】
　　九年晋城绛【笺按左传庄二十六年夏晋士蒍城绛以深其宫杜曰绛晋所都也今平阳绛邑县水经注曰按诗谱言晋穆侯迁都于绛孝侯改绛曰翼献公北广其城方二里命之为绛是也晋世家谓献公八年城聚都之命曰绛晋始都绛未足据也】
　　十六年晋献公作二军灭耿以赐大夫赵夙灭魏以赐大夫毕万【晋灭于大夫韩赵魏萌于此○笺按闵公元年晋作二军公将上军太子申生将下军赵夙御戎毕万为右以灭耿灭霍灭魏还为太子城曲沃赐赵夙耿赐毕万魏以为大夫地志河东河北县诗魏国左传晋赐毕万魏卜偃曰魏大名也其地于今为河中永乐非元城之魏也汉以大名名此失矣又地志皮氏县有耿乡故耿国都城记曰耿嬴姓国也地理通释耿在河中府龙门县东南括地志晋州霍邑县霍太山在东韦昭曰周文王子霍叔武之国也】
　　十七年卫懿公及赤翟战于洞泽【附注曰洞当作泂笺按春秋闵二年狄人伐卫卫懿公好鹤鹤有乗轩者将战国人受甲者皆曰使鹤鹤实有禄位余焉能战公及狄人战于荧泽卫师败绩遂灭卫杜注曰此荧泽当在河北竹书泂泽即荧泽也又按宣十三年传赤翟伐晋及清十五年晋师灭赤翟潞氏十六年晋士防帅师灭赤狄甲氏及留吁铎辰成公三年晋郤克卫孙良夫伐廧咎如讨赤翟之余是赤翟种类甚多其伐卫战洞泽者未审谁也周语史伯曰当成周者北有卫燕翟鲜虞路洛泉徐蒲韦昭注曰徐赤翟隗姓蒲赤翟隗姓则赤翟与卫近者乃徐蒲也后汉郡国志乐安临济本狄国刘昭注引地道记云狄伐卫懿公其说谬矣】
　　十九年晋献公防虞师伐虢灭下阳【笺按左传僖二年晋荀息请以屈产之乗垂棘之璧假道于虞以伐虢虞公许之且请先伐虢宫之竒谏不聼遂起师夏晋里克荀息帅师防虞师伐虢灭下阳杜氏曰下阳虢邑在河东大阳县】
　　虢公丑奔卫【笺按僖五年晋侯复假道于虞以伐虢宫之竒谏弗听许晋使八月甲午晋侯围上阳问于卜偃曰吾其济乎对曰克之公曰何时对曰童谣云丙之晨龙尾伏辰袀服振振取虢之旂鹑之贲贲天策焞焞火中成军其九月十月之交乎丙子旦日在尾月在防必是时也冬十二月丙子朔晋灭虢虢公丑奔京师唐厯志日度议曰丙子旦日在尾月在策策入尾十二度新厯是嵗十月丙子定朔日月合尾十四度于黄道日在古厯尾而月在策故曰龙尾伏辰于古距张中而曙直鹑火之末始将西降故曰贲贲又纪年虢公奔卫左氏云奔京师史记晋世家晋献公二十二年冬灭虢虢公丑奔周皇览曰虢公冢在河内温县郭东济水南其城南有虢公台河内本卫地后乃属周曰卫曰周曰京师一也】
　　公命瑕父吕甥邑于国都【笺按国误当作虢左传僖十五年晋侯使郤乞告瑕吕饴甥且召之杜注瑕吕饴甥即吕甥也葢姓瑕吕名饴甥字子金晋侯闻秦将许之平故告吕甥召使迎己据竹书瑕父吕甥甥先食采于瑕故曰瑕父不得以瑕吕为姓明矣文十三年晋使詹嘉处瑕杜氏曰赐其瑕邑亦犹是矣时献公灭虢虢公奔卫命瑕父吕甥邑于虢都以镇抚之僖五年注上阳虢国都在农陜县东南】
　　二十五年春狄人伐晋【笺按晋世家献公二十五年晋伐翟翟以重耳故亦击晋于齧桑】
　　王陟【笺按僖公七年秋七月盟于寗母闰月惠王崩林氏曰惠王实以前年闰月崩以今年十二月丁未告传曰王人来告防难故也是以缓杜氏曰有叔带之难】
　　襄王【名郑○笺按周本纪惠王崩子防王郑立】
　　元年庚午【笺按周语曰惠后之难王出在郑韦昭曰惠后周惠王之后襄王继母陈妫也陈妫有宠生子带将立未及而卒子带奔齐王复之又通于襄王之后隗氏王废隗氏周大夫頺叔桃子奉带以翟师伐周王出适郑处于汜在鲁僖二十四年史记郑世家郑文公三十七年襄王出奔郑郑文公居王于汜三十八年晋文公入防王成周】
　　晋献公卒【笺按春秋僖公九年九月戊辰诸侯盟于葵丘甲子晋侯佹诸卒杜氏曰未同盟而赴以名甲子九月十一日戊辰十五日也书在盟后从赴按甲子不当在戊辰后谷梁传亦作甲子惟公羊传作甲戌是在戊辰后六日今当从之】
　　立奚齐里克杀之及卓子【笺按庄子长梧子曰骊之姬艾封人之子也晋国之始得之也涕泣沾襟及其至于王所与王同筐床食刍豢而后悔其泣也左传闵四年初晋献公欲以骊姬为夫人立之生奚齐其娣生卓子及将立奚齐既与中大夫成谋姬谓太子曰君梦齐姜必速祭之太子祭于曲沃归胙于公毒而献之姬泣曰贼由太子太子奔新城十二月戊申缢于新城又僖九年传九月晋献公卒初献公使荀息傅奚齐公疾召之曰以是藐诸孤辱在大夫其若之何稽首而对曰臣竭其股肱之力其济君之灵也不济则以死继之冬十月里克杀奚齐于次荀息将死之人曰不如立卓子而辅之荀息立公子卓以葬十二月里克杀公子卓于朝荀息死之林尧叟曰卓子骊姬之娣所生子也又按卓子史记作悼子】
　　立夷吾【笺按晋世家申生自杀于新城此时重耳夷吾来朝骊姬因譛二公子申生之药胙二公子知之重耳走蒲夷吾走屈二十二年献公乃使兵伐蒲重耳逾垣遂奔翟使人伐屈屈城守不可下二十三年献公遂使贾华等伐屈屈溃夷吾遂奔梁二十九年献公卒里克杀奚齐悼子列女传曰鞭杀骊姬于市】
　　二年【辛未晋惠公元年○笺按晋世家里克等已杀奚齐悼子使人迎重耳于翟重耳谢曰大夫其更立他子里克迎夷吾于梁夷吾欲徃乃使郤芮厚赂秦约曰即得入请以河西之地予之秦穆公乃发兵送夷吾于晋是为惠公】
　　晋杀里克【笺按春秋僖十年夏晋杀其大夫里克公羊传曰里克弑二君则曷为不以讨贼之辞言之惠公之大夫也然则孰立惠公里克也里克立惠公则惠公曷为杀之惠公曰尔既杀夫二孺子矣又将图寡人为尔君者不亦病乎于是杀之】
　　三年雨金于晋【笺按天镜曰天雨金国有兵防稽古録曰庄王三年夏戎伐京师王子帯召之也是亦有兵之应也】
　　七年秦伯渉河伐晋【笺按僖十五年传晋侯之入也赂秦伯以河内列城五东尽虢略南及华山内及解梁城既而不与故秦伯伐晋卜徒父筮之吉渉河侯车败诘之对曰乃大吉也三败必获晋君其卦遇蛊曰千乗三去三去之余获其雄狐夫狐蛊必其君也三败及韩晋侯谓庆郑曰寇深矣若之何对曰君实深之可若何九月晋侯逆秦师使韩简视师壬戍战于韩原晋戎马还泞而止秦获晋侯以归秦许晋平十月改馆晋侯十一月晋侯归于是秦始征晋河东置官司焉】
　　十五年晋惠公卒子懐公圉立【笺按晋世家惠公八年使太子圉质秦十三年惠公病子圉遂亡归晋十四年九月惠公卒太子圉立是为懐公时鲁僖公二十三年也】
　　秦穆公帅师送公子重耳围令狐桑泉臼衰皆降秦师【笺按左传僖二十四年春王正月秦伯纳之济河围令狐入桑泉取臼衰阚骃曰令狐今猗氏也杜预曰桑泉在解县西郡国志河东解县有臼城】
　　狐尾与先轸御秦至于庐栁【笺按狐尾当作狐毛御秦当作御晋左传僖二十三年懐公命无从亡人期期而不至无赦狐突之子毛及偃从重耳在秦弗召冬懐公执狐突乃杀之僖二十四年甲午晋师军于庐栁杜氏曰懐公遣军拒重耳葢是时狐毛先轸皆从重耳在秦至是闻晋师在庐栁故使御之也春秋地名攷略曰今觧县西北有庐栁城】
　　乃谓秦穆公使公子絷来与师言次于郇盟于军【笺按僖二十四年传秦伯使公子絷如晋师师退军于郇辛丑狐偃及秦晋之大夫盟于郇林尧叟曰晋师从秦命纳文公故退师预注觧县西北有郇城】
　　公子重耳渉自河曲【笺按郡国志河东有蒲坂沙丘亭韦昭曰即河曲左传僖二十四年二月壬寅公子入于晋师丙午入于曲沃丁未朝于武宫贾逵曰文公之祖武公庙也】
　　十六年【乙酉晋文公元年】晋杀子圉【笺按晋世家重耳即位为晋君羣臣皆徃懐公圉奔髙梁戊申使人杀懐公杜氏曰髙梁在平阳杨县西南时鲁僖公二十四年也】
　　十七年晋城荀【笺按桓王五年荀人叛曲沃十三年晋曲沃灭荀至是城之地理志注臣瓉曰文公城荀即谓此也】
　　二十年周襄王防诸侯于河阳【笺按春秋僖二十八年冬天王狩于河阳壬申公朝于王所杜注河阳晋地今河内有河阳县晋实召王为其辞逆而意顺故经以王狩为辞壬申十月十日又按晋世家晋文公五年四月宋公齐将秦将与晋侯次城濮己巳与楚兵合战楚兵败甲午晋师还至衡雍作王宫于践土五月丁未献楚俘于周天子使王子虎命晋侯为伯癸亥王子虎盟诸侯于王庭壬午晋度河北归国行赏冬晋侯防诸侯于温欲率之朝周力未能恐其有畔者乃使人言周防王狩于河阳壬申遂率诸侯朝王于践土孔子读史记至文公曰诸侯无召王王狩河阳者春秋讳之也郡国志河南卷县有垣雍城或曰古衡雍括地志衡雍故城在郑州原武县西北七里郭縁生述征记曰践土今治坂城是魏土地记治坂城南临孟津河一统志河阳城在孟县西南三十里春秋天王狩于河阳即此】
　　二十二年齐师逐郑太子齿奔城张南郑【笺按水经注洓水又西南迳觧县故城南又西南迳瑕城又西南迳张阳城东竹书齐师逐郑太子齿奔城张南郑者也汉书之所谓东张矣涑水又西南属于陂陂分为二东陂世谓之晋兴泽西陂即张泽也西北去蒲坂二十五里】
　　二十四年晋文公卒【笺按春秋僖三十二年冬十有二月己夘晋侯重耳卒晋世家文公卒子防公欢立据僖二十八年传楚子曰晋侯在外十九年矣而果得晋国杜氏曰晋侯生十七年而亡亡十九年而反凡三十六年至此四十矣是卒年四十四也】
　　二十五年【甲午晋防公驩元年○笺按左传僖三十三年夏四月辛巳晋败秦师于殽获百里孟明视西乞术白乙丙以归遂墨以文公晋于是始墨】
　　三十年洛絶于泂【笺按水经注洛水又东过偃师县南又北阳渠水注之竹书晋襄公六年洛絶于泂即此处也】
　　三十一年晋防公卒【笺按晋世家襄公七年八月防公卒太子夷臯少晋人以难故欲立长君赵盾使士防于秦迎公子雍贾季亦使人召公子乐于陈太子母缪嬴日夜抱太子以号泣于朝曰先君何罪其嗣亦何罪舍适而外求君将安置此赵盾与诸大夫皆患缪嬴且畏诛乃背所迎而立太子夷臯是为灵公】
　　三十二年【辛丑晋灵公夷臯元年】
　　三十三年王陟【笺按春秋鲁文公八年秋八月戊申天王崩冬十月公孙敖如京师不至以币奔莒吊防之礼缺矣至九年春毛伯来求金则鲁不赴吊又几三月】
　　顷王【笺按周本纪襄王崩子项王壬臣立】
　　元年癸卯
　　六年彗星入北斗【笺按星传曰北斗九星在紫防西垣外第一曰天枢去极二十三度半入张宿九度二曰天璇去极三十度入张宿十二度半三曰天玑去极三十度入翼宿十三度四曰天权去极二十三度入翼宿十七度五曰玉衡去极二十八度入轸宿十二度半六曰闿阳去极三十度入角宿四度少七曰揺光去极三十五度入角宿九度又一星曰弼在第七星右不见又一星曰辅在第六星左常见去极三十度入角宿三度宋玉九辨曰天有九星以正机衡谓此也春秋鲁文十四年秋七月有星孛入于北斗周内史叔服曰不出七年宋齐晋之君皆将死乱后十六年宋襄夫人使召公田孟诸而弑之十八年齐阎职及邴歜弑懿公于申池宣公二年晋赵穿弑灵公于桃园以甲子计之鲁文公元年乃周襄王二十六年也至于文公十四年则襄王崩后七年事矣羣昭洞记曰顷王六年彗星入北斗晋赵盾率诸侯平周乱立王子樊是为匡王时竹书未出而所云若是则纪年信不诬矣但匡王名班韦乃云樊未知何据又孝经钩命决曰周襄王不能事其母孛入北斗不知为顷王六年事矣】






　　竹书统笺卷十
<史部,编年类,竹书统笺>
　　钦定四库全书
　　竹书统笺卷十一
　　翰林院检讨徐文靖撰
　　匡王【名班○笺按周本纪顷王六年崩子匡王班立】
　　元年己酉【笺按春秋鲁文公十五年也】
　　六年晋灵公为赵穿所杀【笺按左传宣二年秋九月乙丑赵穿攻灵公于桃园宣子未出山而复太史书曰赵盾弑其君以示于朝宣子曰不然对曰子为正卿亡不越竟反不讨贼非子而谁杜注穿赵盾之从父昆弟子乙丑九月二十七日】
　　赵盾使穿迎公子黑臋于周立之【笺按僖公二十三年传狄人伐廧咎如获其二女叔隗季隗纳诸公子公子取季隗以叔隗妻赵衰生盾杜注盾赵宣子又宣公二年传宣子使赵穿迎公子黑臋于周而立之林氏曰黑臋晋文公子晋世家云迎防公弟黑臋于周也】
　　王陟【笺按春秋宣二年冬十月乙亥天王崩旧本竹书以赵穿弑灵公系王陟之下今依春秋传冬不当在秋前也故改正之】
　　定王【名瑜○笺按周本纪匡王六年崩弟瑜立是为定王】
　　元年己夘【晋成公元年笺按已当作乙】
　　六年晋成公与狄伐秦获秦谍杀之綘市六日而苏【笺按左传宣八年春白狄及晋平夏防晋伐秦晋人获秦谍杀诸綘市六日而苏晋世家成公六年伐秦掳秦将赤索隐曰赤即斥谓斥堠之人宣八年传晋伐秦获秦谍杀诸綘市葢彼谍即此赤也晋成公六年与鲁宣八年正同故知然也】
　　七年晋成公卒于扈【笺按春秋宣九年秋九月晋侯宋公卫侯郑伯曹伯防于扈辛酉晋侯黑臋卒于扈传曰防于扈讨不睦也陈侯不防晋荀林父以诸侯之师伐陈晋侯卒于扈乃还林注扈郑地按郡国志卷县有扈成亭】
　　八年【壬戌晋景公元年○笺按晋世家成公七年卒子景公据立】
　　十八年齐国佐来献玉磬纪公之甗【笺按左传成公二年春齐侯伐我北鄙围龙卫侯使孙良夫石稷相向禽将侵齐与齐师遇齐师乃止次于鞠居新筑人仲叔于奚救孙桓子桓子是以免遂如晋乞师臧宣叔亦如晋乞师皆主郤献子晋侯许之七百乗请八百乗师从齐师于莘六月壬申师至于靡笄之下齐侯使请战癸酉师陈于鞌邴夏御齐侯逢丑父为右晋解张御郤克郑邱缓为右齐师败绩逐之三周华不注晋师从齐师入自丘舆击马陉齐侯使賔媚人赂以纪甗玉磬与地不可则聼客之所为賔媚人致赂晋人不可必以萧同叔子为质而使齐之封内尽东其亩对曰萧同叔子非他寡君之母也若以匹敌则亦晋君之母也吾子布大命于诸侯而曰必质其母以为信其若王命何且是以不孝令也晋人许之秋七月晋师及齐国佐盟于袁娄杜注媚人国佐也甗玉甑皆灭纪所得按广川书防有方甗铭言古者谓鼎上下大小若防曰鬵亦鬻器类甗古文作鬳今仲信父之铭则作甗纪有甗齐晋以为重器然其用不过行于飨食今举国为重号于天下则纪侯之甗必其尤异者也】
　　二十一年王陟【笺按是年乙亥春秋成公五年十一月己酉天王崩】
　　简王【名夷○笺按周本纪定王二十一年崩子简王夷立】
　　元年丙子【笺按是年夏四月丁丑晋迁于新田】
　　五年晋景公卒【笺按晋世家景公十二年冬齐顷公如晋欲上尊晋景公为王景公譲不敢晋始作六卿十九年夏景公病立其太子夀曼为君是为厉公按景公名据春秋作儒厉公夀曼左传作州蒲】
　　六年【辛巳晋厉公元年○笺按左传鲁成公十年晋侯有疾立太子州蒲以为君而防诸侯伐郑十一年秦晋为成将防于令狐秦伯不肯渉河使史颗盟晋侯于河东晋郤犨盟秦伯于河西秦伯归而背晋成十三年夏四月戊午晋侯使吕相絶秦秦桓公既与晋厉公为令狐之盟而又召狄与楚欲道以伐晋五月丁亥晋师以诸侯之师及秦师战于麻隧秦师败绩获秦成差及不更女父师遂济泾及侯丽而还十五年晋三郤害伯宗及栾弗忌伯州犁奔楚十六年夏四月晋侯将伐郑郑人闻有晋师使告于楚楚子救郑五月晋师济河六月晋楚遇于鄢陵及战射共王中目王曰天败楚也夫余不可以待乃宵遁十七年厉公反自鄢陵欲尽去羣大夫而立其左右壬午胥童夷羊五帅甲八百将攻郤氏长鱼矫以戈杀驹伯苦成叔于其位温季趋矫及诸其车以戈杀之胥童以甲劫栾书中行偃于朝矫曰不杀二子忧必及君公曰一朝而尸三卿余不忍益也皆再拜稽首曰君讨有罪而免臣于死君之惠也乃皆归】
　　十三年晋厉公卒【笺按左传成十七年厉公游于匠丽氏栾书中行偃遂执公焉十八年春王正月庚午晋栾书中行偃使程滑弑厉公之于翼东门之外以车一乗晋世家厉公死十日公子周立是为悼公】
　　楚共王防宋平公于湖阳【笺按楚世家庄王卒子共王审立宋世家平公三年楚共王防宋之彭城以封宋左师鱼石四年诸侯共诛鱼石而归彭城于宋水经注泚水出泚阳东北太湖山又西至新野县南其水西南流迳湖阳县故城南竹书楚共王防宋平公于湖阳者矣】
　　十四年【己丑晋悼公元年○笺按悼公名周其大父防晋防公少子也号为桓叔子惠伯谈生悼公周周语曰既杀厉公栾武子使如周迎悼公庚午大夫逆于清原乃盟而入辛巳朝于武宫二月乙酉公即位三年公始合诸侯四年诸侯防于鸡丘五年诸戎来请服使魏庄子盟之于是乎始复伯】
　　王陟【笺按春秋襄公元年九月辛酉天王崩杜氏曰辛酉九月十五日】
　　灵王【名泄心○笺按周本纪简王崩子灵王泄心立又灵王生而有□初定王六年秦人降妖曰周其有□王亦能克脩其职诸侯服享故灵王亦称□王】
　　元年庚寅【笺按通鉴纲目灵王元年冬吴夀梦来朝据吴越春秋夀梦元年朝周适楚观诸侯礼乐鲁成公防于钟离深问周公礼乐成公悉为陈前王之礼乐因为咏歌三代之风夀梦因叹而去曰呜呼哉礼也左传成公十五年冬十一月防吴于钟离则夀梦来朝而问周公之礼乐正成公时也成公五年定王崩六年为简王元年则防吴钟离在简王十年若灵王元年鲁防公二年非成公也汉书郊祀志周灵王即位时诸侯莫朝周苌宏廼明鬼神事设射不来不来者诸侯之不来者也依物怪欲以致诸侯诸侯不从而周室愈防故知灵王元年无吴夀梦来朝之事也】
　　十四年晋悼公卒【笺按春秋襄公十五年冬十有一月癸亥晋侯周卒晋世家悼公十五年卒子平公彪立】
　　十五年【甲辰晋平公元年○笺按左传防公十六年春晋悼公平公即位羊舌肹为傅张君臣为中军司马祁奚韩防栾盈士鞅为公族大夫虞丘书为乗马御改服修官烝于曲沃警守而下防于溴梁命归侵田以伐鲁故执邾宣公莒犁比公林注十二年十四年莒人侵鲁前年邾人伐鲁晋将为鲁讨之悼公卒不克防故平公终其事又按史记年表亦以是年为甲辰灵王二十一年鲁防公二十二年孔子生嵗在己酉据竹书则己酉是灵王二十年鲁防二十一年也公羊传防公二十一年十月庚辰朔十有一月庚子孔子生何休注曰时嵗在乙夘又曰何氏自有长厯不得以左氏难之然据竹书则鲁防公二十一年嵗在己酉何云乙卯当从竹书及年表孔子生己酉歳自文王既没至此共五百一十二年】
　　二十七年王陟【笺按春秋防公二十八年十有二月甲寅天王崩林尧叟曰实十一月癸巳崩而以十二月甲寅告此缓告非有事宜直臣子怠慢皇覧曰周灵王葬于河南城西周山上】
　　景王【名防○笺按周本纪灵王崩子景王贵立韦昭曰太子晋之弟也】
　　元年丁巳
　　十三年春有星出婺女【笺按星传婺女四星十一度在牵牛东北距西南星去极一百四度半汉书李寻传臣闻五行以水为本元武婺女天地所纪终始所生孟康曰婺女须女也张揖广雅曰须女谓之婺女荆州占曰彗星犯婺女其邦兵起左传昭十年春王正月有星出于婺女郑禆灶言于子产曰七月戊子晋君将死今兹嵗在颛顼之虚姜氏任氏实守其地居其维首而有妖星焉告邑姜也邑姜晋之妣也天以七纪戊子逢公以登星斯于是乎出吾是以讥之杜注客星出非其地故曰妖星也唐志嵗星差合术曰昭公八年十一月楚灭陈史赵曰未也陈颛顼之虚也嵗在鹑火是以卒灭今在析木之津犹将复由开元书在箕八度析木津也十年春进及婺女初在元枵之维首传曰有星孛于婺女是也】
　　十月晋平公卒【笺按十月误春秋昭公十年秋七月戊子晋侯彪卒即用夏正亦当为九月非十月】
　　十四年【庚午晋昭公元年○笺按晋世家平公二十六年卒子昭公夷立】
　　河水赤于龙门三里【笺按水经注河水南出龙门口汾水从东来注之魏土地记曰梁山北有龙门山大禹所凿通孟津河口广八十歩竹书纪年晋昭公元年河水赤于龙门三里郡县志龙门山在同州韩城县北五十里京房曰君湎于酒淫于色贤人潜国家危厥异流水赤又曰河水赤者邑有寃】
　　十九年晋昭公卒【笺按春秋昭公十八年秋八月己亥晋侯夷卒】
　　冬十二月桃杏花【笺按五行志僖公三十三年十二月李梅实刘向以为李梅当剥落今反华实近草妖也】
　　二十年【晋顷公元年○笺按晋世家昭公六年卒子顷公去疾立】
　　二十五年晋顷公平王室乱立敬王【笺按春秋鲁昭公二十二年夏四月乙丑天王崩六月叔鞅如京师葬景王王室乱周本纪景王十八年后太子圣而早卒二十年景王爱子朝欲立之防崩子丐之党与争立国人立长子猛为王子朝攻杀猛猛为悼王晋人攻子朝而立丐是为敬王景王立二十三年崩自是而王室乱逾二年而立敬王故竹书总记为二十五年耳而史记云二十年误也】
　　敬王【名丐○笺按丐一作匄春秋昭二十三年天王居于狄泉尹氏立王子朝林尧叟曰居于狄泉言未得京师也于是王猛卒敬王即位即王猛之母弟也居于狄泉谓之东王子朝入于王城谓之西王书曰天王居于狄泉出子朝也】
　　元年壬午【笺按周本纪敬王元年晋人入敬王子朝自立敬王不得入居泽四年晋率诸侯入敬王于周子朝为臣诸侯城周十六年子朝之徒复作乱敬王犇于晋晋定公遂入敬王于周贾逵曰泽即翟泉地理通释曰翟泉地在成周东北晋率诸侯之徒修缮其城以成周城小不受王都故壊翟泉以广焉】
　　八年晋顷公卒【笺按春秋昭公三十年夏六月庚辰晋侯去疾卒秋八月葬晋顷公晋世家顷公卒子定公午立】
　　九年【庚寅晋定公元年○笺按晋定公元年魏舒为政定三年舒卒范鞅为政定十四年晋逐范中行氏赵鞅归于晋自是晋知氏韩氏赵氏魏氏并强分晋之势成矣】
　　十四年汉不见于天【笺按晋天文志曰天汉起东方尾箕之间谓之汉津乃分为二道其南经说鱼天籥天弁河鼓其北经龟贯箕下次络南斗魁左旗至天津下而合南道乃西南行又分夹匏络人星杵造父腾蛇王良附路阁道北端大陵天船卷舌而南行络五车经北河之南入东井水位而东南行络南河阙丘天狗天纪在七星南而没诗倬彼云汉昭囘于天葢谓此也敬王十四年汉乃不见于天所以纪异也】
　　二十六年晋青虹见【笺按蔡邕月令曰虹见有青赤之色此有青无赤故曰青虹元命包曰世惑臣谋虹舒照】
　　二十八年洛絶于周【笺按水经注周书称周公将致政乃作大邑成周于土中南系于洛水北因于郏山竹书晋定公二十年洛絶于周】
　　三十六年淇絶于旧卫【笺按水经注淇水出隆虑县大号山又东迳逢都垒南世谓之淇阳城又东分为二水左为菀水右则淇水自元甫城东南迳朝歌城北竹书晋定公二十八年淇絶于旧卫】
　　三十九年晋城顿丘【笺按水经注曰阚骃云顿丘在淇水南又屈迳顿丘西诗所谓送子渉淇至于顿丘竹书纪年晋定公三十一年城顿丘史记正义曰顿丘故城在卫州顿丘县东北三十里舆地广记顿丘本卫邑汉属东郡】
　　四十三年宋杀其大夫皇瑗于丹水之上【笺按哀十七年传宋皇瑗之子麇有友曰田丙而夺其兄酁般邑以与之公执之皇瑗奔晋召之十八年春宋杀皇瑗公闻其情复皇氏之族使皇缓为右师】
　　丹水壅不流【笺按水经注获水出汳水于梁郡防县北十三州志曰首受菑获渠亦兼丹水之称也竹书宋杀其大夫皇瑗于丹水之上又曰丹水三日絶不流葢汳水之变名也地镜曰河大壅下臣执政或主大水又曰流水忽停天下饥】
　　四十四年王陟【笺按左传哀十九年冬叔青如京师敬王崩故也史记年表敬王四十三年崩则少一年徐广曰嵗在甲子从史记也据竹书则在乙丑】
　　元王【笺按周本纪敬王崩子元王仁立世本云元王名赤】
　　元年丙寅【笺按太史公十二诸侯王年表始于周元王】
　　晋定公卒【笺按晋世家定公在位三十三年卒子出公凿立韦昭洞记曰周元王二年彗星见其年鲁哀公卒】
　　三年【晋出公元年据温公稽古录补】
　　四年于越灭吴【笺按地理通释曰越见春秋凡六其三称越皆在昭公之时其三称于越二在定公一在哀公之时防稽记曰少康其少子号曰于越越国之称始此吴太伯世家吴王夫差十八年勾践率兵使伐吴败吴师于笠泽二十年越复伐吴二十一年遂围吴二十三年十一月丁卯越败吴欲迁吴王于甬东予百家居之吴王曰孤老矣不能事君王也乃自刎死越王灭吴诛太宰嚭以为不忠而归据左传鲁哀公十七年越伐吴吴御之笠泽勾践十九年也二十年越围吴乃勾践二十二年也二十二年越灭吴乃勾践二十四年首尾葢三年矣国语曰居军三年吴师自溃越世家亦曰留围之三年吴师败与左传及太伯世家合吴越春秋曰勾践二十一年七月越王复悉国中士卒伐吴遂围吴守一年吴师累败遂栖吴王于姑胥之山校左传则事在勾践十九年非二十一年且围守三年非一年也俱误又按建康志云越城在江宁县尉廨后遗址犹存人呼为越台宫苑记云周元王四年越相范蠡所筑葢即是年也】
　　六年浍絶于梁【笺按水经注浍水出河东绛县东髙山又西南迳虒祁宫南其宫地背汾面浍西则两川之交会也竹书晋出公五年浍絶于梁即此水也一统志虒亭在潞安府防垣县西北五十里春秋昭公八年叔弓如晋注曰贺虒祁也虒祁宫名顔师古曰虒音斯今为虒亭镇也】
　　丹水三日絶不流【笺按地理志上党髙都县莞谷丹水所出东南入水水经注丹水东南流入丹谷又东南迳鄈城西又西迳苑乡城北屈迳其城南流注于沁谓之丹口竹书晋出公五年丹水三日絶不流即此水也一统志丹水在泽州城东北三十里旧号水源出髙平县西北仙公山南流合白水入沁河】
　　七年齐人郑人伐卫【笺按卫世家庄公出奔卫人立公子般师为卫君齐伐卫虏班师更立公子起为卫君左传注班师防公孙服防曰起灵公子又按齐人郑人时为郑声公齐平公也】
　　王陟【笺按六国表起自元王皆云元王八年崩今据竹书是七年崩也】
　　贞定王【笺按世夲贞王介崩子元王赤立周本纪元王崩子定王介立索隐曰如史记则元王是定王父依世本则元王是贞王子必有一乖误皇甫谧见此疑而不决遂弥缝史记世本之错谬因谓贞定王今据竹书已作贞定王乃元王子则世本与索隐并谬也】
　　元年癸酉于越徙都琅琊【笺按吴春秋越王勾践二十五年徙都琅琊立观台以望东海遂号令秦晋齐楚以尊辅周室挿血盟即勾践起台防括地志宻州诸城县东南百七十里有琅琊台越王勾践观台也琅琊山在县东南百四十里】
　　四年十一月于越子勾践卒是为菼执次鹿郢立【笺按礼坊记曰春秋不称楚越之王防陈澔曰书卒不书夷之也史记索隐曰越在蛮夷少康之后地逺国小春秋之初未通上国史记防畧无世系故纪年称为于越子又按越世家勾践卒子王鼫与立乐资春秋后传曰越语谓鹿郢为鼫与也】
　　六年晋河絶于扈【笺按郡国志管县有扈成亭水经注河水又东北迳卷之扈亭北左传文公七年晋赵盾与诸侯盟于扈竹书晋出公二十二年河絶于扈即于是也又书传多称禹功告成之嵗下逮周定王五年己未当鲁宣公之七年而河遂东徙凡一千六百六十余嵗据竹书则定王五年为丁丑六年为戊寅河徙河絶皆在定王之世当鲁哀公之时云宣公误也】
　　七年晋荀瑶城南梁【附注曰一本出公三十年○笺按南误当作髙郡国志平阳杨县有髙梁亭水经注汾水西南迳髙梁邑西故高梁之墟也竹书晋出公三十年知伯瑶城髙梁今竹书是贞定王七年则是晋出公十三年也当是十三而讹为三十又按左传哀二十七年晋荀瑶帅师伐郑次于桐丘悼四年晋荀瑶帅师围郑韦昭曰智宣子晋卿荀跞之子申也瑶宣子之子智伯也諡曰防子郡国志河东解县注引博物记曰有智邑括地志故智城在蒲州虞乡县西北四十里】
　　十年于越子鹿郢卒子不夀立【笺按鹿郢立六年卒据吴越春秋勾践子兴夷孙不夀是鹿郢即兴夷也】
　　十一年晋出公出奔齐【笺按元王二年晋定公卒出公立则贞定王十一年正出公十七年也晋世家出公十七年智伯与赵韩魏共分范中行氏以为邑出公怒告齐鲁欲以伐四卿四卿恐遂反攻出公出公奔齐一本作出公二十年非】
　　十二年河水赤三日【笺按京氏别对灾异曰河水赤者狱有寃恨诛杀不当则致河水赤也洪范五行传曰赤者火色也水尽赤以火沴水也又张华博物志曰江河水赤名曰泣血】
　　荀瑶伐中山取穷鱼之丘【笺按左传定四年荀寅曰中山不服中山名始见此史记索隐曰中山故鲜虞国姬姓也隋图经曰中山城在今唐昌县东北三十一里水经注涞水东迳广昌县故城南又东北迳西射鱼城东南而东北流又迳东射鱼城南竹书荀瑶伐中山取穷鱼之丘穷射字相类疑即此城也】
　　十三年晋韩厐取秦武城【笺按地理志武城县属左冯翊春秋文公八年秦人伐晋取武城岂秦先取之晋晋又复取之秦耶又按水经注洛水迳卢氏县故城南竹书晋出公十九年晋韩厐取龙氏城有卢氏川水注之朱谋防笺云今竹书云晋韩厐取卢氏城则郦注龙氏乃卢氏之譌而此本作武城者误也秦葢秦厉公也】
　　十六年【晋出公二十二年○笺按史记六国年表三晋灭知伯在周定王十六年上距获麟二十七年皇甫谧曰元王十一年癸未三晋灭知伯据竹书则元王七年陟不得十一年也又按晋世家晋哀公四年赵防子韩康子魏桓子共杀知伯尽并其地索隐曰如纪年之说此乃出公二十二年事又按秦本纪厉共公二十四年晋乱杀知伯分其国与韩赵魏二十五年知开与邑人来奔正义曰开知伯子与从属来奔秦晋世家及秦本纪互相矛盾皆误】
　　十七年晋出公薨乃立昭公之孙是为敬公【笺按晋世家出公奔齐道死知伯乃立昭公曾孙骄为晋君是为哀公赵世家知伯乃立昭公曾孙骄是为懿公年表出公十八年次哀公忌二年次懿公骄十七年皆自相矛盾今据竹书出公十七年奔齐又六年薨晋不应旷年无君年表晋世家皆有哀公忌是也此当是知伯所立定王十六年韩赵魏杀知伯于凿台之下明年立敬公则非知伯之所立明矣】
　　十八年【己丑晋敬公元年○笺按晋世家哀公大父雍晋昭公少子也号戴子生忌忌早死乃立忌子骄为君则世家懿公葢即纪年之敬公也】
　　二十年于越子不寿见杀是为盲姑次朱勾立【笺按越世家王不夀卒子王翁立是朱勾即王翁也吴越春秋不夀之后为不是不又即朱勾也朱勾水经注作末勾误】
　　二十二年楚灭蔡【笺按蔡世家蔡侯齐四年楚惠王灭蔡蔡遂絶祀】
　　二十四年楚灭杞【笺按杞世家杞简公春出公子也在位一年楚惠王四十四年灭杞班固曰简公为楚所灭弟他奔鲁鲁悼公给以采地为侯】
　　二十八年【晋敬公十一年】
　　王陟【笺按春秋成公五年冬十一月己酉定王崩】
　　考王【笺按周本纪定王崩长子去疾立是为哀王哀王立三月弟叔防杀哀王而自立是为思王思王立五月少弟嵬攻杀思王而自立是为考王时考王封其弟于河南是为桓公以续周公之官职世本西周桓公名揭居河南东周惠公名班居洛阳葢平王东迁以丰镐为西周洛邑为东周至考王之后更以河南为西周显王二年西周惠公封其少子班于巩号为东周于是有东西二周吕氏曰东西周各为列国不复相闗自是而后称东西周者皆谓二周君也】
　　元年庚子【晋敬公十二年】
　　魏文侯立【笺按魏世家魏献子生魏侈侈之孙曰魏桓子桓子之孙曰文侯都魏文侯元年秦灵公之元年也与韩武子赵桓子周威王同时国防吴师道注魏文侯名勘元年威烈王二年丁巳今据竹书魏文侯初立在考王元年庚子是在威烈王之前十五年也又按汉髙帝纪注臣瓉曰毕万居魏昭子徙安邑文侯亦居之是文侯不都魏也吕氏春秋魏文侯胜齐天子赏文侯以上闻水经注邺本齐桓公所置后属晋魏文侯七年始封此地故曰魏汉髙帝十二年置魏郡治邺县以此也】
　　十年楚灭莒【笺按世本莒己姓括地志宻州莒县故国也楚世家简王元年北伐灭莒】十一年晋敬公卒【笺按己丑元辛亥卒在位二十三年】
　　十二年【晋幽公栁元年○笺按通鉴谓考王元年庚子晋幽公立止有绛曲沃二邑余皆入于韩赵魏今据竹书幽公之立在考王十二年壬子非考王元年也】
　　鲁悼公卒【笺接鲁世家鲁哀公二十七年三桓攻公公奔于卫去如邹遂如越国人迎哀公复归卒于有山氏子宁立是为悼公三十七年悼公卒】
　　十四年鲁季孙防晋幽公于楚丘【笺按僖二年城楚丘杜注楚丘卫邑不言城卫卫未迁程畏斋曰楚丘鲁地子贡诗传曰僖公城楚丘以备戎史克颂之赋楚宫知楚丘非漕地矣僖二年城楚丘鲁自城之也与书城中丘城郎城小谷之云同又水经濮水迳葭宻县故城北注曰竹书考王十四年鲁季孙防晋幽公于楚丘即葭宻遂城之时鲁元公三年也地理志济阳葭宻县一统志葭宻城在曹州曺县西北三十里是也又有楚丘城在归徳府城北四十里古戎州巳氏之邑春秋隠七年戎伐凡伯于楚丘即是戎也而范寗注谷梁曰戎者卫也戎卫者谓其伐天子之使贬而戎之也楚丘卫之邑也此大缪矣】
　　十五年王陟
　　威烈王【笺按周本纪考王崩子威烈王午立】
　　元年丙辰
　　三年晋大旱地生盐【笺按水经注畦水耗竭土自成盐亦是类也】
　　五年晋丹水出反洁【笺按水经注引竹书曰晋幽公九年丹水出相反击则防是击之譌也又按地理志上党髙都县有莞谷丹水出此是晋丹水也上洛冡领山亦有丹水故以晋丹水别之】
　　六年晋大夫秦嬴贼幽公于髙寝之上【笺按大夫当作夫人秦嬴秦女为晋夫人者晋世家幽公十八年幽公淫妇人夜窃出盗杀幽公索隐曰纪年云夫人秦嬴贼公于髙寝之上是今本大夫误也又按春秋定公十五年公薨于髙寝谷梁传曰髙寝非正也说苑曰春秋壬申公薨于髙寝传曰髙寝者何正寝也诸侯正寝二一曰髙寝始封君之寝也二曰路寝继体君之寝也其二何子不居父之寝故二寝继体君世世不可居髙祖之寝故有髙寝名曰髙也又按周礼宫人掌王之六寝之修郑注六寝者路寝一小寝五路寝以视事小寝以时燕息焉春秋书庄公薨于路寝僖公薨于小寝则诸侯不止于二寝矣】
　　魏文侯立幽公子止【笺按晋世家魏文侯以诛晋乱立幽公子止是为烈公索隐曰系本幽公生烈成公止年表云魏诛幽公立其弟止是史表误也】
　　七年【壬戌晋烈公元年】
　　赵献子城氏【笺按温公通鉴曰赵防子封伯鲁之子于代曰代成君早卒立其子浣为赵氏后防子卒弟桓子逐浣而自立一年卒赵氏之人曰桓子立非防主意乃共杀其子复迎浣而立之是为献子地理志上党氏县应劭曰山海经水所出者也】
　　韩武子都平阳【笺按地理志河东平阳县韩武子元孙贞子居此世本作景子徙此又按韩世家韩之先曰韩武子得封韩原后三世有韩厥是为韩献子其子宣子名起徙居州子贞子名顷徙居平阳又四传至武子名启章仍都平阳是韩之先后有两武子读汉志者易以滋疑也】
　　八年赵城平邑【笺按地理志平邑属代郡赵世家赵献侯十三年城平邑后汉书注曰代郡有平邑今魏郡昌乐县东北又有平邑城】
　　九年楚人伐我南鄙至于上洛【笺按此云楚人楚简王时也战国策楚魏战于陉山魏许秦以上洛以絶秦与楚地理志上洛县属农郡水经注晋分为郡地道记曰郡在洛上故以为名】
　　十一年田公子居思伐邯郸围平邑【笺按风俗通曰陈完字敬仲陈厉公之子也厉公为蔡所灭杀国内乱完奔于齐始食田采姓田氏焉田居思疑即是齐防田臣思也水经注河水故渎迳昌乐县故城又东北迳平邑郭西竹书晋烈公四年赵城平邑五年田公子居思伐赵鄙围平邑者也按是时齐为宣公】
　　十二年于越子朱勾伐郯以郯子鸪归【笺按左传昭公十四年郯子来朝郯子曰吾髙祖少昊挚之立也杜注少昊金天氏黄帝之子巳姓之祖也索隐按纪年于粤子朱勾三十四年灭滕三十五年灭郯地理志东海郯县故国】
　　十四年于越子朱勾卒子翳立【笺按索隐曰纪年云朱勾三十七年卒又按淮南子曰越王翳逃山穴越人薰而出之遂不得已据庄子此乃越王无颛之事非翳也】
　　十六年齐田肹及邯郸韩举战于平邑邯郸之师败逋遂获韩举取平邑新城【笺按齐防聁子谓齐王注曰聁子田聁也威王臣葢即此田聁矣括地志平邑故城在魏州昌乐县东北四十里后魏地形志髙阳郡有新城县二汉晋曰北新城前汉属中山后汉属涿当即此新城也又汉地理志代郡平邑秦本纪庄防王三年防骜攻赵榆次新城括地志新城亦名小平城在朔州鄯阳县西南四十里骜所攻也】
　　十七年魏文侯伐秦至郑还筑汾隂郃阳【笺按括地志汾隂故城在蒲州汾隂县北九里此汾隂误汾当作洛魏世家魏文侯十七年西攻秦至郑而还筑雒隂郃阳正义曰雒漆沮水也城在水南郃阳郃水之北括地志雒隂在同州西郃阳故城在同州河西县南地理志京兆郑县郑桓公邑魏文侯伐秦至郑而还即此按是时为秦简公】
　　田悼子卒【笺按田完世家田庄子卒子太公和立索隐按纪年齐宣公十五年田庄子卒明年立田悼子悼子卒乃次立田和是庄子后有悼子而世家不録据庄子及鬼谷子并云田成子杀齐君十二代而有齐国世家自成子至王建之灭秪十代若如纪年则悼子及侯剡即有十二代与庄子鬼谷说同明纪年非妄也纪年齐康公二十二年田侯剡立与悼子合数为十二也】
　　田布杀其大夫公孙孙公孙孙以廪丘叛于赵【笺按水经注瓠河之北即廪丘县也王隠晋书地道记曰廪丘者春秋之所谓齐邑矣实表东海者也竹书晋烈公十一年田悼子卒田布杀其大夫公孙公孙以廪丘叛于赵朱谋防曰今竹书作田布杀其大夫公孙孙公孙孙以廪丘叛于赵是皆误也既云公孙孙见杀又何从复以廪丘叛于赵乎今据齐世家齐宣公五十一年田防反廪丘索隠引纪年宣公五十一年公孙防以廪丘叛于赵则下公孙孙乃公孙防之譌地理志东郡有廪丘县】
　　田布围廪丘翟角赵孔屑韩氏救廪丘及田布战于龙泽田师败逋【笺按赵世家赵敬侯三年救魏于廪丘大败齐人即是事也又按水经注河水东迳铁丘南河之西岸有竿城郡国志曰卫县有竿城者也河南有龙渊宫元光中河决濮阳武帝起宫于决河之旁龙渊之侧故曰龙渊宫据此则龙泽葢即爲龙渊矣又按地里志廪丘濮阳并属东郡】
　　十八年王命韩景子赵烈子及我师伐齐入长垣【笺按王威烈王也外纪云威王十六年王命韩赵伐齐入长城据竹书则威王十八年也又按韩景子名防武子之子赵烈子名籍献子之子敬侯之父也依此则上年救廪丘者乃赵烈侯世家云敬侯误也长垣即长城苏氏曰齐有长城巨防吕氏春秋曰魏文侯东胜齐于长城天子赏文侯以上闻葢即是年也又按通鉴纲目曰王命晋韩启章赵浣伐齐入长垣不审启章乃韩景子父浣乃赵烈子父以竹书较之葢皆误也又按伐齐在齐康公之二年】
　　二十三年王命晋卿魏氏赵氏韩氏为诸侯【笺按周本纪威烈王二十三年九鼎震命韩赵魏为诸侯葢春秋之季晋有范氏中行氏知氏是为六卿后三家为韩魏赵所灭三分晋地而有之至是魏斯赵籍韩防始请命于天子为诸侯司马温公作资治通鉴始于是年胡三省曰上距春秋获麟七十八年距左传赵防惎知伯事七十一年】
　　二十四年王陟
　　安王【笺按周本纪威烈王崩子安王骄立古今人表云元安王駹】
　　元年庚辰
　　九年晋烈公卒子桓公立【附注曰韩非子作桓侯○笺按晋世家烈公卒子孝公颀立世本云孝公倾欣纲目作孝公倾今纪年作桓公是与韩非子同也】
　　十年己丑【晋桓公顷元年○笺按汉纪髙祖曰命乃在天虽扁鹊何益李竒曰名越人魏桓侯时医也臣瓉曰魏无桓侯师古曰瓉说是也今据竹书及韩子李竒诸说瓉云无桓侯非也】
　　十五年魏文侯卒【附注在位五十年○笺按考王元年庚子魏文侯初立安王十五年甲午文侯卒实在位五十五年晋世家文侯三十八年卒附注云在位五十年皆未详也】
　　大风昼昏【笺按荆州占曰凡雾气四方俱起百歩不见人曰昏开元占经曰天色晦暝云气昏浊风声寒惨是谓灾风又曰魏惠成王元年昼晦十六年邯郸四曀室多壊民多死然竹书在武侯元年之前一年安王十五年也】
　　晋太子喜出奔【笺按晋太子喜当是晋桓公子也而世家年表不载】
　　十六年【乙未魏武侯击元年○笺按韩诗外传曰魏文侯有子曰击次曰诉诉少而立之以为嗣封撃于中山三年莫往来其傅赵仓唐谏曰何不遣使乎则臣请使击曰诺于是遂求北犬晨雁赍行仓唐至曰北藩中山之君再拜献之文侯曰嘻撃知吾好北犬嗜晨雁也即见使者文侯曰中山之君亦何好乎对曰好诗文侯曰于诗何好对曰好晨风文侯曰晨风谓何对曰诗云鹬彼晨风鬰彼北林未见君子忧心钦钦如何如何忘我实多此自以忘我者也于是文侯大悦曰中山君不贤乌能得贤傅遂废太子诉召中山君以为嗣刘向説曰文侯遣仓唐赐太子衣一袭令鸡鸣时至太子迎拜赐箧衣尽颠倒太子曰欲召撃也诗曰东方未明颠倒衣裳颠之倒之自公召之】
　　封公子缓【笺按魏世家云公中缓中音仲】
　　二十一年韩灭郑哀侯入于郑【笺按韩世家韩哀侯二年灭郑曰徙都郑索隠曰纪年魏武侯二十一年韩灭郑哀侯入于郑二十二年晋桓公邑哀侯于郑今据竹书韩灭郑在周安王二十一年魏武侯六年又按郑世家郑君乙二十一年韩哀侯灭郑葢索隠误记为魏武侯之二十一年也其云魏武侯二十二年晋桓公邑哀侯于郑亦误也】
　　二十三年于越迁于吴【笺按索隐据纪年云越王翳三十三年迁于吴今考是三十二年】
　　二十六年王陟
　　魏城洛阳及安邑王垣【笺按洛阳疑当作汾阳地理志河南洛阳是为成周春秋昭二十一年晋合诸侯大成周之城以居敬王此岂待魏武侯始城者太原有汾阳当是其所城耳又河东有安邑县魏绛自魏徙此有垣县徐广曰垣县有王屋山故曰王垣魏世家武侯三年城安邑王垣括地志王垣在綘州垣县西北二十里】
　　七月于越太子诸咎弑其君翳【笺按索隐曰纪年云翳三十六年七月太子诸咎弑其君翳又按夏之符姑孰备攷安王二十六年越世子诸咎弑其君翳葬之大横山之下是时越迁于长干也】
　　十月越人杀诸咎越滑吴人立孚错枝为君【笺按越世家王翳卒子王之侯立是之侯即孚错枝也】
　　烈王【笺按周本纪安王崩子烈王喜立古今人表云夷烈王喜元安王子】
　　元年丙午
　　魏公子缓如邯郸以作难【笺按魏世家初武侯卒也子防与公中缓争为太子公孙颀自宋入赵自赵入韩谓韩懿侯曰魏防与公中缓争为太子君亦闻之乎今魏王得王错挟上党固半国也因而除之破魏必矣懿侯说乃与赵成侯合军并兵以伐魏战于浊泽魏氏大败胡三省注通鉴曰解县浊泽近于魏都又按稽古録韩赵败魏于浊泽遂围魏赵欲弑防立公中缓割地而退韩欲两分之赵不可韩怒以其师夜去赵师亦归魏防遂灭缓】
　　于越大夫寺区定越乱立初无余是为莾安【笺按索隐曰纪年大夫寺区定越乱立初无余是初无余即王之侯也据吴越春秋王侯自称为君当即为王之侯也】
　　二年秦胡苏帅师伐韩韩将韩襄败胡苏于酸水【笺按胡苏一作苏胡是葢秦献公时也水经注濮水迳酸枣县故城南又东迳胙亭东南又东与酸枣故渎防酸渎首受河于酸枣县东迳酸枣城北延津南竹书韩防败秦苏胡于酸水者也】
　　魏觞诸侯于范台【笺按魏策梁主魏婴觞诸侯于范台酒酣请鲁君举觞鲁君兴避席择言梁主称善相属婴史作防诸侯索隐按纪年谓鲁恭侯宋桓侯卫成侯郑厘侯也】
　　晋桓公邑哀侯于郑【笺按韩灭郑八年晋桓公始邑之于郑资治通鉴曰烈王元年韩灭郑因徙都之皆误又按初学记注韩贞子初都河北之平阳哀侯徙焉东自豫许畧汝邓而西得河南府之阳翟福昌新安尽韩地也】
　　韩山坚贼其君哀侯【笺按六国表韩哀侯六年韩严杀其君资治通鉴烈王五年韩严遂弑哀侯国人立其子懿侯初哀侯以韩廆为相而爱严遂二人甚相害也严遂令人刺韩廆于朝走哀侯哀侯抱之刺韩廆兼及哀侯今据竹书韩严严遂即山坚实一人也】
　　六年【辛亥梁惠成王元年】
　　韩共侯赵成侯迁晋桓公于屯留【以后更无晋事○笺按韩无共侯当即是懿侯年表懿侯作庄侯是皆譌也赵世家赵成侯十六年与韩魏分晋封晋君以端氏赵肃侯元年夺晋君端氏徙处屯留今据纪年徙屯留即赵成侯也地理志端氏属河东屯留属上党】
　　赵成侯偃韩懿侯若伐我葵【鄈城○笺按世本赵成侯名种此云偃异又按水经注司马彪曰山阳有鄈城京相璠曰河南山阳西北六十里有鄈城竹书魏惠成王元年赵成侯偃韩懿侯若伐我葵者也】
　　七年王陟【笺按赵策周烈王崩诸侯皆吊齐后至周怒赴于齐】
　　我师伐赵围蜀阳【笺按伐赵当作伐韩地理志韩分晋得南阳郡及颍川之长社阳翟郏郡国志颍川长社有蜀城有蜀津水经注潩水枝渠东迳曲强东皇陂水注之皇陂即古长社县之浊泽也其陂水北对鸡鸣城即长社县之浊城也浊阳葢韩地故魏伐韩而围之若伐赵何由围蜀阳乎】
　　齐田夀帅师伐我围观观降【笺按田完世家齐威王九年败魏于浊泽而围惠王惠王请献观以和解徐广曰年表云伐魏取观今之卫县也正义曰按浊泽葢误当作观泽年表云魏哀王二年齐败我观泽今据竹书是惠王二年非哀王也】
　　魏大夫王错出奔韩【笺按吕氏春秋吴起治西河王错譛之魏武侯使人召起即是王错也魏世家公孙颀谓韩曰魏防得王错徐广引纪年惠王二年魏大夫王错出奔韩是也】


　　竹书统笺卷十一
　　钦定四库全书
　　竹书统笺卷十二
　　翰林院检讨徐文靖撰
　　显王【笺按周本纪烈王崩弟扁立是为显王帝王世纪作显圣王】
　　元年癸丑郑城邢丘【附注自此韩改称曰郑○笺按韩诗外传武王伐纣到邢丘更名邢丘曰懐左传宣六年赤狄伐晋围懐及邢丘杜注邢丘今河内平臯县水经注曰昔晋侯送女于楚送之邢即是处也竹书梁惠成王三年郑城邢丘】
　　秦子向命为蓝君【笺按水经注霸水北歴蓝田川迳蓝田县北竹书梁惠成王三年秦子向命为蓝君葢子向之故邑也】
　　二年河水赤于龙门三日【笺按赵世家成侯八年与韩分周以为两徐广曰显王二年即是年也京房妖占曰河水赤下民恨贞定王十二年河水赤三日周景王十四年河水赤于龙门三里今赤于龙门三日则又不止三里矣地理通释曰河至慈州文城县孟门山是为入龙门至绛州汾水合河之上是为出龙门其地总谓之龙门也】
　　三年公子景贾帅师伐郑韩明战于韩我师败逋【笺按水经注濮渠之侧有漆城或亦谓之濮菀城春秋寗武子与卫人盟于菀濮杜预曰长垣西南近濮水也竹书梁惠成王五年公子景贾帅师伐郑韩明战于阳我师败逋泽北坛陵亭亦或谓之大陵城非所究也据此则战于阳者当是濮阳而今本则战于韩葢濮阳本卫地至是而属之韩也】
　　四年夏四月甲寅徙都于大梁【笺按地理志陈留浚仪故大梁魏世家惠王三十一年秦用商君东地至河而齐赵数破我安邑近秦于是徙治大梁水经注大梁本春秋之阳武髙阳乡也于战国为大梁周梁伯之居竹书梁惠成王九年四月甲寅徙邦于大梁孙奭孟子疏亦引竹书纪年梁惠成王九年徙都大梁汉髙祖纪注臣瓒引汲郡古文魏惠王六年自安邑迁于大梁与今本合】
　　王发逢忌之薮以赐民【笺按哀十四年传宋皇野语左师向巢曰迹人来告逢泽有介麋焉地理志河南开封县逢池在西北或曰宋之逢泽也臣瓒曰汲郡古文梁惠王发逢忌之薮以赐民今浚仪县有逢陂忌泽是也水经注鲁沟水流迳开封县故城北南际富城东南入百尺陂即古之逢泽也】
　　于越寺区弟思弑其君莽安次无颛立【笺按庄子曰越人三世弑其君王子搜患之逃乎丹穴不肯出越人薰之以艾乘以王舆乐资曰号曰无颛是无颛即子搜也庾信周步陆郢碑既遭熏穴翻从压纽谓此】
　　五年雨碧于郢【笺按山海经耿山多水碧柴桑浔阳其下多碧説文碧石之青美者天镜曰天雨石兵防万民亡又按楚世家文王熊赀始都郢杜预曰今南郡江陵县北纪南城是括地志平王更城郢在江陵县东北六里荆州记昭王十年吴通漳水灌纪南入赤湖进灌郢城遂破楚则此郢与纪南为二者葢指平王所城之郢而言也但显王六年雨黍于齐此不言雨碧于楚则似非楚郢据周书叙惟王季宅程史记正义引周书叙惟王季宅郢孟子谓文王生于毕郢字亦作郢郢故城在咸阳东二十里则雨毕于郢者或此也故不言楚楚宣王时也】
　　地忽长十丈有余髙尺半【笺按地镜曰地无故自长如丘陇室屋其上或生草木皆失地亡民山海经广注汉元帝时临淮徐县地踊长五六里髙二丈与此正同】
　　六年我师伐邯郸取列人【笺按地理志广平国有列人县水经注漳水过斥丘县即裴县又东北迳列人县故城南竹书梁惠成王八年伐邯郸取列人者也】
　　我师伐邯郸取肥【笺按地理志真定国有肥累县春秋肥子之国水经注白渠歴邯沟县故城东又东迳肥乡县故城北竹书梁惠成王八年伐邯郸取肥者也】
　　雨黍于齐【笺按易飞候曰天雨黍为政者去大人出死他国三年国有死将此亦齐威王时也】七年我与邯郸赵榆次阳邑【笺按地理志榆次阳邑并属太原郡本魏地也魏惠王九年与赵秦本纪庄襄王三年防骜攻赵榆次新城是后为赵地也】
　　王防郑厘侯于巫沙【笺按水经注济水荥泽中北流至衡雍西又南防荥泽至垂陇城济泽出其北又有沙城城左佩济渎竹书梁惠成王九年王防郑厘侯于巫沙者渎际有故城也】
　　八年入河水于圃田又为大沟而引圃水【笺按水经注渠水自河与济乱流东迳荥泽北歴中牟县之圃田与阳武分水西限长城东极官渡北佩渠水东西四十里许南北二百里许中有沙冈上下二十四浦水盛则北注渠溢则南播竹书梁惠成王十年入河水于圃田又为大沟而引圃水者也一统志大沟在尉氏县西南一十五里东北合康沟入于黄河尔雅郑有圃田本郑地而后入于魏】
　　瑕阳人自秦导岷山青衣水来归【笺按晋有二瑕左传郇瑕氏之虚京相璠曰河东解县西南五里有故瑕城文公十二年秦侵晋及瑕十三年晋侯使詹嘉处瑕西征记陜州太原仓北临大河周回六里即晋詹嘉所处之瑕也瑕阳人不知何属无所考也华阳国志曰有沫水从西来出岷江又从岷山西来合郡下青衣江入大江水经青衣水出青衣县西防山东与沫水合道元注曰县故有青衣羌国也竹书纪年梁惠成王十年瑕阳人自秦导岷山青衣水来归者也一统志青衣水出雅州卢山县东南流至雅州合沫水经名山县至嘉定州入大江葢魏瑕阳人为秦导岷青衣水至是始自秦来归若魏地逼近大河安用导青衣水来归哉】
　　九年秦师伐郑次于懐城殷【笺按秦孝公时也郡国志懐属河内有懐城括地志故懐城在懐州武陟县西十一里水经注朱沟水自技渠东南屈迳州城东又东迳懐城又东迳殷城竹书秦伐郑次于懐城殷者也】
　　十年楚师出河水以水长垣之外【笺按水经注河水旧于白马县南决通濮济黄沟故苏代説燕曰决白马之口魏无黄济阳竹书梁惠成王十九年楚师出河水以水长垣之外者也陈留风俗传县有长垣故县氏之】
　　龙贾帅师筑长城于西邉【笺按秦本纪魏筑长城自郑滨洛以北有上郡正义曰魏界与秦相接南自华州郑县西北过渭水滨洛水东岸向北有上郡鄜州之地皆筑以界秦境洛即漆沮水也以在魏西故曰筑长城于西邉也魏世家惠王十九年筑长城塞固阳即此也水经注以郡国志长城自卷迳阳武到密为龙贾筑长城于西邉谬矣】
　　郑取屯留尚子【笺按地理志屯留长子竝属上党郡水经注漳水东防于梁水北流至长子县故城南竹书梁惠成王十二年郑取屯留尚子则尚子即长子之异名也春秋襄十八年晋人执孙蒯于纯留即此也】
　　十一年郑厘侯使许息来致地平丘戸牖首垣诸邑及郑驰地【笺按春秋昭公十三年诸侯盟于平丘杜注平丘在陈留长垣县西南左传哀公十三年防于黄池吴人囚子服景伯而还及戸牖归之杜注戸牖陈留外黄县西北东昏城是赵世家肃侯七年公子刻攻魏首垣水经注濮水又东迳韦城有驰道属于长垣濮渠东絶驰道迳长垣县故城北卫地也故首垣矣按驰地是驰走车马之中道孔仲逹曰驰道如今之御道也】
　　我取枳道【笺按赵世家苏厉説赵王曰齐韩西师以禁秦使秦反温枳髙平于魏注曰温枳皆河内苏秦列传秦正告魏曰我下枳道南阳封冀索隠曰枳是河内枳县言道者亦衍字今据竹书云我取枳道是河内枳亦称枳道也括地志故枳城在懐州济源县东南三十里】
　　与郑鹿【笺按韩哀侯灭郑徙都郑韩因改称为郑此郑即韩也水经注黎阳县故城黎山在城西竹书梁惠成王与郑鹿即是城也今城内有台尚谓鹿鸣台又谓之鹿鸣城王元谟自滑台走鹿鸣者也】
　　王及郑厘侯盟于巫沙以释它阳之围【笺按它当作宅魏世家惠王五年与韩防宅阳竹书晋出公六年齐郑伐卫荀瑶城宅阳字当作宅水经注秦昭王四十二年魏冉攻魏走芒夘入北宅即故宅阳城也竹书惠王十三年盟于巫沙以释宅阳之圉者也括地志宅阳故城在郑州荥阳东南十七里又按一统志河间府阜城县有宅阳城一名沙丘春秋时晋东阳地】
　　归厘于郑【笺按水经注河溢为荥济水受焉北济也济水又东南迳厘城东春秋经书公防郑伯于时来左传所谓厘也京相璠曰今荥阳县东四十里有故厘城春秋地名考畧曰今开封东四十里有厘城葢厘本郑邑魏取之至是复归于郑也】
　　十二年鲁恭侯宋桓侯卫成侯郑厘侯来朝【笺按鲁恭侯名奋鲁穆公子史记作共公宋桓公名辟兵宋休公子卫成侯名速卫声公子郑厘侯名武郑懿侯子即韩昭侯也韩策谓之昭厘侯】
　　于越子无颛卒是为菼蠋夘次无彊立【笺按索隐曰无颛之弟胡三省曰自句践至无彊凡六世据吴越春秋勾践卒子兴夷即位一年卒子翁立卒子不扬立卒子无彊立勾践至无彊仅五世也竹书无彊上有王之侯及无颛凡七世则吴越春秋误也又无彊水经注及稽古録并作无疆非】
　　十三年邯郸成侯防燕成侯于安邑【笺按赵成侯名种赵敬侯子燕成侯名载燕孝侯子地理志安邑属河东】
　　十四年秦公孙壮伐郑围焦城不克【笺按显王十四年秦孝公十一年也水经注役水东北流迳菀陵县故城北东流北迳焦城东阳丘亭西谓之焦沟竹书秦公孙壮帅师伐郑围焦城不克即是城也】
　　秦公孙壮帅师城上枳安陵山氏【笺按秦谓秦孝公时也通鉴赧王二十六年秦大良造白起客卿错伐魏至枳取城大小五十六胡三省曰枳县班志属河内郡唐为孟州济源县又按郡国志京兆霸陵有枳道亭是秦地有两枳故因以河内为上枳也地理志颍川有傿陵县李竒曰六国时为安陵郡国志汝南有安陵亭注曰即魏安陵君所封水经注役水自阳丘亭东流迳山氏城北为髙榆渊竹书秦公孙壮帅师城上枳安陵山氏者也】
　　邯郸伐卫取漆富兵城之【笺按水经注酸水迳燕城北又东迳滑台城南又东南防于濮濮渠之旁有漆城竹书梁惠成王十六年邯郸伐卫取漆富兵城之者也谢注曰兵当作邱又伐卫在卫声公时也】
　　齐师及燕战于泃水齐师遁【笺按齐威王及燕文公时也水经注鲍水自雍奴县故城西北又东与泃河合水出右北平无终县西山白杨谷东迳平谷县之紻城南又东南迳临河城竹书梁惠成王十六年齐师及燕战于泃水齐师遁即是水也】
　　十五年齐田期伐我东鄙战于桂阳我师败逋【笺按国策苏子谓魏曰魏东与齐境又齐伐魏东鄙战于桂阳在周显王十四年邯郸之师败魏于桂林在周显王十六年总为齐田期所败水经注桂阳亦曰桂陵大抵在桂水之北故曰桂阳】
　　东周与郑髙都【笺按赵世家赵成侯七年与韩攻周八年与韩分周以为两徐广曰显王二年则东周复有东西之分始此葢以自考王封弟掲于河南是为桓公桓公传威公惠公是为西周惠公公复封其少子班于巩曰东周惠公立长子曰西周武公惠公卒子杰嗣武公卒子文成嗣则此与郑髙都者正东周惠公时也史记音义曰河南新郑县有髙都括地志髙都故城在洛州伊阙县北又按国防曰雍氏之役苏代谓周君曰代能为君令韩不徴粟与甲于周又能为君得髙都遂往见韩相公仲而与髙都是髙都卒归周也】
　　郑厘侯来朝中阳【笺按韩防或谓郑王曰申不害之计事曰夫弱魏之兵而重韩之权莫如朝魏昭厘侯聴而行之即谓此也又按水经注太水出太山之阳东南流注于役水东北迳武陵城西又北迳中阳城西竹书梁惠成王十七年郑厘侯来朝中阳者也今据竹书在十五年也】
　　宋景鼓卫公孙仓防师围我襄陵【笺按田完世家魏惠王围邯郸赵求救于齐驺忌曰不如勿救段干朋曰不如南攻襄陵以敝魏于是成侯言威王使田忌南攻襄陵时宋卫复会师以围之当必齐使之也司马温公稽古録周烈王四年为卫声公宋辟公元年史记世家声公十一年卒子成侯立辟公三年卒子剔成公立则围魏襄陵者正宋剔成卫成侯时也鲍彪注国策曰襄陵属河东魏邑也攻之使魏困史记正义曰襄陵故城在兖州邹县非】
　　十六年王以韩师诸侯师县于襄陵【笺按以韩师诸侯师一作以诸侯韩师误葢魏惩前此襄陵之围因以县之】
　　齐侯使楚景舍来求成【笺按水经注梁惠成王十八年齐侯使楚景舍来求成公防齐宋之围葢求成谓通好也隐元年传惠公之季年败宋师于黄公立而求成焉林氏曰鲁宋始通好命是】也
　　邯郸之师败我师于桂林【笺按资治通鉴曰显王十五年魏惠王伐赵邯郸楚王使景舍救赵十六年齐威王使田忌救赵十月邯郸降魏师还于齐战于桂林魏师大败括地志桂陵在曹州乘氏县东北二十一里】
　　秦伐韩阏与惠成王使赵【阙】破之【附注不知是何年○笺按魏世家如耳谓魏王曰昔者魏伐赵断羊肠拔阏与约斩赵赵分为二所以不亡者魏为从主也括地志阏与山在磁州武安县西南二十里徐广曰武安在邯郸西北当是赵之阏与但此是魏伐赵非秦伐韩也战国策无忌谓魏王曰夫越山逾河絶韩上党而攻强赵是复阏与之事秦必不为也史记索隐曰秦韩相攻阏与而赵奢破秦军郡国志上党湼县县有阏与聚此当是韩之阏与但秦师伐韩而赵奢破之非显王时事温公稽古録周赧王四十五年秦人伐赵围阏与赵奢救之大破秦师与魏惠成王无涉故附注谓不知何年也】
　　十七年燕伐赵围浊鹿赵灵王及代人救浊鹿败燕师于勺【笺按燕文公时也水经注博水出望都县东南流迳其县故城南又东南迳三梁亭南疑即古勺梁也竹书燕人伐赵圉浊鹿赵武灵及代人救浊鹿师于勺梁者也今广昌东岭之东有山俗名之浊鹿以此推之或近是矣朱谋玮曰古本作败燕于勺燕竹书但云败燕师于勺吴琯改作勺梁是也又按温公稽古録周烈王元年赵成侯元显王十七年犹是赵成侯也后三年为赵肃侯元年又四十年赵肃侯薨武灵王即位则此时救浊鹿者当犹是赵肃侯也史记赵世家赵伐魏在肃侯十一年于竹书为周显王二十七年安得十年之前为灵王救浊鹿乎或灵王此时已能将兵故命之救也】
　　晋取武濩泽【附注即雷泽舜渔处○笺按地理志河东有濩泽县初学记引墨子曰舜渔于雷泽在濩泽县西穆传天子四日休于濩泽郭注曰今平阳濩泽县是也濩泽故城在今泽州阳城县西二十里又项羽本纪汉王封项氏有桃侯平臯侯武侯桃平臯皆邑则武亦必邑名可知】
　　十八年齐筑防以为长城【笺按襄十八年传诸侯伐齐齐侯御诸平阴堑防门而守之广里杜注平隂在济北卢县东北其城南有防防有门于门外作堑防横行广一里史记苏秦列传燕王曰吾闻齐有长城足以为塞信有之乎正义引竹书纪年梁惠王二十年齐闵王筑防以为长城今据竹书齐筑长城在梁惠王十二年不应与齐闵同时齐记曰齐宣王筑长城东至海西至济州以备楚其实非也此筑防为长城者犹威王也显王三十七年始为齐宣王元年】
　　十九年王如卫命公子南为侯【笺按水经注汲郡古文谓卫将军文子为子南弥牟其后有子南劲纪年劲朝于魏后魏惠成王如卫命子南为侯秦本纪昭防王九年魏公子劲为诸侯索隐曰别封之邑比之诸侯魏当作卫字譌也又按韩非子曰卫子南劲之为其臣也上偪君下乱治援外以挠内侵下以谋上今观魏惠王如卫命子南为侯则援外挠内侵下谋上从可知矣】
　　二十年
　　二十一年魏殷臣赵公孙裒伐燕还取夏屋城曲逆【笺按伐燕燕文公时也吕氏春秋赵襄子上于夏屋以望代俗其乐甚美髙诱曰夏屋代之南山也汉地理志太原广武县贾屋山在北即夏屋又中山国曲逆县章帝丑其名改曰蒲阴水经注濡水蒲隂县西东迳其县故城南枉渚回湍率多曲复亦谓之为曲逆水也张晏曰濡水于城北曲而西流故曰曲逆濡水又东得蒲水口蒲水迳安阳闗下出闗北流又东迳夏屋故城实中险絶竹书魏殷臣赵公孙裒伐燕还取夏屋城曲逆者也】
　　二十二年壬寅孙何侵楚入三戸郛【笺按侵楚楚宣王时也郡国志南阳丹水县有三户亭左传哀公四年晋执蛮子与其五大夫以畀楚师于三户者也水经注浙水出淅县西北卢氏县大蒿山又歴其县东而南流入丹水县注于丹水丹水又东南迳一故城南名曰三戸城一统志三戸城在邓州内乡县西南】
　　楚入徐州【笺按入一本作伐楚策曰齐魏战于马陵齐大胜魏魏王召惠施告之对曰王若欲报齐乎不如因变服折节而朝齐田婴许诺遂内魏王而与之并朝齐侯再三楚王怒自将而伐齐大败齐于徐州史记索隐曰徐音舒左氏作舒説文作防在薛县正义曰在勃海郡东平县也】
　　二十三年魏章帅师及郑师伐楚取上蔡【笺按楚世家懐王十七年悉兵袭秦战于蓝田大败楚军韩魏闻楚之困乃南袭楚至于邓潜夫论曰上蔡北有古邓城是也地理志汝南有上蔡县应劭曰以九江有下蔡故曰上蔡又按春秋取国邑十有六赵子曰凡力得之曰取】
　　孙何取防阳【笺按水经注防水出颍川阳城县东南迳临颍县西北小防水出焉防水又东迳防阳城北又东迳防彊县故城南正应为防阴而有防阳之名者明在南犹有防水故以阳名】
　　秦孝公防诸侯于逢泽【笺按秦孝公名渠梁秦献公子也地理志开封县有逢池在西北即逢泽也秦世家孝公二十年诸侯毕贺秦孝公使公子少官率师防诸侯于逢泽朝天子秦策魏拔邯郸因退为逢泽之遇皆是地也后汉西羌传秦孝公雄强威服羌戎孝公使太子驷率戎狄九十二国朝周显王正一时事】
　　绛中地西絶于汾【笺按考异邮曰臣恣地裂坼汉含孳曰大夫専权兵陵地拆水经注汾水又经绛县故城北竹书梁惠成王二十五年绛中地西絶于汾汾水西迳虒祁宫北横水有故梁截汾水中凡三十柱】
　　二十四年魏败韩马陵【笺按韩世家韩懿侯二年魏败我马陵正义曰在魏州元城县东南一里】
　　二十五年穰庛帅师及郑孔夜战于梁赫郑师败逋【笺按穰庛一本作穣疪从庛者考工记车人为耒庛郑音棘刺之刺从疪者汉书霍去病传封雁疪为煇渠侯顔师古音匹履反又一作穣苴水经注渠水东至浚仪县东南迳大梁东南迳赤城北竹书梁惠成王二十八年穰苴帅师及郑孔夜战于梁赫郑师败逋即是城也朱谋防曰穰苴疑误今本竹书作□庛实皆误也据吕氏春秋无义篇曰秦惠王疑卫鞅之为人欲加罪焉鞅以其私属与母归魏防庛不受防庛当即是穣庛也又郦注赤城疑是防城説嬾真子云汉太守防防乃赫赫也】
　　与齐田盻战于马陵【笺按田盻魏策作田盼丁度集韵肹与朌同陈完世家魏伐赵赵与韩亲共击魏赵不利战于南梁韩氏请救于齐齐因起兵使田忌田婴将孙子为帅救韩赵以击魏大败之马陵今据竹书田婴误当作田盼又按马陵徐广以为在魏郡元城史记正义曰虞喜志林马陵在濮州鄄城县东北六十里有陵涧谷深峻可以置伏索隐曰孙子减灶退军三日行至马陵大破魏军当如虞説上云太子为丄将军过外黄则从汴州外黄退至濮州东北六十里也时赵韩共击魏战南梁韩急请救于齐齐师走大梁败魏马陵岂合更渡河北至魏元城哉徐説定非也】
　　二十七年五月齐田肹及宋人伐我东鄙围平阳【笺按地理志山阳郡有南平阳县水经注泗水又南过平阳县西即山阳郡之南平阳县也竹书梁惠成王二十九年齐田盻及宋人伐我东鄙围平阳者也按魏收地形志髙平郡有平阳县二汉晋曰南平阳汉属山阳晋属髙平】
　　九月卫鞅伐我西鄙【笺按一夲九月下有秦字艺文志商君二十九篇名鞅姬姓卫后也秦本纪秦孝公二十九年卫鞅击魏吕氏曰孝公取河西地葢商鞅之力】
　　十月邯郸伐我北鄙【笺按国策苏秦説魏王曰梁南与楚境西与韩境北与赵境东与齐境卒戍四方守亭障者不下十万又按地理志赵国邯郸县赵敬侯自中牟徙此后遂称赵为邯郸赵世家赵肃侯十一年赵伐魏】
　　王攻卫鞅我师败逋【笺按吕氏春秋无义篇公孙鞅为秦将而攻魏魏使公子卭当之卒罢军鞅使人谓公子曰愿与公子坐而相去别也公子相与坐鞅因伏卒与车骑以取公子卭】
　　二十八年城济阳【笺按水经注济水自武父城北东迳济阳故城北竹书魏惠成王三十年城济阳者也案当是二十八年地理通释曰汉陈留郡济阳县唐省入宛句建隆四年为济阳镇】
　　秦封卫鞅于邬改名曰尚【笺按水经注斯洨水又东迳乐信县故城南地理志钜鹿属县也又东入衡水衡水又北迳邬县故城东竹书梁惠成王三十年秦封卫鞅于邬改名曰商据此则竹书改名曰尚尚即商也商君列传卫鞅既破魏还秦封之于商十五邑号曰商君于读为乌古字通穆天子传于鹊与处即乌鹊是也于商二县名正义曰邓州内乡东七里古于邑商洛在商州东本商邑】
　　二十九年邳迁于薛【笺按括地志故薛城古薛侯国也在徐州滕县界左传定元年薛宰曰薛之皇祖奚仲居薛以为夏车正奚仲迁于邳仲虺居薛以为汤左相则是邳先迁薛后迁邳至是而又迁薛也索隠引纪年曰下邳迁于薛改名曰徐州徐音舒洪容斋曰薛自奚仲受封歴夏商及周末始为宋偃王所灭享国千九百余年传六十四代】
　　三月为大沟于北郛以行圃田之水【笺按水经注魏惠王三十一年为大沟于北郛以行圃田之水陈留风俗传曰县北有浚水余谓故汴沙隂沟矣一统志圃田泽在中牟县西北七里今为泽者八若东泽西泽之类为陂者三十有六若大灰小灰之类其实一也圃田大沟在尉氏县西南十五里人有长明沟源出长葛县界经尉氏县西南滙为大陂东南与大沟合流一统志大沟又东北合康沟入河】
　　三十年
　　三十一年秦苏胡帅师伐郑败苏胡于酸水【附注曰不知何年附此○笺按秦胡苏伐郑见烈王二年此重出误】
　　三十二年【笺按稽古録云秦惠王元年】
　　三十三年郑威侯与邯郸围襄陵【笺按韩世家韩昭侯卒子宣惠王立十一年君号为王索隠曰纪年郑昭侯武薨次威侯立威侯七年与邯郸围襄陵是宣惠王即郑威侯也汉志陈留襄邑县师古曰圏称云襄邑宋地本承匡防陵乡也宋襄公所塟故曰防陵】
　　三十四年魏惠成王三十六年改元称一年【笺按魏世家惠王三十六年复与齐王防甄是年惠王卒索隐按纪年云惠王三十六年改元称一年未卒也】
　　王与诸侯防于徐州【笺按魏世家惠王卒子防王立防王元年与诸侯防徐州相王也追尊父惠王为王又孟尝君传齐宣王九年田婴相齐宣王与魏防王防徐州而相王也楚威王闻之怒田婴明年楚伐败齐师于徐州皆误以魏惠王改元之一年为防王元年也稽古録曰显王三十五年魏后元魏惠王齐威王防于徐州以相王与纪年合威王误当作宣王】
　　于越子无彊伐楚【笺按越世家王无彊时越兴师北伐齐西伐楚与中国争彊当楚威王之时越北伐齐齐威王使人説越王曰越不伐楚大不王小不伯愿大王之转楚也于是越遂释齐而伐楚时葢楚威王也】
　　三十五年楚得吾帅师伐郑围纶氏【附注曰不知何年附此○笺按一本师下有及秦字地理志纶氏县属颍川水经注伊水迳当阶县西大狂水入马水出阳城县大山又西迳纶氏县故城南竹书楚得吾帅师伐郑围纶氏者也】
　　三十六年楚围齐于徐州遂伐于越杀无彊【笺按越世家无彊伐楚楚威王兴兵伐之大败越杀王无彊尽取故吴地至浙江北破齐于徐州索隠曰案纪年越王无颛薨后十年楚伐徐州无楚败越杀无彊之语是无彊为无颛之后纪年不得録也今据竹书楚杀无彊之后尚有四十六年而纪年乃终安得谓纪年不得録乎又吴越春秋无彊子玉玉子尊尊子亲亲失琅琊为楚所灭勾践至王亲歴八主称霸二百二十四年而纪年止越无彊史记天官书越之亡荧惑守斗葢是年事也蔡如松曰越王勾践至无彊七世唐书世系表无彊子蹄更封于欧余山阳】
　　三十八年龙贾及秦师战于雕阴我师败逋【笺按地理志上郡雕隂县雕山在西北魏世家防王五年秦败我龙贾军四万五千于雕隂围我焦曲沃予秦河西之地资治通鉴曰秦使犀首伐魏大败其师四万余人禽将龙贾取雕隂然此时龙贾正未擒也秦本纪惠文王十年公子卭与魏战虏其将龙贾岂有两龙贾而两被虏耶当依纪年云龙贾及秦师战于雕隂我师败逋是此时无擒龙贾事也又按苏代曰龙贾之战岸门之战封陵之战髙商之战赵庄之战秦之所杀三晋之民数百万今其生者皆死秦之孤也】
　　王防郑威侯于巫沙【笺按索隐曰纪年郑威侯七年与邯郸围防陵五月梁惠王防威侯于巫沙今按郑圉魏防陵在显王三十三年魏防郑巫沙在三十八年相距凡六年非威侯七年五月事也】
　　三十九年秦取我汾隂皮氏【笺按秦本纪惠文君八年魏纳河西地九年渡河取汾隂皮氏地理志汾隂皮氏并属河东郡】
　　四十年
　　四十一年秦归我焦曲沃【笺按樗甘列传秦惠王八年爵樗里子右更使将而伐曲沃尽出其人取其城地入秦又按魏世家魏防王五年秦围我焦曲沃八年秦归我焦曲沃据竹书则魏惠王后元之六年也水经注河水东迳湖县故城北又南菑水注之西北迳曲沃城南诸著述者咸言曲沃在北此非也余按春秋文公十三年晋侯使詹嘉守桃林之塞处此以备秦以曲沃之官守之故曲沃之名遂为积古之传矣河水又东得七里涧涧在陜城西七里城即虢邑之上阳虢仲之所都为南虢其大城中有小城故焦国也武王以封神农之后于此括地志焦在陜城东百步因焦水为名曲沃在陜州县西南三十二里因曲沃水为名又按稽古録显王四十一年秦公子华张仪伐魏取蒲阳仪言于惠王复以子魏亦是年事也】
　　四十二年九鼎沦泗没于渊【笺按秦本纪昭襄王五十一年西周君尽献其邑三十六城口三万五十二年周民东亡其器九鼎入秦汉郊祀志周赧王卒九鼎入于秦或曰周显王四十二年宋太丘社亡而鼎沦没于泗水彭城下又汉吾丘夀王曰昔秦始皇亲出鼎于彭城而不能得则九鼎沦没于泗而未尝入秦可知史记曰秦取九鼎寳器而迁西周公于狐正义曰赧王十九年秦昭王取九鼎一飞入泗水余八入于秦皆失实也】
　　四十三年【笺按赵肃侯薨子雍立是为武灵王】
　　四十四年【笺按稽古録是年秦始称王时惠王即位卜三年也明年改为后元年】
　　四十五年楚败我襄陵【笺按楚世家懐王六年楚使上柱国昭阳将兵而攻魏破之于襄陵得八邑郡国志河东防陵县晋武公自曲沃徙此括地志防陵在晋州临汾县东南三十五里又按春秋书法诡道而胜之曰败】
　　四十六年【笺按稽古録是年燕卫皆称王赵武灵王独不肯曰无其实敢有其名乎令国人谓己为君】
　　四十七年【笺按通鉴显王四十七年秦张仪自齧桑还而免相相魏欲令魏先事秦而诸侯效之魏王不聴】
　　四十八年王陟
　　慎靓王【笺按周本纪显王崩子慎靓王定立】
　　元年辛丑秦取我曲沃平周【笺按地理志河东闻喜县故曲沃晋武公自晋阳徙此又西河有平周县十三州志曰古平周在汾州介休县西四十里魏世家防王十三年秦取我曲沃平周今据竹书在慎靓王之元年魏惠王之后元十六年通鉴云在周显王四十七年张仪相魏之年皆误也】
　　二年魏惠成王薨【笺按吕氏春秋开春篇梁惠死葬有日矣天大雨雪至牛目羣臣多谏太子请弛期更日不许惠施曰昔王季歴葬涡山之尾灓水齧其墓见棺前和文王曰譆先君必欲一见羣臣百姓也于是出而为之张朝羣臣百姓皆见之而后更塟此文王之义也太子曰甚善敬弛期更择葬日又吴淑雪赋葬滕文而弛期注引孟子曰滕文公卒塟有日矣天大雨雪至牛目请弛期不许是孟子与滕文之譌】
　　三年今王元年【笺按世本魏防王名嗣惠成王子一名赫时作纪年者防王时人故以为今王又按史记作哀王据孟子见梁惠王之后即云见梁襄王赵岐注曰襄諡也魏之嗣王也是史记哀王为误】
　　四年【笺按魏王囚张仪以请成于秦张仪复归相秦】
　　五年
　　六年郑使韩辰归晋阳及向【笺按晋语曰防王赐晋文南阳阳樊之田阳人不服仓葛曰阳人未狎君徳隐十一年传注杜氏曰野王县西南有阳城又十三州志轵县南山西曲有故向城地理通释曰范雎传秦昭王三十二年东伐韩少曲髙平拔之括地志髙平故城在懐州河阳县西北四十里周桓王以予郑韩灭郑有其地至是复归之晋也】
　　二月城阳向更名阳为河雍向为髙平【笺按徐广曰纪年云魏哀王二十四年改宜阳曰河雍改向曰髙平今据纪年但云城阳向乌知为宜阳也况阳向并在河内其必非宜阳明矣至以防王为哀王承史迁误又按周本纪慎靓王立六年崩嵗在丙午纪年不载王陟阙文也】
　　隐王【附注曰史记作赧王名延葢赧隠声相近○笺按皇甫谧曰赧王名诞赧非諡諡法无报正以微弱窃鈇逃债赧然故名曰赧耳又汉书诸侯王表自幽平之后日以陵夷分为二周有逃债之台被窃鈇之言服防曰周赧王负债无以归之主迫责急乃逃于此台后人因以名之刘徳曰洛阳南宫謻台是也】
　　元年丁未
　　郑宣王来朝【附注曰梁○笺按来朝朝梁也韩世家宣惠王即郑威侯十一年始号为王索隐曰纪年郑威侯七年五月梁惠王防威侯于巫沙十月郑宣王来朝今据纪年魏惠王与威侯防巫沙在显王三十八年郑宣王来朝在赧王二年当魏防王之五年相距凡十有七年是索隠误也】
　　燕子之杀公子平不克【笺按燕世家燕王哙立大信子之鹿毛夀谓燕王不如以国譲子之子之南面行王事三年国大乱将军市被与太子平谋将攻子之不克因搆难数月众人恫恐齐因伐燕大胜燕年表云君哙及太子皆死据竹书云燕子之杀公子平不克是年表误也】
　　齐师杀子之醢其身【笺按燕世家齐大胜燕子之亡二年燕人共立太子平是为燕昭王索隐曰案年表云哙及太子相子之皆死纪年又云子之杀公子平今此云立太子平是为燕昭王则年表纪年为谬也然纪年谓燕子之杀公子平不克索隐遗不克字而云杀公子平何谬也裴骃案汲冢纪年擒子之而醢其身与此正同又齐人伐燕孟子以为宣王时史记六国表燕王哙及子之死在湣王十年温公稽古録据竹书纪年周显王三十七年为齐宣王之元年则隐王元年为齐宣王十九年是年齐师杀子之与孟子合孟子慎靓王三年见梁防王而去梁之齐才三四年则正齐宣王十八九年国防载储子谓宣王宜仆燕正储子为相时也王令章子将兵以伐燕正孟子与逰时也朱子据史记以梁惠王三十五年孟轲至梁不审其至梁在惠王改元之末年当在慎靓王一二年间而转疑温公通鉴以伐燕在宣王十九年孟子去齐已久安得见其取之复畔也因云未详所据大事记以赧王元年孟子致为臣于齐则纪年实与孟子合也】
　　二年齐地景长丈余髙一尺【笺按赧王元年齐湣王地元年也周髀算经陈子曰夏至南万六千里冬至南十三万五千里日中立竿测景周髀长八尺易氏祓曰夏至日在南陆躔东井去极六十六度有竒而景尺有五寸冬至日在北陆躔牵牛去极一百六十度有竒而景丈有三尺春分日在西陆躔于娄秋分日在东陆躔于角去极九十一度有竒而其景均焉今齐地景长隋史袁充奏隋兴已后日景渐长亦是类也淮南子曰景修则隂气胜景短则阳气胜】
　　魏以张仪为相【笺按吕氏春秋曰张仪魏氏余子也髙诱曰大夫庶子为余齐策犀首以梁战于承匡而不胜张仪谓梁王不用臣言以危国王因相仪魏世家防王十三年张仪相魏魏有女子化为丈夫】
　　三年韩明帅师伐防丘【笺按水经注濮渠水东迳须城北卫诗云思须与曹也又北迳防丘亭南竹书防王七年韩明帅师伐防丘据稽古録赧王四年韩防王仓元则七年当是元年之譌较竹书少一年】
　　秦王来见于蒲坂闗【笺按秦本纪惠文王后元三年张仪相魏五年王逰至北河则此时道经蒲坂故防王见于蒲坂闗也地理志河东蒲反故曰蒲秦更名应劭曰秦始皇东巡见长坂故加反云今按纪年作长坂已在始皇前也】
　　四月越王使公师隅来献舟三百箭五百万及犀角象齿【笺按越世家楚威王兴兵伐越杀王无彊而越以此散诸族子争立或为王或为君滨于江南海上据竹书周显王三十六年越无彊为楚所灭又十二年显王陟慎靓王立六年陟赧王三年越人来献舟三百距无彊灭二十一年矣是此越王者必无彊之子若孙也水经注引纪年曰越王使公师隅来献乘舟始罔及舟三百箭五百万与今本小异説文象长鼻牙南越之大兽三嵗一乳又字説象齿感雷莫之为而文生通雅象大者六牙尔雅九府南方之美者有梁山之犀象焉交州记犀有二角鼻上角长额上角短或曰三角者水犀也二角者山犀也埤雅曰南人以象牙为白暗犀角为黒暗言难别也杜诗黒暗通蛮货】
　　五月张仪卒【笺按魏世家防王五年予秦河西地战国策摎留谓韩王曰魏两用犀首张仪而西河之外亡仪卒在防王七年史记云十年误又稽古録曰周赧王五年秦武王元张仪与秦武有隙乃去秦相魏遂卒于魏据竹书仪卒在赧王三年非五年也】
　　四年翟章伐卫【笺按旧本作四月误魏世家魏哀王八年伐卫拔列城二卫君患之如耳见卫君曰请罢魏兵免成陵君可乎卫君曰先生果能孤请世世以卫事先生据纪年正防王八年事云哀王误伐卫事在卫嗣君八年】
　　魏败赵将韩举【笺按韩世家宣惠王八年魏败我将韩举索隠曰案此则举是韩将不疑而纪年云韩举赵将葢举本赵将后入韩也今据竹书韩赵各有一韩举非一人先在赵而后入韩也先时齐田朌战于平邑获邯郸韩举当威烈王十四年后十年王陟歴安王二十年烈王七年显王四十八年慎靓王六年又加隠王三年相距凡九十四年魏复败韩举岂仍为一人乎又按韩世家文侯七年伐齐至桑丘赵世家肃侯二十三年韩举与齐魏战死于桑丘则赵之韩举死矣此当是郑将如韩世家之所説不得云赵将也又按地理志泰山郡有椉丘则桑乃椉之譌】
　　五年洛入成周山水大出【笺按水经注周书称周公将致政乃作大邑成周于中土南系于洛水竹书魏襄王九年洛入成周】
　　六年十月大霖雨疾风河水酸枣【笺按尔雅久雨谓之淫淫雨谓之霖春秋隐九年三月癸酉大雨霖以震是也述异记曰耆旧説周秦间河南雨小枣遂生野枣今酸枣县是也郡国志酸枣即郑廪延之地水经注濮水出酸枣县首受河竹书魏防王十年十月大霖雨疾风河水溢酸枣郛括地志酸枣故城在滑州酸枣县北十五里】
　　楚庶章帅师来防我次于襄丘【笺按庄公三年传凡师一宿为舍再宿为信过信为次】
　　七年翟章救郑次于南屈【附注曰此年未的○笺按晋语骊姬赂二五使言于公曰蒲与二屈君之疆也韦昭曰二屈屈有南北今河东有北屈则是时复有南屈地理志北屈县注应劭曰有南故称北臣瓒曰汲郡古文翟章救郑至于南屈又按春秋提要曰伐而书次其次为善伐楚次陉是也救而书次其次为贬聂北救邢是也】
　　八年秦公孙爰帅师伐我皮氏【笺按鄠甘列传秦昭王元年鄠里子将伐蒲胡衍为蒲谓鄠里子曰夫卫之所以为卫者以蒲也今伐蒲入于卫卫必折而从之害秦而利卫王必罪公于是遂解蒲而去还击皮氏按皮氏古国名见周穆王太史戎夫记括地志皮氏在绛州龙门县西北三十里】
　　翟章帅师救皮氏围疾西风【笺按魏策曰秦楚攻魏皮氏魏太子在楚谓楼子于鄢陵曰公必且待齐楚之合也以救皮氏今齐楚之理必不合矣乃谓樗里子曰攻皮氏此王之首事也而不能拔天下且以此轻秦且有此皮氏于以攻韩魏利也鄠里子曰吾已合魏矣无所用之魏世家秦来伐我皮氏未拔而解是其事也】
　　九年城皮氏【笺按周显王三十九年秦取魏汾隂皮氏时皮氏属秦二十四年矣至是魏复据皮氏故秦围之卒解围未拔而去故襄王城之】
　　十年
　　十一年
　　十二年秦拔我蒲坂晋阳封谷【笺按括地志蒲城在蒲州河东二里晋阳故城在蒲州虞乡县西史记正义曰封陵在古蒲坂县西南河曲之中葢近平阳地也秦本纪秦昭防王十一年齐韩魏赵宋中山共攻秦秦与韩魏河北及封陵以和苏秦列传秦正告魏曰我下轵道南阳封冀索隐曰封封陵也魏世家秦伐我蒲坂晋阳封陵纪年封谷即封陵也】
　　十三年邯郸命吏大夫奴迁于九原【笺按地理志五原郡有九原县史记索隐曰秦曰九原汉武帝改五原郡郡县志五原谓龙逰原乞地千原青岭原岢岚正原横槽原又曰敬本古城在中受降城北四十里贾躭古今述曰以地理求之前代九原郡城也方舆纪要曰九原今榆林卫西北七百余里废丰州境是一统志九原县在大同府西北四百二十里奴与孥同赵防腹击对主父曰臣羁旅也宫室小而拏不众是孥迁之证也】
　　将军大夫适子代史皆貂服【笺按韩非子初见秦曰代四十六县汉髙帝诏曰代地居常山之北与夷狄邉赵乃从山南有之赵世家武灵王封长子章为代安阳君则代史谓安阳君史也将军大夫适子水经注引纪年作大吏赵世家赵武灵王十九年春正月大朝信宫遂之代北至无穷西至河登黄华之上召楼缓谋曰吾欲胡服使王緤告公子成寡人胡服将以朝也乃赐胡服明日服而朝赵防牛进谏武灵王曰昔先君防王与代交地城境封之名曰无穷之门所以昭后而期逺也水经注隆虑县有黄水出于神囷山黄华谷北崖刘劭赵都赋置酒乎黄华之馆葢谓此也淮南子主术训曰赵武灵王贝带鵕而朝赵国化之髙诱注武灵王以大贝饰带胡服鵕读曰私鈚二字三音曰郭洛带系铫镐也貂胡产也史记货殖传狐貂裘千皮説文貂防属大而黄黒出胡丁零国通典俞祄国少牛马多貂防徐广曰北方寒以貂皮暖额附施于冠因为首饰】
　　十四年
　　十五年薛侯来防王于釜丘【笺按索隠曰纪年以为梁惠王后元十三年四月齐威王封田婴于薛十月齐城薛十四年薛子婴来朝则此防王釜丘者葢田婴也水经注曰地理志定陶有陶丘墨子以为釜丘也竹书魏防王十九年薛侯来防王于釜丘者也又釜丘一本作答丘误】
　　楚入雍氏楚人败【笺按楚两围雍氏一在赧王三年一在赧王十五年周防曰雍氏之役韩徴粟与甲于周苏代説韩相公仲不徴甲与粟于周楚卒不拔雍氏而去葢赧王三年事也大事记曰韩防王十二年太子婴死公子咎公子虮虱争为太子时虮虱质于楚楚欲内之遂围雍氏史记甘茂传楚懐王以兵围韩雍氏韩使公仲侈告急于秦秦昭王新立太后楚人不肯救甘茂言于秦昭王王乃下师于殽以救韩楚兵去徐广曰纪年于此亦説楚景翠围雍氏韩宣王卒秦助韩共败楚屈丏此葢赧王十五年事也韩世家以景翠之围在三年误矣郡国志颍川阳翟有雍氏城括地志故雍氏城在洛州阳翟县东北二十六里罗泌路史曰雍氏城在冀州堂阳县东北三十六里罗苹注曰杜云阳翟东北有雍氏城者非此又罗氏之误也】
　　十六年与齐王防于韩【笺按前年有楚师之围今又有公子争立之衅故魏齐二王防韩以安定之】
　　今王终二十年【笺按和峤曰纪年起于黄帝终于魏之今王今王者魏惠成王之子】











　　竹书统笺卷十二
