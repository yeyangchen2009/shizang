　　钦定四库全书　　　　　史部十四
　　金薤琳琅　　　　　　　目録类二【金石之属】提要
　　【臣】等谨案金薤琳琅二十卷明都穆撰穆有壬午功臣爵赏録已着録是书仿释之例取金石文字搜辑编次各为辨证凡周刻二秦刻六汉刻二十三隋刻五唐刻二十七于古碑皆録原文其剥落不完者则取洪适释补之不尽据石本也潜硏堂金石文跋尾论其载韩勅造庙礼噐碑不知释所录但有碑隂而无两侧乃误合两侧于碑隂更讥洪适之阙漏又论其所释两侧之文以河南匽师为河浦退师任城亢父为俟成交父舛谬殊甚今考其中若第七石鼔内斿字下一字石鼔作薛尚功作忧此乃作夏防稽石刻无辠之辠即罪字此作辜字书体颇误又泰山石刻既天下句秦篆谱既字下有平字与史合而此碑于既字下不注阙文踈略尚往往而有然所录碑刻具载全文今或不能悉见金石文跋尾谓所载贞元九年姜嫄公刘庙碑今已损失三十余字是可以备参核矣穆别有南濠文略六卷其后二卷即此书所载诸碑跋葢用集古録跋尾编入本集之例然穆之文章在可传可不传之间不若以此本孤行也乾隆四十二年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀





　　钦定四库全书
　　金薤琳琅卷一
　　明　都穆　撰
　　周坛山石刻
　　吉日癸巳
　　赞皇县坛山上有周穆王刻石四字曰吉日癸巳笔力遒劲有劔拔弩张之状地荒且僻厯数千年鲜有知其竒古而往寓目者雨激风射日销月铄防何其不遂湮没广平宋公皇祐四年秋九月自亳社之镇镇阳赵其属郡也公过赵日尝访此字于士大夫间尔后郡守王君使县人寻访得之岩石之上令刘庄者因督工凿取辇置归我时人始惊观者日至噫此刻埋没人不知识因宋公一言今遂出幽晦取爱重于石虽不能言其亦可谓得所遭矣中祐昔闻其妙近幸权守于此而覩其真且惧经厯久逺一旦圯剥或坠于地失前妙絶之迹廼俾辟石糊灰括以坚木镵防事右壁而陷置之覆盖固防庶永存而无弛时皇祐五年孟夏廿一日权郡事李中祐记
　　右吉日癸巳四字相传为周穆王书刻赞皇县坛山石上晋卫夫人谓李斯见周穆王书七日兴叹盖指此也欧阳公集古録谓庆厯中宋尚书祁在镇阳尝摹此字而赵州守将命工凿山龛其字州廨之壁闻者嗟惜赵明诚金石録谓穆王时所用皆古文科斗书此字反类小篆而疑其非真予家旧蔵此刻盖宋搨本有皇祐五年权郡事李中祐防以其罕传録之如右李防谓皇祐四年宋公过赵寻访得之县令刘庄督工凿石辇置归我则宋公之摹字在皇祐而不在庆厯县令凿取以归于州则龛置州廨者中祐而凿石非其人也我朝宋学士景濓尝摹其字重刻浦阳山房仍自为防谓吉日字与周淮父卣伯硕父鼎齐侯镈钟诸欵识合又谓字形多类石鼓明诚已信石鼓为周人书不当于此而疑之予观李防既得其实惜欧阳公之未见而学士又考据精当足以袪后人之惑又按宋呉兴施宿谓州廨旧石以政和五年取入内府皆后人所当知者故并着之
　　周石鼓文
　　一
　　【阙四字】而师【阙十二字】庶左【阙四字】滔滔是炽【阙四字】不具夺【阙五字】肝来【阙六字】具【阙四字】乐天子【阙三字】嗣【阙六字】来【阙四字】
　　右文十行行七字重文者一共阙五十二字
　　二
　　我水既【阙一字】我道既平我【阙一字】既止嘉树则里天子永宁日维丙申【阙四字】我其用道我马既陈敕【阙一字】康康驾彼【阙二字】左骖防防【阙二字】遬遬扯【阙二字】女不【阙三字】翰霾【阙二字】我公谓天子余及如【阙三字】害不余及
　　右文十五行行五字末行四字重文者六共阙二十一字
　　三
　　田车既安鋚【音条】勒馯馯【阙一字】从既简左骖旛旛右骖騝騝我以隮于原我【阙一字】戎止射宫车其写秀弓寺射麋豕孔庶麀鹿雉兎其原有绅其【阙一字】奔大【阙一字】出各亚【阙二字】畀【阙一字】执而勿射多庶防防【与轹同】君子攸乐右文十行行七字末行六字重文者四共阙七字
　　四
　　【阙二字】銮车华敕真真【音填阙一字】弓孔硕彤矢四马其写六辔骜骜徒驭孔庶廓宣抟抟首车载道徒如章原湿隂【徐同】六马射止族族【阙一字】如虎兽鹿如【阙二字】多贤禽【阙二字】我兎允异
　　右文十行行六字末行五字重文者五共阙八字
　　五
　　汧也沔丞彼淖渊鲤处之君子【阙一字】渔之濿又鲨其斿【初于反】帛鱼【音洛】其蕴氐鲜黄白其鯾又□【音敷】又【音绵】其防孔庶繇之庆【丑若反】【音污】□□【音甫】其鱼维何维鱮维鲤何以防之维杨及栁
　　右文九行行七字末行五字重文者四共阙一字
　　六
　　右文五行行五字阙不成文
　　七
　　【阙一字】猷作原作【阙一字】导遄我治【阙一字】除帅彼【音序阙一字】莽为□【读若三十】里【阙一字】微□□【阙音】廼罟【阙一字】栗柞棫其【阙一字】槃格庸庸鸣【阙一字】亚若其华【阙一字】为所斿夏【阙一字】盩导防树【阙一字】合【模本下有孙字非】
　　右文十一行行五字末行二字重文者二共阙十一字
　　八
　　我车既工【攻通】我马既同我车既好我马既阜君子员员猎猎员斿麀鹿速速君子之求【阙二字】□【音调】弓弓兹以时我敺其特其来趩趩【彳同】【音宪】□□【音黄】即我即时麀鹿其来大有我敺其朴其来防防射其【音委】蜀右文十一行行六字重文者九共阙二字
　　九
　　【阙三字】天零雨雱流迄【阙二字】渫滋君子【阙一字】即涉马【阙一字】流【阙一字】也洎洎【阙九字】自廓徒【阙二字】维舟以道或隂或阳揖深以【阙三字】于水一方【阙四字】其奔【阙五字】事
　　右文十一行行六字共阙三十一字
　　十
　　吴人怜丞【阙三字】载西载北【阙四字】而【阙三字】用【阙六字】大祝享【阙四字】执宁逢中囿孔【阙一字】麀【阙五字】疃疃大【阙五字】求又【阙六字】是【阙二字】
　　右文十行行八字末行二字共阙三十九字
　　三代文字之存于今者唯穆王吉日癸巳史籀石鼓文及商周鼎彛欵识与吉日癸巳数字而已商周欵识又不多得然严正婉润端姿旁逸铦利钩杀则唯石鼓文耳惜其嵗久剥落至唐始显遂至纷纷疑议欧阳文忠谓其自宣王至宋千有九百余年理难得存是不然也夫石刻之易漫者以其摹搨者多故也今石鼓委置草莱泥土之中兀然不动至唐始出以故完美如初况其石之质顽性坚若为碓硙者哉此不足疑一也郑渔仲谓是秦篆因其以殹为也见于秦斤以丞为防见于秦权其文有曰嗣王有曰天子天子可为帝亦可谓王秦自恵文称王始皇称帝以为恵文之后始皇之前所作也余按易书经文无也字则知古转用殹防字正当従山取奉防髙意六月宣王之诗也曰王于出征以佐天子吉日宣王田猎之诗也曰天子之所曰以燕天子祈父刺宣王之诗也曰予王之爪牙此不足疑二也温彦威使三京以为后周文帝猎于岐阳所作盖因史大统十一年西狩岐阳之语而云也尤为谬妄夫自秦汉晋宋隋唐以来苟能书者如斯冰瑗邕诸人皆名后世岂后周时有能书若此而不名乎况其诗词严古尤非当时之人所能及者且苏朂韦韩诸公去后周未逺不应谬称如是此不足疑三也故余防然以为宣王田狩之诗而史籀之书也盖宣王田狩岐阳之时従臣赞美刻词出于一时若车攻吉日则田猎东都时所作者其词多与石鼓同如我车既攻我马既同脩备之词一也麀鹿麌麌麀鹿速速麀鹿逢逢兽多之词同也车攻曰四牡庞庞四牡奕奕吉日亦曰四牲孔阜盖即石鼓六马四马其写之谓也他如驾言徂东驾言行狩即我其用道之谓也曰建旐设旄悠悠斾旌即其斿鼎斿之谓也曰防同有绎即来乐天子之谓也曰两骖不猗不失其驰即左骖旛旛右骖騝騝之谓也曰允矣君子展也大成以燕天子即君子乃乐天子永宁之谓也曰吉日维戊吉日庚午即日维丙申之谓也曰田车既好即田车既安我车既好之谓也曰従其群丑瞻彼中原其祁孔有即我以隮于原我戎止射其来大有其来防防之谓也曰儦儦俟俟即黄黄之谓也曰殪此大兕即我其特之谓也又况石鼓漫灭者多其词繁而不杀不若车攻吉日二诗严肃简洁足该十篇之意故偶见删削古诗三千余篇而夫子定为三百篇者此类是也若以不见收録而遽疑之则论语所引素以为绚兮偏其反而之句皆逸诗也岂可以是而尽疑论语乎前人音辩类有得失或前后之相逺或多寡之不同欧阳集古所録可见者四百六十五字胡世将资古所録可见者四百七十四字吾衍氏视资古又加三字予尝得宋搨本虽不能如集古资古吾氏所载然较之今世所有者极为精好因装潢成轴每鼓后以释文谱之其阙文则一依吾氏及潘氏云时洪武乙丑夏五月朔赵古则书
　　右石鼓文宋代搨本洪武中蔵于余姚儒者赵古则后归予家石鼔昔人论之详矣赵氏防谓温彦威使三秦以石鼓为后周文帝猎于岐阳所作而防其缪妄予按姚氏残语云彦威使三秦此得之伪刘词臣马定国然亦非也金元好问编中州诗定国小传云仕金翰林学士考石鼓字画定为字文周时所造作文辨之万有余言元天台刘仁本为石鼓论本之定国而断其非史籀之书二子缪妄固不俟言防复谓苏勗韦韩诸公去后周未逺不应缪称如是而以其言为可信予观应物退之其去后周似为辽濶勗贞观时仕吏部侍郎视后周则诚未逺又按李嗣真书后品张懐瓘书防亦皆以石鼓为史籀书嗣真髙宗时人而懐瓘老于开元则称石鼓为籀书者始于苏氏继于李张而退之直据之耳古则字防谦宋宗室之后读书博古尤精字学所着有六书本义声音文字通二书尝仕广东璚山教谕卒于官
　　郑夹漈谓石鼓至唐始出于岐阳郑余庆取置凤翔孔庙而亡其一皇祐四年向师求于民间得之十鼓遂足王顺伯谓五代之乱鼓复散失司马池复辇致府学其一鼓已亡向师搜访足之二説皆同予近见师防谓数内第十鼓较之文亦不类访于闾里果获一鼓字虽半缺验之书体真得其迹遂易而置之其数方备乃知第十鼓其先葢尝有伪为者至师而真鼓始复此皆王郑之所未及岂其未尝见向防邪郑复谓大观中鼓置之辟雍复取入保和殿经靖康之变未知其迁徙与否王则谓大观中鼓归京师诏以金填其文靖康之末保和珍异北去或济河遇风弃之中流而存亡未知后王子充题此谓金人入汴剔取其金而弃去之至元乃辇至京师置于国学庙门之下予按胡世将资古録云崇宁中蔡京作辟雍取十鼓置讲堂后辟雍废徙置禁中则置之辟雍者蔡氏而所谓禁中即保和殿也若王郑之未知其迁徙存亡盖当是时北方非中国所有而二公又皆南人故云然也及观之虞伯生云金人得汴梁鼓亦北徙留王宣抚宅宅后为大兴府学伯生助教成均言于时宰得置之国学大成门内则沦入济河与夫金人弃之之说皆不足信不知二王何従而得此也鼓今在北京国子监即元之旧地予官礼部时尝命工搨之字多漫灭较之宋本仅十之二三而已












　　金薤琳琅卷一
　　钦定四库全书
　　金薤琳琅卷二
　　明　都穆　撰
　　秦峄山刻石
　　皇帝立国维初在昔嗣世称王讨伐乱逆威动四极武义直方戎臣奉诏经时不久灭六暴强廿有六年上荐髙号孝道显明既献泰成乃降専恵亲防逺方登于峄山羣臣从者咸思攸长追念乱世分土建邦以开争理功战日作流血于野自泰古始世无万数陀及五帝莫能禁止廼今皇帝壹家天下兵不复起害灭除黔首康定利泽长久羣臣诵【缺】刻此乐石以着经纪皇帝曰金石刻尽始皇帝所为也今袭号而金石刻辞不称始皇帝其于久逺也如后嗣为之者不称成功盛徳丞相臣斯臣去疾御史大夫臣徳昧死言臣请具刻诏书金石刻因明白矣臣昧死请制曰可
　　秦相李斯书峄山碑迹妙时古殊为世重故散骑常侍徐公铉酷躭玉箸垂五十年时无其比晚获绎山碑摸本师其笔力自谓得意于天人之际因是广求已之旧迹焚掷略尽文寳受学徐门粗坚企及之志太平兴国五年春再举进士不中东适齐鲁客邹邑登峄山求访秦碑邈然无覩逮于旬浃怊怅于榛芜之下惜其神踪将坠于世今以徐所授摸本刋石于长安故都国子学庶博雅君子见先儒之指归淳化四年八月十五日承奉郎守太常博士陜府西诸州水陆计度转运副使赐绯鱼袋郑文寳记
　　右秦峄山刻石宋淳化中太常博士郑文寳以徐铉摸本刻之长安者唐封演谓此碑厯代摸搨邑人疲于供命聚薪焚之邑令取旧文刻置县廨则峄山前此尝有是刻盖至唐而始焚欧阳公以峄山无此而疑其非真非也宋董彦逺书跋谓其文考于史记多不合而疑传者之误今史记实无此文则传者未必误特董氏之自误耳自文寳刻徐氏本其后翻本颇多世之评者谓长安第一绍兴第二浦江第三应天府学第四青社第五蜀中第六邹县第七又予闻之先师李文正公言尝见秘阁旧本才二十五字今所传徐本乃其全文而字复加大何哉
　　此碑自皇帝曰以下乃二世诏文在始皇刻石之旁予见泰山碑如此郑文寳不见秦刻其所刻乃徐氏摹本故牵聨误书然此碑非文寳之传则后世不复再见文寳可谓有功于字学者而宋史列传不言其能书殆以政事而揜之耳
　　秦泰山刻石
　　皇帝临立作制明【阙五字】廿【阙一字】六【阙二字】并【阙三字】不【阙三字】逺黎登兹【阙一字】山【阙四字】从臣思迹本原【阙五字】徳【阙一字】道【阙一字】行诸产得宜【阙四字】
　　右文五行行十二字存者三十字阙三十字在石之西面
　　大义着明陲于后嗣【阙四字】皇帝躬听既平下【阙五字】兴夜寐建设长【阙五字】
　　右文三行行十二字存者二十二字阙十四字在石之北面
　　【阙一字】经宣达逺近毕理【阙四字】贵贱分明男女体顺慎【阙三字】昭隔内外靡不清【阙五字】化【阙一字】无穷【阙一字】奉遗诏【阙四字】
　　皇帝曰金石刻尽始皇帝【阙七字】金石
　　右文六行行十二字存者四十一字阙二十六字在石之东面
　　刻辞不称始皇帝其于久逺【阙一字】如【阙二字】为之者不称成功【阙二字】丞相臣斯臣去疾御史大夫臣【阙一字】昧死言臣请具刻诏书金石刻因明白矣臣昧死请
　　右文七行行十二字存者五十一字阙六字在石之南面
　　右秦泰山刻石欧阳公谓其友江邻防尝至泰山视秦刻石所存仅数十字而其本乃邻防所遗赵明诚谓宋真宗东封兖州守摹本以献凡四十余字后宋莒公刻之于石其说与欧阳公合明诚复谓大观间汶阳刘跂亲至太山絶顶见碑四面有字乃摹其文刻石自为后序谓之泰山秦篆谱明诚复以史记与谱较之不同者凡十数字谓足以正史氏之失予家旧藏此刻仅五十一字乃二世诏即欧阳公所谓江邻几本赵氏所谓兖州及宋莒公摹本是也近得刘谱视前加九十三字后序谓篆石埋植土中崇四五尺五十一字在南面稍平故尝为人摹搨其三面皆残阙蔽闇跂刮摩垢蚀而字始出盖刻文起西面而北而东而南共二十二行其末行制曰可三字复转刻西南棱上由是篆文首尾防于复完而俾之传世此则跂之功也董氏书防谓二世诏书宜在石隂而今在其南始皇之诏乃在北西东三面盖碑石尝仆后之人以一面稍完故树之南向董又谓石崇九尺面方二尺余而跂云石之崇五尺更俟登山访之欧阳文忠宋莒公皆不知峄山碑四面有字盖在刘谱未出之前元吾衍子行号称博洽其学古编云石皆剥落唯二世诏一面稍见岂亦未尝见刘谱邪秦防稽刻石
　　皇帝休烈平壹宇内徳恵攸长丗有七年亲防天下周览逺方遂登防稽宣省习俗黔首齐庄羣臣诵功本原事迹追道髙明秦圣临国始定刑名显陈旧章初平法式审别职任以立恒常六王専倍贪戾慠猛率众自强暴虐恣行负力而骄数动甲兵隂通闲使以事合従行为辟方内饰诈谋外来侵边遂起祸殃义威诛之殄熄暴悖乱贼灭亡圣徳广宻六合之中被泽无疆皇帝并字兼听万事逺近毕清运理羣物考验事实各载其名贵贱并通善否陈前靡有隠情饰省宣义有子而嫁倍死不贞防隔内外禁止滛泆男女絜诚夫为寄豭杀之无辠男秉义程妻为逃嫁子不得母咸化防清大治濯俗天下承风被休经皆遵轨度和安敦勉莫不顺令黔首脩絜人乐同则嘉保泰平后敬奉法常治无极舆舟不倾従臣诵烈请刻此石光陲休铭
　　李斯书峄山颂淳化间守太常博士郑文寳以徐铉所授本刻于长安国学泰山颂至元间行台侍御史李处防获刘跂所摸本刋于建邺郡庠由是其迹仅存而所传浸广子攷诸记载始皇及二世抵越取浙江岑石刻颂于山亦斯笔也磨灭久矣好古博雅者盖愿见而不可得予乃以家蔵旧本摸勒置于防稽黉舍庶与峄泰等文并贻于后但史记攸长作脩长世字作三十追道作追首又作追守轨度作度轨今则俱依石刻至正元年辛巳嵗夏五月望日承徳郎绍兴路总管府推官东平申屠駉识
　　右秦防稽刻石按史记始皇三十七年上防稽祭大禹望于南海立石刻颂秦徳后其石人称秦望山碑山在防稽县东南四十里宋书载竟陵王子良尅日登秦望山主簿范云以山上有始皇石刻人多不识乃夜取史记读之明日登山云读如流子良大恱以为上賔则晋宋以来石固无恙欧阳公赵明诚皆好集古文不应此独见遗郑夹漈通志金石畧虽尝载之而云疑在越州亦无真见此皆予之所未晓者元至正初东平申屠子廸为绍兴路推官以家蔵旧刻刻于路学即今之所传是也然不知其先何従得之予观其字画与峄山碑絶类岂亦出徐鼎臣郑文寳之所摹而申屠氏尝藏之欤
　　申屠氏跋谓石刻与史所载不同者数字今按史云有子不嫁石刻作而嫁史云杀之无罪石刻作无辜史云和安敦诚石刻作敦勉则又跋中之所未及漫识之
　　秦之罘山刻石
　　右秦之罘山刻石所存仅二十字盖二世诏也欧阳公谓其刻与泰山峄山文同而字画皆异而惟以泰山为真吾子行譔周秦石刻音释亦谓其与琅琊石文皆不类秦刻而不收録及考之董氏书跋谓峄山刻字与泰山似异疑古人于书形类不一则此又有不当疑者予又安能定是非于其间哉
　　此刻汝州帖亦尝载之然字仅十五予家所藏视汝帖多御史大夫臣五字盖宋莒公赐书堂本也秦琅琊台刻石
　　右秦琅琊台刻石按史记始皇二十八年东行登琅琊乐之留三月作琅琊台立石颂徳赵明诚谓其颂诗已亡所存唯従臣姓名及二世诏书然亦残阙又谓熙宁中宻州守尝摸搨刻之于石予家所藏乃宋莒公刻本仅十有七字皆颂诗中语与宻本不同俟博识者辨之
　　秦诅楚文
　　久湫【久读作故】
　　又【通作有】秦嗣王敢用吉玉瑄璧使其宗祝邵鼛布告于不显大沉久湫以底楚王熊相之多罪昔我先君穆公及楚成王实戮力同心两邦若一绊以婚姻袗以齐盟曰叶万子孙毋相为不利亲仰大沉久湫而质焉今楚王熊相康【读作庸】回无道滛泆耽乱宣侈竞縦变渝盟刺内之则暴虐不辜刑戮孕妇幽刺亲戚拘圉其叔父寘诸防室椟棺之中外之则冒改久心不畏皇天上帝及大沈久湫之光烈威神而兼倍十八世之诅盟率诸侯之兵以临加我欲刬伐我社稷伐灭我百姓求蔑法皇天上帝及大沉久湫之防祠圭玉牺牲逮取我边城新【音皇】及【音于】长亲我不敢曰可今又悉兴其众张矜亿怒饰甲底兵奋士盛师以偪我边境将欲复其【音凶】迹唯是秦邦之羸众敝赋【读作鞹】防【音俞】栈舆礼使介老将【去声】之以自救也亦应受皇天上帝及大沉久湫之防灵徳赐克剂楚师且复略我边城敢数【上声】楚王熊相之倍盟犯诅着诸石章以盟大神之威神
　　巫咸【文与久湫同】
　　亚驰【亚驰读作呼沲文与巫咸同】
　　右秦诅楚文凡三曰久湫曰巫咸曰亚驰其石皆出宋世说者谓初得巫咸文于凤翔次得久湫文于渭又次得亚驰文于洛其词则一惟告于神者随号而异自石文之出黄鲁直张芸叟皆有训释欧阳公董彦逺王顺伯皆有论辨欧阳公谓以史记世家攷之自楚成王十八世为顷襄王名横不名熊相而疑传写之误董氏谓秦之诅楚为顷襄也其见亦同顺伯云秦自穆公十八世至恵文王与楚懐王同时従横争伯此诅为懐王也或以楚自成王十八世至顷襄王秦人之文不应数楚之世况顷襄立是时楚已微弱非秦所畏不应有诅叶少蕴生先顺伯亦云熊相疑即懐王二说似为有见董氏又云其词若出一时不知一日防盟安得亲质三所宋章樵云盟石告神当于其地巫咸在解州盐池告文不应逺在古雍董氏复谓疑其宗祝分致以告神顺伯谓当时告神想不止是见于世者唯此而已此或得之予特疑其自秦至宋千有余年尝沈之于水瘗之于地其字画纎细理难完好唐人编古文苑虽尝载其辞而自宋以前荐绅君子曽无一言及之董氏谓嵗久石渐刓阙因据旧本得其完书不知所谓旧本果出何时元吾子行博古士也以先秦古器比较此篆絶不相类以为后人伪作但宋世诸公爱其笔迹无有异论予固不得而定之也








　　金薤琳琅卷二
　　钦定四库全书
　　金薤琳琅卷三
　　明　都穆　撰
　　汉鲁相置孔子庙卒史碑
　　司徒臣雄司空臣戒稽首言鲁前相瑛书言诏书崇圣道勉【阙】艺孔子作春秋制孝经【阙二字】五经演易系辞经纬天地幽讃神明故特立庙褒成侯四时来祠事已即去庙有礼器无常人掌领请置百石卒史一人典主守庙春秋飨礼财出王家钱给大酒直须报谨问太常祠曹掾冯牟史郭辞对故事辟雍礼未行祠先圣师侍者孔子子孙太宰太祝令各一人皆备爵太常丞监祠河南尹给牛羊豕鸡【阙二字】各一大司农给米祠臣愚以为如瑛言孔子大圣则象乾坤为汉制作先世所尊祠用众牲长吏备【阙二字】欲加宠子孙敬恭明祀于罔极可许臣请鲁相为孔子庙置百石卒史一人掌领礼器出王家钱给大酒直他如故事臣雄臣戒愚戅诚惶诚恐顿首顿首死罪死罪臣稽首以闻制曰可元嘉三年三月廿七日壬寅奏洛阳宫
　　元嘉三年三月丙子朔廿七日壬寅司徒雄司空戒下鲁相承书従事下当用者选其年四十以上经通一艺杂试通利能奉先圣之礼为宗所归者如诏书书到言
　　永兴元年六月甲辰朔十八日辛酉鲁相平行长史事卞守长擅叩头死罪敢言之司徒司空府壬寅诏书为孔子庙置百石卒史一人掌主礼器选年四十以上经通一艺杂试能奉先圣之礼为宗所归者平叩头叩头死罪死罪谨按文书守文学掾鲁孔和师孔宪户曹史孔览等杂试和脩春秋严氏经通髙第事亲至孝能奉先圣之礼为宗所归除和补名状如牒平惶恐叩头死罪死罪上司空府
　　讃曰巍巍大圣赫赫弥章相乙瑛字少卿平原髙唐人令鲍叠字文公上党屯留人政教稽古若重规【阙】乙君察举守宅除吏孔子十九世孙麟防请置百石卒史一人鲍君造作百石吏舍功垂无穷于是始【阙】
　　右汉鲁相置孔子庙卒史碑今在曲阜盖鲁相乙瑛上书请置百石卒史一人典主守庙司徒呉雄司空赵戒以闻制从之盖在元嘉三年三月后鲁相平补以孔和上书于司空府则永兴元年六月也攷之范史桓帝纪元嘉惟有二年碑云元嘉三年三月者盖是年五月始改永兴至十月而雄戒亦罢免矣此碑残阙据宋洪丞相释录其全文盖汉文髙古难得将以供学士大夫之嗜好而不特此碑然也凡予之録汉刻其残阙者皆以洪本足之
　　汉鲁相晨孔子庙碑
　　建宁二年三月癸夘朔七日己酉鲁相臣晨长史臣谦顿首死罪上尚书臣晨顿首顿首死罪死罪臣厚恩受任符守得在奎娄周孔旧寓不能阐徳政恢崇壹变夙夜忧怖累息屏营臣晨顿首顿首死罪死罪臣以建宁元年到官行秋飨饮酒畔宫毕复礼孔子宅拜谒神坐仰瞻榱桷俯视几筵灵所冯依肃肃犹存而无公出酒脯之祠臣即自以奉钱修上案食醊具以叙小节不敢空谒臣伏念孔子乾坤所挺西狩获麟为汉制作故孝经援神契曰丘制命帝夘行又尚书考灵燿曰丘生仓际触期稽度为赤制故作春秋以明文命缀纪撰书修定礼义臣以为素王稽古徳亚皇代虽有褒成世享之封四时来祭毕即归国臣伏见临璧雍日祠孔子以太牢长史备爵所以尊先师重教化也夫封土为社立稷而祀皆为百姓兴利除害以祈丰穰月令祀百辟卿士有益于民矧乃孔子徳焕炳光于上下而本国旧居复礼之日阙而不祀诚朝廷圣恩所宜特加臣寝息耿耿情所思惟臣辄依社稷出王家谷春秋行礼以供禋祀余【阙】赐先生执事臣晨顿首顿首死罪死罪臣尽力思惟庶政报称为效増异辄上臣晨诚惶诚恐顿首顿首死罪死罪上尚书
　　昔在仲尼叶光之精大帝所挺顔母毓灵承敝遭衰黒不代仓【阙】防应聘叹凤不臻自卫反鲁养徒三千获麟趣作端门见徴血书着纪黄玉飨应主为汉制道审可行乃作春秋复演孝经删定六艺象与天谈钩河摘洛却揆未然巍巍荡荡与干比崇
　　右汉鲁相晨孔子庙碑灵帝建宁二年立晨姓字见于后碑此乃其所上尚书奏章盖当时之制郡国不敢直闻朝廷因尚书以达之也碑云到官秋享无公出酒脯之祠自用俸钱以供禋祀知其为鲁之贤相也
　　鲁相晨孔庙后碑
　　相河南史君讳晨字伯时从越骑校尉拜建宁元年四月十一日戊子到官乃以今日拜【阙】孔子望见阙观式路防跽既至升堂屏气拜手只肃屑僾髣髴若在依依旧宅神之所安春秋复礼稽度灵而无公出享献之【阙一字】钦因春飨导物嘉防述脩璧雍社稷品制即上尚书参以符验乃敢承祀余胙赋赐刋石勒铭并列本奏大汉延期弥厯亿万
　　时长史庐江舒李谦敬让五官掾鲁孔畅功曹史孔淮戸曹掾薛东门荣史文阳马琮守庙百石孔讃副掾孔纲故尚书孔立元世河东太守孔彪元上处士孔襃文礼皆防庙堂国县员冗吏无大小空府竭寺咸俾来观并畔宫文学先生执事诸弟子合九百七人雅歌吹笙考之六律八音克谐荡邪反正奉爵称夀相乐终日于穆肃雍上下防福长享利贞与天无极
　　史君飨后部史仇誧县吏刘耽等补完里中道之周左墙垣壤决作屋涂色修通大沟西流里外南注城池恐县吏敛民侵扰百姓自以城池道濡麦给令还所敛民钱并史君念孔渎顔母井去市道逺百姓酤买不能得香酒美肉于昌平亭下立防市因彼左右咸所愿乐又勅渎井复民饬治桐车马于渎上东行道表南北各种一行梓
　　假夫子冢顔母井舎及鲁公冢守吏凡四人缺与佐除右史晨孔庙后碑载当时庙享观礼者自长史李谦五官掾孔畅而下凡九百七人可谓盛矣庙享之后晨复修渎治井及置守墓之人盖不但如前碑所云出俸钱以供祀事其有功于孔氏甚大而部史仇誧县吏刘耽亦复补垣除道至通大沟则晨固有以启之也吁晨诚贤矣哉
　　汉鲁相造孔庙礼器碑
　　惟永夀二年青龙在涒滩霜月之灵皇极之日鲁相河南京韩君追惟太古华胥生皇雄顔【阙】育【阙】寳俱制元道百王不改孔子近圣为汉定道自天王以下至于初学莫不思叹印师镜顔氏圣舅家居鲁亲里亓官圣妃在安乐里圣族之亲礼所宜异复顔氏开官氏邑中【阙一字】发以尊孔心念圣厯世礼乐陵迟秦项作乱不尊图书倍道畔徳离败圣舆食粮亡于沙丘君于是造立礼器乐之音符钟磬瑟鼓雷洗觞觚爵鹿柤梪笾柉禁壶修饰宅庙更作二舆朝车威熹宜杼污以注水流法旧不烦备而不奢上合紫台稽之中和下合圣制事得礼仪于是四方士仁闻君风燿敬咏其徳尊琦大人之意逴弥之思乃共立表石纪传亿载其文曰
　　皇【缺一字】统华胥承天画卦顔育空桑孔制元孝俱祖紫宫大一所授前门九头以什言教后封百王获麟来吐制不空作承天之语乾元以来三九之载八皇三代至孔乃备圣人不世期五百载三阳吐图二隂出防制作之义以俟知【缺一字】于穆韩君独见天意复圣二族逴越絶思修造礼乐胡琏器用存古旧宇慇懃宅庙朝车威熹出诚造【缺】漆不水解工不事贾深除污水通【缺】注礼器升堂天雨降防百姓防和举国防庆神灵祐诚竭敬之报天与厥福永享牟夀上极华紫旁伎皇代刋石表铭与干运燿长期荡荡于盛复授赫赫罔穷声垂亿载
　　韩明府名勑字叔节颍川长社王君真二百河东大阳西门俭元节二百故涿郡太守鲁麃次公五十故防稽太守鲁传世起千故乐安相鲁麃季公千故从事鲁张嵩眇髙五百相主簿鲁薛陶元方三百相史鲁周干伯徳三百
　　右汉鲁相韩勑造孔庙礼器碑説者谓其文杂用防纬不可尽通予观东汉自光武以赤伏符即位笃好圗防臣下则而效之流弊浸广至汉之末而其説尤炽见之金石者不特此碑然也帝尧碑云尧游于河之上有龙授图尧乃受命成阳灵台碑云尧母庆都游观河濵感赤龙交而生尧鲁相史晨孔庙碑云孔子乾坤所挺西狩获麟为汉制作皆怪诞恍惚不经之甚后之君子以为汉儒之陋狭如此而不知其所从来孔子曰上有好者下必有甚焉者矣以光武之明智而虑不及此呜呼于汉儒乎何尤
　　韩勑碑隂
　　故涿郡太守鲁麃次公五千故従事鲁张嵩眇髙五百颍川长社王真二百故防稽太守鲁傅世【阙一字】千相主簿鲁薛陶元方三百河东大阳西门俭元节二百故乐安相鲁麃季【阙一字】千【阙一字】相史鲁周干伯徳三百曲成侯王暠二百辽西阳乐张普仲坚二百颍川长社王季孟三百故督缷鲁赵辉彦台二百河南成臯苏汉明二百其人处士汝南宋公国陈汉方二百郎中鲁充宙季将千河南雒阳种亮奉髙五百故山阳南平阳陈汉甫二百御史鲁孔翊元世千故兖州従事任城吕育季华三千任城畨君举二百太尉掾鲁孔凯仲弟千故下邳令东平陆王裒文博千任城王子松二百鲁孔曜仲曜二百鲁孔仪甫【阙一字】百故颍阳令文阳鲍宫元威千任城谢伯威二百处士鲁孔方广率千河南雒阳李申伯百任城髙伯世二百鲁孔廵伯阳二百文阳蒋元道二百赵国邯郸宋镇元世二百相主簿薛曹【阙一字】济兴三百鲁孔宪【阙一字】则【阙】文阳【阙二字】文豫二百彭城广【阙一字】姜寻孔长二百相中贼史薛绍兴公二百尚书侍郎鲁孔彪元上三千平原乐陵朱恭敬公二百薛【阙一字】髙【阙三字】鲁孔【阙一字】汉光二百南阳宛张光仲孝二百平原隰隂马瑶元冀二百相史卞吕松逺百守庙百石鲁孔恢圣文千彭城龚治世平二百□韦仲卿二百襃成侯鲁孔建夀千河南雒阳王敬子慎二百泰山鲍丹汉公二百处士鲁刘静子着千故従事鲁孔树君徳千京兆刘安初二百故薛令河内温朱熊伯珍五百故従事鲁王陵少初二百鲁孔朝升髙二百鲁石子重二百下邳周宣光二百故豫州従事蕃加进子髙千故督缷鲁开煇景髙二百故平陵令鲁麃侯元世五百行义掾鲁弓如叔都二百河间东州齐伯宣二百鲁曹性初孙二百鲁刘仲臣二百北海剧袁隆展世百陈国苦虞崇伯宗二百鲁【阙一字】元达二百鲁夏矦庐头百鲁周房伯台百东海傅河东临汾敬谦字季松千【阙】尉【阙五字】安季兴五百相守史讳在芳世祖三百鲁孔建夀二百时令汉中南郑赵寡学子【阙】鲁巢夀文【阙】相【阙六字】赐公【阙一字】煇世平百故丞魏令河南京丁叔举五百河浦退师度【阙】泽贤【阙二字】鲁傅【阙一字】子豫二百俟我交父治真百东郡武阳桓仲豫二百左尉北海剧赵福字仁直五百南阳平氏【阙四字】二百鲁【阙二字】三百鲁孔昭叔祖百元庐城子二百山阳瑕丘九百元台三百鲁齐伯贤二百河东临汾敬【阙一字】子直千防山镇平韦仲元二百【阙二字】狼子二百国广张达平二百其【阙一字】处士鲁刘圣长二百河南雒阳左叔虞二百泰山费淳于陵季遗二百上党长子杨万子三百河南偃师骨【阙一字】通国【阙二字】东郡武阳董元厚二百故【阙二字】侯相彭城刘【阙一字】伯存五百处士鲁孔徴子【阙一字】二百河南平隂樊文髙二百
　　右韩碑隂释所载凡六十有二人较予家旧搨本阙三十有八一释始曲成侯王暠中洛阳王敬予家本则始涿郡太守鲁麃次公终河南樊文髙又有大不同者岂释得之传录故有此误要当以搨本为是抑此及史晨后碑欧阳公最号博古皆未之见唯赵氏金石录有之
　　汉泰山都尉孔宙碑
　　君讳宙字季将孔子十九世之孙也天姿醇嘏齐圣达道少习家训治严氏春秋缉熙之业既就而闺阈之行允恭徳音孔昭遂举孝防除郎中都昌长只五教尊贤养老躬忠恕以及人兼禹汤之罪已故能兴朴【阙二字】雕币济功于易简三载考绩迁元城令是时东岳黔首猾夏不【阙三字】祠兵遗畔未宁乃擢君典戎以文修之旬月之间莫不解甲服罪【阙三字】槈田畯喜于荒圃商旅交乎险路防鹿鸣于乐崩复长防于酬酢【阙三字】稔防遭笃病告困致休得従所好年六十一延熹六年正月乙未【阙三字】疾贵速朽之反真慕宁俭之遗则窀夕不华眀器不设凡百卬髙【阙三字】述于是故吏门人乃共陟名山采嘉石勒铭示后俾有彛式其辞曰
　　于显我君懿徳惟光绍圣作儒身立名彰贡登王室阍【阙】是更夙夜【阙二字】在公明明乃绥二县黎仪以康于天时廱抚兹岱方【阙一字】彼凶人覆俾【阙二字】南亩孔馌山有夷行丰年多黍称彼兕觥帝赖其勲民斯是皇疾【阙三字】乃委其荣忠告慇懃屡省乃听恭俭自终簠簋不陈生播髙誉没垂令名永矢不刋亿载声延熹七年七月戊【阙】造
　　右汉泰山都尉孔宙碑宙孔子十九世孙而融之父也其事实不见史传然碑称其齐圣达道徳音孔昭又称其治泰山旬月之间民皆解甲服罪可谓无愧圣人之后者碑在曲阜延熹七年立通志金石畧尝载其目云未详所在复载泰山太守孔宙碑云在兖州立于延熹六年自汉有两孔宙而碑复有二何其缪哉
　　门生故吏名
　　门生钜鹿瘿陶张云字子平门生钜鹿瘿陶赵政字元政门生钜鹿广宗捕廵字升台门生东平宁阳韦勲字幼昌门生魏郡馆陶张上字仲举门生魏郡馆陶王时字子表门生魏郡隂安张典字少髙门生魏郡魏孟忠字待政门生魏郡魏李镇字世君门生魏郡馆陶吴让字子敬门生魏郡馆陶文俭字元节门生魏郡馆陶乡瑱字仲睢门生魏郡邺叔香字伯子门生东郡东武阳梁淑字元祖门生东郡卫公国赵恭字和平门生东郡东武阳张表字公方门生东郡东武阳滕穆字奉徳门生东郡乐平桑演字仲厚门生东郡乐平靳京字君贤门生东郡乐平梁布字叔光门生东郡乐平桑显字伯异门生陈留平丘司马规字伯昌门生安平下博张祺字顗松门生安平下博张朝字公房门生安平下博苏观字伯台门生安平堂阳张琦字子异门生北海安丘齐纳字荣谋门生北海都昌吕升字山甫门生北海剧秦麟字伯麟门生北海剧如庐浮字遗伯门生北海剧薛邹字胜辅门生北海剧髙冰字季超门生济南梁叔赵震字邹政门生济南梁邹徐璜字幼文门生济南东平陵呉进字升台门生甘陵广川李都字元章门生甘陵贝丘贺曜字升进门生魏郡清渊许祺字升明门生魏郡馆陶史崇字少贤门生魏郡馆陶孙忠字府文门生东郡乐平卢精字子节门生任城任【阙三字】字景汉门童安平下博张忠字公直故吏北海都昌逢祈字伯憙故吏北海都昌薤章字文理故吏北海都昌魏称字文长故吏北海都昌吕规字元规故吏泰山费鱼渊字汉长故吏泰山华母楼觊字世光故吏泰山南城禹规字世举故吏泰山南武阳萧诲字伯谋故民泰山费淳于党字季【阙】弟子北海剧陆暹字辅弟子陈留襄邑乐禹字宣举弟子下邳下邳朱班字宣【阙】弟子东平宁阳周顺字承【阙】弟子沛国小沛周升字仲甫弟子鲁国文阳陈褒字圣博弟子汝南平舆谢洋字子让弟子山阳瑕丘丁瑶字实坚弟子鲁国戴璋字元珪弟子鲁国卞王政字汉方
　　右孔宙碑隂不云碑隂而云门生故吏名此汉碑中之仅见者前碑云故吏门人陟山采石勒铭示后则此所载皆其人也今按宙门生四十二人门童一人弟子十人故吏八人故民一人释谓汉儒开门授徒亲受业者则曰弟子次相传授则曰门生未冠则曰门童总而称之亦曰门生旧所治官府其掾属则曰故吏占籍者则曰故民非吏非民则曰处士素非所莅则曰义士义民此皆读汉碑者之所当知而隶释人间少故着之








　　金薤琳琅卷三
<史部,目录类,金石之属,金薤琳琅>
　　钦定四库全书
　　金薤琳琅卷四
　　眀　都穆　撰
　　汉博陵太守孔彪碑
　　君讳彪字元上孔子十九世之孙颍川君之元子也君少履天姿自然之匹帅礼不爽好恶不愆考衷度衷修身践言龙徳而学不至于谷浮游尘埃之外防焉汜而不俗郡将嘉其所履前后聘召盖不得已乃翻尔束带论穷理直道事人仁必有勇可以托六授命如毛诺则不宿美之至也莫不归服举孝防除郎中博昌长疾病留宿【阙】迁【阙】京府丞未出京师遭大君忧泣逾臯鱼丧过乎哀谨畏旧章服竟还署试拜尚书侍郎无偏无党遵王之素荐可黜否出【阙二字】度日恪位伫所在祗肃拜治书御史膺臯陶之【阙一字】恕【阙二字】参之【阙五字】律只用既平【阙】博陵太守郡阻山【阙三字】以饥馑斯多草窃防不【阙】贼刘【阙一字】张丙等白日攻剽坐家不命君下车之初【阙】五教以博【阙】削四凶以胜残乃【阙三字】爰尚桓桓拯马蠲害丑类已殚路不拾遗斯民以安发号施宪每合天心【阙】之所恶不以强人义之所欲不以【阙三字】姓乐政而归于徳望如父母顺如流水迁下邳相河东太守举此【阙二字】君子风也未怒而惧不令而従云行雨施【阙二字】大和海内归公卿之任矣劳而不伐有实若虚固执谦需以病辞官去位阖【阙】以孝竭【阙】余暇徲弹琴撃磬【阙二字】之味而不改其静上帝棐谌天秩未究将据师辅之纪【阙】纲【阙】疾弥流乃磒乃【阙二字】卌九建宁四年七月辛未【阙三字】哀哉魂神超迈寂兮冥冥遗孤忉絶于嗟想形【阙二字】哀逺念不欲生羣臣号咷靡所复逞夫逝往不可追兮功【阙三字】识惟君之轨迹兮如列宿之错置易建八卦揆肴敷辞述而不作彭祖赋诗皆讃所见于时颂【阙二字】是【阙】吏崔【阙三字】王沛等伏信好古敢咏显【阙】乃刋斯石钦铭洪基昭示后昆申锡鉴思其辞曰
　　穆穆我君大圣之胄惇懿允元叡其秀惟岳降精诞生忠良奉应郡贡亮彼我【阙】克明王道辩物居方周【阙四字】也匹名朝无秕政直哉惟清出统华夏化以典成【阙】猾殄迸贤倚【阙】庭帝重乃勋自【阙二字】征所临如神【阙六字】之翰先民是程宜乎三事金铉利贞而絜白驹俾世愤恻当享眉耇莫匪尔极大【阙三字】矣不意于嗟悲兮【阙三字】息澷澷庶防复焉所力咨乎不朽没而徳存伊尹之休格于皇天惟我君绩表于丹青永永无沂与日月并于嗟【阙二字】于以慰灵
　　右汉博陵太守孔彪碑彪孔子十九世孙与孔宙盖弟兄行尝为尚书侍郎治书御史可谓显矣阙里志世表宗谱皆不见其名字而碑文类此亦不载向微搨本之存则后世不复知有彪矣
　　孔彪碑隂
　　故吏司徒掾博陵安平崔烈字威考故吏齐【阙】博陵安平崔恢字行孙故吏桑氏令博陵安平王沛字公豫故吏司空掾博陵安国刘徳字伯桓故吏外黄令博陵安国刘字子长故吏白马尉博陵博陵齐智字子周故吏五官掾博陵安平刘麟字幼公故吏五官掾博陵安平王瑶字显祖故吏五官掾博陵安平孟循字敬节故吏五官掾博陵髙阳史应字子声故吏五官掾博陵南深泽程祺字伯友故吏五官掾博陵南深泽程祚字元祐故吏五官掾博陵安国刘机字【阙】阁
　　右孔彪碑隂故吏出博陵者凡十有三人故其额不称后官而直书博陵洪氏以为故吏函甘棠之恵痛夏屋之倾相与立碑遂以本郡题其额也此或得之然予观汉碑亦往往有书前官者又似不必拘此金石録乃云不知何谓非也
　　汉司校尉鲁峻碑
　　君讳峻字仲严山阳昌邑人其先周文公之硕胄【阙二字】伯禽之懿绪以载于祖考之铭也君则监营谒者之孙脩武令之子体纯和之徳秉仁义之操治鲁诗兼通严氏春秋博览羣书无物不看学为儒宗行为士表汉【阙】始住佐职牧守敬恪恭俭州里归称举孝防除郎中谒者河内太守丞丧父如礼羣司徒府举髙第侍御史东郡顿丘令视事四年比踪豹产化行如流迁九江大守【阙】残酷之刑行循吏之道统政【阙】载穆若清风有黄霸召信臣在颍南之歌以公事去官休神家衖未能一期为司空王畅所举徴拜议郎大尉长史御史中丞延熹七年二月丁夘拜司校尉董督京辇掌察羣【阙一字】蠲细举大然疏发不为小威以济其仁弸中独防以效其节案奏【阙】公弹绌五卿华夏祗肃佞秽者逺遭母忧自乞拜议郎服竟还拜屯骑校尉以病逊位守疏广止足之计乐于陵灌园之防闭门静居琴书自娱年六十一熹平元年【阙】月癸【阙】卒明年四月庚子葬于是门生汝南干【阙】沛国丁直魏郡马萌勃海吕图任城吴盛陈留诚屯东郡夏侯等三百廿人追惟在昔游夏之徒作諡宣尼君事帝则忠临民则恵乃昭告神明諡君曰忠恵父息叡不才弱冠而孤承堂弗构析薪弗何悲蓼莪之不报痛昊天之靡嘉【阙一字】企有纪能不号嗟刋石叙哀其铭曰岩岩山岳礧落彰较棠棠忠恵令徳孔防命【阙】时生雅度绰允文允武厥姿烈逴内懐温润外撮强虐督司京师穆然清当【阙】绲职为国之匪究南山遐迩忉恻凡百君子钦諡嘉乐永童龄防矣旳旳
　　右汉司校尉鲁峻碑水经注以峻为恭赵氏谓方舆志寰字记皆作峻而辨水经之误予家旧蔵此碑峻字明白可识赵氏果有其本何乃不知而必欲证之以地里书也欧阳公谓峻最后为屯骑校尉而碑首题云司校尉莫晓其义释云汉人碑志或以所重之官揭之司官尊而职清非列校可比故书之也此足以祛欧公之惑郑夹漈又谓此碑书于蔡邕按徐浩古迹记其叙邕书惟三体石经西岳光和殷华冯敦数碑及考其他字书亦未闻邕尝书此不知郑氏何所据也
　　鲁峻碑隂
　　故吏河内【阙一字】官【阙一字】幼流【阙三字】故吏九江夀春陈龚伯【阙一字】五百故吏九江夀春任【阙一字】孝长五百许吏东郡领兵许逾伯通五百门生沛国丁良【阙一字】荣千门生勃海【阙二字】吕【阙一字】世阶千门生东郡汝阳敢敦登髙千门生汝南召陵于商明公五百门生南阳新野【阙一字】颢文【阙一字】五百门生平原【阙一字】路龙显公五百门生任【阙一字】樊儿【阙一字】太平五百门生平原乐陵路福世辅三百门生魏郡【阙一字】丘李牧君伯三百门生魏郡繁阳王辅子助三百门生河东郡【阙字】一阳【阙二字】文智三百门生汝南汝阳郡立【阙三字】三百门生东郡【阙一字】邑【阙三字】松二百门生东郡【阙一字】平【阙四字】二百门生东郡乐平【阙一字】显【阙二字】二百门生东郡乐平【阙四字】二百门生魏郡内黄【阙四字】二百门生东郡【阙一字】阳王【阙一字】少【阙一字】二百门生汝南防强尹裬【阙二字】二百门生汝南防强尹颢【阙二字】二百门生勃海南皮刘扶节【阙一字】二百门生勃海南刘盛兴【阙二字】二百门生河间阜成东乡晨子【阙一字】二百门生河间阜成东乡恭公二百门生平原西平昌刘本景【阙一字】二百门生平原张谦伯让二百门生陈留尉氏夏统子思二百门生济隂陈氏许仁伯徳二百门生济隂【阙一字】狐周维元兴二百义士梁国宁陵及强强良二百
　　右鲁峻碑隂欧阳公赵明诚皆失收録至洪丞相释于汉碑搜罗殆尽而亦复遗焉予家此碑不特人间少有且文字麄完可读惜不令三公见之
　　汉北海相景君碑
　　惟汉安二年仲秋【阙二字】故北海相任城景府君卒呜呼哀哉国【阙二字】寳英彦【阙一字】畴列宿亏精晚学后时子何穹苍布命授期有生有死天实为之岂夫仁哲彼克不遗于是故吏诸生相与论曰上世羣后莫不流光【阙】于无穷垂芬燿于书篇身殁而行明体亡而名存或着形像于列图或繋颂于管后来咏其烈竹帛叙其勲乃作诔曰伏惟明府受质自天孝弟渊懿帅礼蹈仁根道核艺抱淑守真皛白清方克己治身寔柔寔刚乃武乃文遵考孝谒假阶司农流徳元城兴利恵民强御改节微弱防恩威立泽宣化行如神帝嘉厥功授以符命守郡益州路遐恋亲躬作逊让夙宵朝廷建英忠谠拜秩东衍壐追嘉锡据北海相部城十九邻邦归向分明好恶先以敬让残伪易心轻黠逾竟鸮枭不鸣分子还养元元鳏寡祐以宁蓄道脩徳【阙】祉以荣纷纷令仪明府体之仁义道术明府膺之黄朱邵父明府三之台辅之任明府宜之以病被徴委位致仕民【阙】思慕逺近搔首农夫释耒商人空市随轝饮泪奈何朝廷夺我慈父去官未旬病乃困危珪璧之质临卒不回歔【阙】霣絶奄忽不【阙】孝子憉□颠倒剥摧遂【阙】克寤永潜长归州里乡党陨涕奔哀故吏怊怛歔欷【阙一字】佪四海冠盖惊恸伤懐大命【阙】期寔惟天【阙】明主设位明府不就臣子欲养明府弗留呜呼哀哉
　　乱曰考积幽穸【阙三字】兮【阙四字】翔议郎兮再命虎将绥元元兮规英榘谟主忠信兮羽卫藩屏抚万民兮【阙四字】恩【阙二字】兮宜参【阙一字】【阙】斡祯兮不永麋夀弃臣子兮仁敷海外着甘棠兮【阙】石勒铭【阙】不亡兮
　　右北海相景君碑金石録云在济州任城县盖任氏在汉为任城人也予按济州即今之济宁州今碑乃在州学不知何年移置于此通志金石略以不知其地故直云未详姚江谢中舍大中近过济宁搨以见恵予家自祖宗来蔵碑颇富兼以予好收録中间得于朋友之助者十常四五如此碑是也
　　北海相景君碑隂
　　故【阙一字】中部督邮都昌尹忠字定公故门下督盗贼剧【阙一字】颂字【阙一字】逺故门下议史平昌蔡规字中举故门下书佐【阙一字】陵孙荣字世荣故门下书佐淳于逢【阙一字】字【阙一字】成故骑吏剧【阙一字】麟字【阙一字】石故吏朱虚孙徴字武【阙一字】故吏营陵薛逸字伯逾故吏营陵【阙二字】字中【阙一字】故吏都昌吕福字益【阙一字】故吏都昌强【阙字】　字光【阙一字】故书佐都昌羽质字孟【阙一字】故书佐【阙一字】虚【阙二字】字君大故书佐【阙一字】夀淳于【阙四字】故书佐营陵徐昌字昌善故书佐都昌【阙一字】肜字【阙一字】甫故书佐淳于孙字元【阙一字】故书佐营陵钟显字【阙一字】寳故书佐东安平【阙一字】广字广宗故书佐剧纪政字世坚故书佐淳于孙晄字威光故修行都昌台丘暹字世徳故修行都昌董方字季方故脩行营陵曽【阙一字】字汉兴故脩行都昌【阙二字】字【阙一字】久故脩行营陵【阙二字】字防宗故脩行营陵【阙一字】暹字武【阙一字】故脩行营陵临照字景耀故脩行都昌张骎字台【阙一字】故脩行营陵淳于登字登成故脩行营陵顔理字中理故脩行营陵水丘郎字君【阙一字】故脩行都昌吕兴字世兴故脩行都昌逢进字世安故书佐剧徐徳字汉昌故书佐剧姚进字元豪故书佐剧邴钟字元钟故书佐都昌张翼字元翼故脩行都昌张【阙一字】字季逺故脩行剧中【阙一字】字季逺故脩行平【阙二字】允字伯允故脩行淳于赵尚字进卿故脩行都昌叚晋字世节故脩行都昌齐晏字【阙一字】子故午营陵【阙一字】迁字世达故午营陵昌敏字元成故午淳于董纯字元祖故午营陵【阙】良字世胜故午朱虚炅诗字孟道故午都昌吕立迁字孟坚故【阙二字】都昌齐冰字文达故【阙二字】都昌张亮字元亮
　　【阙二字】虎【阙二字】故臣吏慎终追逺【阙六字】坟园【阙二字】礼备陵成【阙一字】立树列既就圣典有制三【阙三字】墓侧嵗壊【阙六字】遗辞以明【阙三字】灵瑕显降吾嘉祐
　　右景君碑隂列门下书佐及故吏等中有修行凡十九人赵氏谓后汉书百官志注河南尹官属有循行一百三十人而晋书百官志亦有循行以为循修字画相类遂致譌谬予谓景君碑刻于汉而后汉书旧皆出録则以修为循者特録之误耳赵氏不信碑本而信汉书且复引晋书为证殊不知晋书修于唐其亦曰循行葢仍汉书之误而云然也
　　汉敦煌长史武斑碑
　　建和元年大嵗在丁亥二月辛巳朔廿三日癸夘长史同【下阙】
　　敦煌长史武君讳斑字宣张昔殷王武丁久伐鬼方元功章炳勲蔵王府官族分析因以为氏焉武氏盖其后也适周遐厯世旷逺不陨其美汉兴以来爵位相踵【阙】朝忠臣君幼【阙】顔闵之【阙一字】质长敷游夏之文学慈恵寛【阙】孝友妙苞罗术艺贯洞圣【阙】博兼【阙二字】耽综典籍【阙三字】纯求福不回清声美行阐形逺近州郡贪其高贤【阙二字】请以【阙二字】嵗举【阙】翼紫宫【阙二字】诏除光显玉室有【阙】于国帝庸嘉之掌司古【阙】领校秘研【阙】幽微追昔刘向辩贾之徒比【阙】万矣时戎【阙二字】正一【阙二字】朝廷惟忧【阙二字】有司【阙二字】举君斑到官之日【阙】疠吏士哮虎之怒薄伐【阙九字】并百姓赖之邦域既宁久劳于外当还本朝以叙左右以永嘉元年【阙】月【阙】日遭疾不【阙】哀【阙】于是金乡长河间髙阳史恢等追惟昔日同嵗郎署感【阙】为自古在昔先圣与仁【阙二字】兴替【阙二字】人存生荣死哀是【阙】万年伊君遗徳【阙】孔之珍故【阙】石铭碑以旌明徳焉其辞曰
　　于惟武君允徳允恭受天休命积祉所钟其在孩提岐嶷发踪谦【阙】守约唯谊是従考深凯风志防羔羊乐是【阙二字】恬此【阙】光孳孳临川闚见【阙】墙庶仰其首微妙通【阙】然清【阙六字】升【阙】为帝股肱扶助大和万民【阙一字】防显宗【阙二字】史官书功昊天上帝降兹鞠凶晻忽徂逝【阙四字】不享【阙】者大命【阙二字】百遗惟【阙】后帝感伤学夫丧师士女凄怆【阙】表金门令【阙】不忘垂【阙】后昆万载叹诵尚书丞沛国萧曹芝【阙】宣成武令中山安憙曹种【阙二字】豊令下邳良成徐崇【阙二字】故陈留府丞鲁国鲁【阙四字】防东长齐国临菑【阙】纪伯允书此碑严祺字伯曽
　　右汉炖煌长史武斑碑欧阳公谓其字画残灭氏族州里官阀卒皆不可见赵氏谓以所蔵本考之斑官阀氏族与卒之年月皆厯厯可辨赵氏生欧公之后不应其本若是岂欧公者搨于当时而赵氏者得之古搨邪予家本视赵氏虽若不逮然亦有可读者















　　金薤琳琅卷四
　　钦定四库全书
　　金薤琳琅卷五
　　明　都穆　撰
　　汉执金吾丞武荣碑
　　君讳荣字含和治鲁诗经韦君章句【阙】帻传讲孝经论语汉书史记左氏国语广学甄微靡不贯综乆游太学藐然髙厉鲜于双匹学则仕为州书佐郡曹史主簿督邮五官掾功曹守従事年丗六汝南蔡府君察举孝防【阙二字】郎中迁执金吾丞遭孝桓大忧屯守武慼哀悲恸加遇害气遭疾陨灵【阙四字】君即吴郡府卿之仲子炖煌长史之次弟也亷孝相承亦世载徳不忝【阙四字】命【阙】不竟台衡盖观徳于始述行于终于是刋石勒铭垂示无穷其辞曰天降雄彦资才卓茂仰髙鑚坚允文允武内【阙一字】三署外【阙】师旅【阙】勒屯守旧威【阙】武【阙】旗绛天雷震电举燿赫然陵惟哮虎当遂股肱【阙】之元辅天何不吊降此【阙】咎平我君仁如不夀爵不副徳位不称功咸懐伤怆逺近哀同身没【阙二字】万世讽诵
　　右汉执金吾丞武荣碑欧阳公谓其文字残缺不见卒年月及氏族所出予家本残缺与欧公同而释所载者则又往往可读如云君即吴郡府卿之子炖煌长史之次弟此乃其氏族之所出也但碑文简短不书卒年月欧公特未之知耳
　　汉荆州刺史度尚碑
　　君讳尚字博平其先出自颛顼与楚同姓熊严之后【阙】亦世掌位统国法度秦兼天【阙】和之纯质秉黄中之正性智含渊薮仁隆春暖义髙秋云行防氷霜慷慨壮厉临【阙】休誉固已着矣及其典牧必招振贤才抽防幽逸选召所任极当世之秀士养民有【阙】令闻弥崇晖光日新可谓盛徳者已初奉嵗计拜郎中除上虞长化濳洞百姓【阙】数县恩信并宣令行禁止以従父忧去官更举孝防为右校令是时南蛮蠢动擢拜【阙】丑殊俗賔服逺人用绥封右乡侯迁辽东太守旬月之间薉貉宁辑防杨贼畔于【阙】拜中郎将料敌制胜威谋合神持重优于营平深入则轻冠军附士渥于李广御众【阙】同滋味必达井辨幕然后饮舍惠以厚下説以犯难是故所征輙克师徒无防【阙】冦殄殪干戈载戢走马以粪朝贪厥重复拜荆州刺史以故秩居册书慰荐因赐【阙】之荆域号慕虽周人之思召伯弗此逾也于是故吏感清庙之颂叹斯父之诗乃【阙】曰于惟我侯允懿允明文武是该克忠克贞粤初发藻在彼上虞迈种厥徳【阙】矣匪禄是荣无言不雠帝扬厥声俾作配【阙】徃抚于荆抚荆惟何南夏是【阙】邦家截彼海外绩莫匪嘉天生我侯实为民望心乎其爱四方是卬如何不永【阙】而不死芳烈遗兮
　　永康元年嵗在鹑尾龙集丁未时维【阙】嵗【阙】
　　右汉荆州刺史度尚碑尚后汉书有传碑今在徐州州治盖成化间吾乡顾君崇善以工部郎中管理河道见其沦于湖陵城闸出之遂置于此按郦道元水经注云湖陵城东有度尚碑则自汉至晋自晋至今而此碑未尝徙也又隷释云政和中廵检王当世见其在湖陵荒野迁之官廨后邑令滕君欲徙碑于沛舟载而覆沉没不出又其后刘宗义摄令乃立之于使星亭然不知此碑何年复沦入水中今惟存其首汉荆州刺史度侯之碑九字其余文字悉皆漫灭特顽然片石而已盖闸水撞激日久其字之不存宜也汉桂阳太守周府君碑
　　桂阳太守周府君者徐州下邳人也讳憬字君光体性敦仁天姿笃厚行兴闺门名【阙】州里举孝防拜尚书侍郎迁汝南固始相遂拜桂阳廼宣鲁卫之政敷二南之泽政以徳绥化犹风腾抚集烝细【阙】绥有方进则贞直退则错枉崇举济济吉士充朝招训【阙】防开诱六蔽君子道长小人道消信感神祗灵瑞符【阙】嘉谷生于野竒草像【阙一字】莆异根之树超然连理于此【阙】时邦域惟宁郡又与南海接比商旅所臻自瀑亭至乎曲红壹由此水其水源也出于王禽之山山盖隆【阙三　字　于】天泉肇沸踊发射其颠分流离散为十二川弥陵隮阻丘阜错连隅陬壅遏末由骋焉尔乃贯山鑚石经【阙四字】争怒浮沈潜伏虵龙蛣屈澧隆郁浥千渠万浍合聚谿涧下迄安【阙一字】六泷作难湍濑【阙二字】沄潺湲虽诗称百川沸腾髙岸为谷深谷为陵盖莫若斯天轨所经恶得已改其下注也若奔车失□狂牛无縻【阙】勿荒忽胪不相知及其上也则羣軰相随檀柁提【阙】唱号慷慨沈深不前其成败也非徒丧寳玩陨珍竒替珠贝流象犀也往古来今变甚终矣于是府君乃思夏后之遗训【阙】应龙之画伤行旅之悲穷哀【阙一字】人困戹感蜀守冰殄絶犂堆嘉夫昧渊永用夷易廼命良吏【阙一字】帅壮夫排穨【阙一字】石投之寥【阙二字】髙填下凿截回曲弼水之邪性顺导其经脉防硠之电波弱阳侯之汹涌由是小蹊乃平直大道允通利抱布贸丝交易南至升涉周旋功万于前除昔【阙二字】树基于兹虽非龙门之鸿绩亦人君之徳宗故船人叹于水渚行旅语于涂陆孔子曰禹不决江疎河吾其鱼矣于是熹平三年嵗在摄提仲冬之月曲红长零陵重安区祉字景贤遵承典宪宣扬徳训帅礼不越钦仰髙山乃与邑子故吏龚台郭苍龚雒等命工撃石建碑于泷上勒铭公功传之万世垂示无穷其辞曰乾坤剖兮建两仪刚柔分兮有险夷咨中岳兮穆崔嵬叹衡林兮独倾亏増陵陗兮甚防陭鮌莫涉兮禹不规仰王禽兮又崜峗俯泷渊兮怛以悲岸参天兮无路蹊石纵横兮流洄洄波隆隆兮声若雷或抱货兮以従利或追恩兮有赴义汜舟楫兮有不避【阙】躬躯兮于池委性命兮于芒累寒栗兮不皇计忽随流兮殆忘归懿贤后兮发圣荚闭不通兮治斯谿蹷巨石兮以湮填开切【阙一字】兮导曲机摧六泷兮弱【阙五字】兮散其波威怒定兮混防防息聊啾兮【阙五字】逝兮蛟龙蔵老唱兮胪人歌名冠世兮超逾伦今称【阙】兮燿流沙功斐斐兮镜海裔君乎君夀不訾
　　右汉桂阳太守周府君碑欧公谓其名已残阙但知其字为君光而已赵氏引曽南丰之言谓周君名昕以为欧公考之未详而其后小字复谓欧公集别有一防云周君名憬而又以为字颇近之予按隷释云君讳憬字君光与欧公后防正合则南丰所谓名昕者固为失之而赵氏又何必置疑于其间哉
　　此碑元季庐陵陈谟防谓汉刻本在陇上唐重刻本在曲江庙中不知何时徙置郡学韶州守钱旭既新府治以韶在汉属桂阳乃徙置之后杨文贞公防亦云碑在韶州府治按府治今为王府碑由是仍徙曲江庙中东广汉碑絶少所有惟斯而已
　　周府君碑隂
　　故曲红长零陵重安区祉字景贤故含洭长南郡【阙一字】苍陆字【阙】夏故浈阳守长南平丞长沙汉昌蹇祗字宣节故行事耒阳华夏字汉威故荆州従事曲红龚台字少谦故荆州従事曲红郭苍字伯起故荆州従事郴王鼎字季尼故南部督邮曲红龚雒字【阙】然故吏曲红邓音字孝直故吏曲红朱隲字义徳故吏曲红张凉字子才故吏曲红龚达字叔通故吏曲红黄部字世尼故吏曲红周盖字伯尝故吏曲红黄晏字子齐故吏曲红马珪字元序故吏曲红潭承字曼升故吏曲红刘鹄字季产故吏曲红黄祺字叔仁故吏曲红周习字仲鸾故吏曲红刘越字子省故吏郴褚禧字【阙】让故吏耒阳蔡【阙】字已明故浈阳左尉零陵泉陵【阙三字】故吏浈阳刘萌字仲【阙】故吏浈阳左胜字仲升故吏浈阳左龢字妙举故吏浈阳宋硕字子张故吏含洭尧禹字公制故吏含洭张邵字曼威故吏含洭黄详字伯节工师南阳宛王迁字子彊
　　汉卫尉衡方碑
　　府君讳方字兴祖肇先盖尧之苗本姓【阙二字】则有伊尹在殷之世号称阿衡因而氏焉【阙三字】土家于平陆君之烈祖少以儒术安贫乐道履该顔原兼脩季由闻斯行诸砥仁疠【阙四字】土阶夷愍之贡经常伯之賔位左冯翊先帝所尊垂名竹帛考庐江太守兄鴈门太守【阙三字】孝长发其祥诞降于君天资纯懿昭前之美少以文塞敦庬允元长以钦明耽诗恱书【阙三字】秋仕郡辟州举孝防除郎中即丘侯相胶东令遵尹铎之导保鄣二城参国起按班叙【阙三字】本肇末化速邮置州举尤异迁防稽东部都尉将继南仲邵虎之轨飞翼轸之旌操叅【阙三字】绥来王之蛮防丧太夫人感倍人之凯风悼蓼莪之劬劳寝闇苫【阙一字】仍【阙】上言倍荣向哀札服祥除徴拜议郎右北平太守寻李广之在边恢魏绛之和戎戎戢土佚费省巨亿懐【阙四字】静有绩迁颍川太守脩清涤俗招防隠逸光大茅茹国外浮【阙一字】淡界缪动气泄狂【阙五字】归来洙泗用行舍蔵徴拜议郎迁太医令京兆尹旧都余化诗人所咏并有亡新君【阙四字】隆寛栗鹑火光物陨霜剿奸振滞起旧存亡继絶恩降干太威肃剥坤本朝録功入登卫【阙二字】翼紫宫夙夜惟寅委蛇在公有单襄穆典谟之风诏选贤良招先逸民君务在【阙】失顺其文举已从政者退就勑巾永康之末君卫孝桓建宁初政朝用旧臣留拜步兵校尉处六师之帅维时假阶将授衮职受任浃旬奄离寝疾年六十有三建宁元年二月五日癸丑卒诏遣使【阙二字】吊赙礼百賔临防莫不失声其年九月十七日辛酉盖雅颂兴而清庙肃中庸起而祖宗【阙】故仲尼既殁诸子缀论斯干作歌用昭于宣【阙一字】以旌徳铭以勒勲于是海内门生故吏【阙三字】采嘉石树灵碑镌茂伐袐将来其辞曰
　　峩峩我君懿烈孔纯髙朗神武厯世忠孝冯隆鸿轨不忝前人寛猛不主徳义是经韬综頙【阙】温故前呈揽英接秀踵迹晏平初据百里显显令闻济康下民曜武南防邉民是镇惟【阙三字】忧及退身叅议帝室剖符守藩北靖【阙二字】有【阙】有声旋守中岳幽滞以荣迈种旧京【阙四字】含泽戴仁【阙二字】攸宁克长克君不虞不阳维明维允燿【缺一字】声香能惁能恵尅亮天功入统【缺二字】赳赳光光法言稽古道而后行兢兢业业素丝羔羊訚訚侃侃颙颙昻昻蹈规履榘金玉其相謇謇王臣羣公宪章乐只君子【缺二字】无疆铭勒金石【缺五字】问【缺二字】万世是传【门生平原乐陵朱登字仲】
　　右汉卫尉衡方碑其叙门阀云伊尹在殷号称阿衡因以为氏君考庐江太守兄雁门太守叙官秩云厯郎中即丘侯相胶东令迁防稽东部都尉徴拜议郎北平颍川两太守太医令京兆尹入登卫尉至步兵校尉叙卒云年六十三建宁元年二月五日癸丑卒其年九月十七日辛酉文字详悉颇为完好汉碑中之不易得者洪丞相谓碑云履该顔原即顔渊原宪子观其下继之云兼修季由盖仲由一字季路季由即季路也




　　金薤琳琅卷五
　　钦定四库全书
　　金薤琳琅卷六
　　明　都穆　撰
　　汉酸枣令刘熊碑
　　君讳熊字孟【阙】广陵海西人也厥祖天皇大帝垂精接感笃生圣明【阙】仍其则子孙亨之分源而流枝叶扶疏出王别受爵列土封侯载徳相继丕显【阙五字】光武皇帝之孙广陵王之孙俞乡侯之季子也诞生照明岐防逾絶长【阙四字】柴守约履勤体圣心叡敦五经之玮圗兼古业覈其妙行脩言道【阙五字】宜京夏莫不师卬六借五典如源如泉既练州郡卷舒委随忠贞【阙】效官【阙三字】出省杨土流化南城政犹北辰众星所従三祀有成来臻我邦循东【阙】之恵抑【阙】礼官赏进厉顽约之以礼博之以文政教始初慎徽五典勤恤民殷【阙】心顾下【阙二字】仁恩如冬日威猛烈炎夏贪宄革情清脩劝慕徳恵潜流鬯芳旁布尤愍县【阙】济济之仪孜孜之逾帅厉后学致之雍泮草上之风莫不向应悦诲日新砥【阙二字】素七业勃然而兴咸居今而好古虽未尽道善必有所由处民之秉彛实我刘父其人鲁无君子斯焉取旃允我刘父言善诱人讲礼习聆匪徒丰学屡获有年【阙】载充成神民协欣两不相伤故徳交归焉自古在昔先民有作洪勲则甄盛徳【阙】刻表诸来世垂之罔极襃贤表善扬幽防微式序在位量能授宜官无旷事【阙二字】为正以卒为更愍念烝民劳苦不均为作正弹造设门更富者不独逸乐贫者【阙】顺四时积和感畼嵗为丰穣赋税不烦寔我刘父吏民爱若慈父畏若神明悔【阙】令徳清越孤竹徳牟产竒诚宜襃显照其宪则乃相【阙】咨度诹询采摭謡言刋【阙】诗三章其辞曰清和穆铄寔惟干【阙一字】惟岳降灵笃生我君服骨叡圣允钟厥醇诞生岐嶷言协【阙】坟懿徳震燿孝行通神动履规绳文彰彪缤成是正服以道徳民
　　有父子然后有君臣理财正辞束帛戋戋【阙】梦刻像鹤鸣一震天临保汉寔生【阙】勲明试赋授夷夏已亲嘉锡来抚潜化如神其神伊何灵不伤人
　　猗欤明哲秉道之枢养【阙】之福惟徳之偶渊乎其长涣乎成功【阙】暇民豫新我【阙】通用行则达以诱我邦赖兹刘父用説其【阙】泽零年丰黔首歌颂
　　右汉酸枣令刘熊碑集古録作俞乡侯季子碑且谓碑云君讳熊字孟下缺一字复引后汉书光武子曰广陵思王荆荆子元夀等四人皆封乡侯而不载其名俞乡侯者不知为谁金石録引郦道元水经注云酸枣城内有汉县令刘孟阳碑则所缺一字当従水经为阳又引李利涉编古命氏及唐宰相世系表皆云荆王生俞乡元侯平平生彪袭封则熊当为彪之弟乃光武曽孙而曰孙者碑之误也释谓欧阳公不知碑在酸枣无以名其官遂谓之俞乡侯季子碑而引王建题此碑诗云不向图经中旧见无人知是蔡邕碑而又疑其非中郎笔法予则以为建生于唐其云蔡邕碑者盖本之图经而非凿空而言洪氏不当于此而疑之也
　　淳于长夏承碑
　　君讳承字仲兖东莱府君之孙太尉掾之仲子右中郎将弟也累叶牧守印绂典据十有余人皆徳任其位名丰其爵是故宠禄传于厯世防薫着于王室君钟其美受性渊懿含和履仁治诗尚书兼览羣艺靡不寻畅州郡更请屈已匡君为主簿督邮五官掾功曹上计掾守令兾州従事所在执宪弹绳纠枉忠洁清肃进退以礼允道笃爱先人后己克让有终察孝不行大傅胡公歆其徳美旌招俯就羔羊在公四府归髙除淳于长到官正席流恩褒善纠奸示恶旬月化行风俗改易轓轩六辔飞跃临津不日则月晧天不吊殱此良人年五十有六建宁三年六月癸巳淹疾辛官呜呼痛哉臣隷辟踊悲动左右百姓号咷若丧考妣孩孤愤泣忉怛伤摧勒铭金石惟以告哀其辞曰
　　于穆皇祖天挺应期佐时理物绍踪先轨积行勤约燕于孙子君之羣戚并时繁祉明明君徳令问不已髙山景行慕前贤列庶同如兰意愿未止中遭寃叐不终其纪夙世霣祚早丧懿寳抱器幽潜永归蒿里痛矣如之行路感动傥魂有灵垂后不朽
　　右汉淳于长夏承碑金石録云元祐中洺州因治河得之于土壤中刻画完好如新释云此碑字体竒怪唐人盖所祖述又引梁庾元威论书载有十余种此乃其间之一体宋郑侨书衡云汉石经诸刻乃体八分夏承碑乃篆体八分然三家皆不言为何人书也元王文定公【恽】跋此碑云蔡邕书夏承碑如夏金铸鼎形模怪谲虽蛇神牛鬼厖杂百出而衣冠礼乐已胚胎乎其中所谓气凌百代笔阵堂堂者乎予由是始知为中郎之迹碑在今广平府学后刻尚书蔡邕伯喈及永乐七年等字乃庸妄人所加然心窃疑之杨文贞公集中亦有此防谓近嵗广平府民因治河得此盖广平古洺地也所谓近嵗恐即永乐七年予向官京师时广平通判山西宋孟清为予言府学复有一碑字与此类予益疑焉江隂徐子扩好竒士也尝得旧刻双钩其字近以恵予与此絶异此云勤绍旧刻作勤约且其间字之阙者四十有五而此独完好则其伪不俟乎言而予昔日之疑始释然矣
　　杨公防又谓中书舍人陈登以碑为蔡伯喈书盖不攷王氏文集之故后公登墓志言永乐间以篆书名者登之外有吴中滕用亨及四明王尹实予观三家之篆用亨第一登不能逮若尹实则惟用燥笔又在登之下登门人有程南云者以篆书得至显官其用笔虽熟然殊乏古法观此亦可以知其师矣汉西岳华山庙碑
　　周礼职方氏河南山镇曰华谓之西岳春秋传曰山岳则配天乾坤定位山泽通气云行雨施既成万物易之义也祀典曰日月星辰所昭仰也地理山川所生殖也功加于民祀以报之礼记曰天子祭天地及山川嵗徧焉自三五迭兴其奉山川或在天子或在诸侯是以唐虞畴咨四岳五嵗壹廵狩皆以四时之中月各省其方亲至其山柴祭燔燎夏商则未闻所损益周鍳于二代十有二嵗王廵狩殷国亦有事于方岳祀以圭璧乐奏六歌髙祖初兴改秦滛祀太宗承循各诏有司其山川在诸侯者以时祠之孝武皇帝脩封禅之礼思登假之道廵省五岳禋祀丰备故立宫其下宫曰集灵宫壂曰存僊壂门曰望僊门仲宗之世重使使者持节祀焉嵗一祷而三祠后不承前至于亡新用丘虚讫今垣趾营兆犹存建武之元事举其中礼従其省但使二千石以嵗时往祠其有风旱祷请祈求靡不报应自是以来百有余年有事西廵輙过享祭然其所立碑石刻纪时事文字摩灭莫能存识延熹四年七月甲子农太守安国亭侯汝南袁逢掌华岳之主位应古制脩废起顿闵其若兹深达和民事神之义精通诚至礿祭之福乃按经传所载原本所由铭勒斯石垂之于后其辞曰岩岩西岳峻极穹苍奄有河朔遂荒华阳触石兴云雨我农桑资粮品物亦相瑶光崇冠二州古曰雝梁冯于豳岐文武克昌天子展义廵狩省方玉帛之贽礼与岱亢六乐之变舞以致康在汉中叶建设宇堂山岳之守是秩是望侯惟安国兼命斯章尊修灵基肃共坛场明徳惟馨神歆其芳遏凶札揫敛吉祥嵗其有年民説无疆袁府君肃恭明神易碑饰阙防迁京兆尹孙府君到钦若嘉业遵而成之延熹八年四月廿九日甲子就袁府君讳逢字周阳汝南汝阳人孙府君讳璆字山陵安平信都人时令朱颉字宣得甘陵鄃人丞张昉字少游河南京人左尉唐佑字君恵河南密人主者掾华隂王苌字徳长京兆尹勑监都水掾霸陵杜迁市石遣书佐新丰郭香察书刻者颍川邯郸公修苏张工【阙】君【阙】
　　右汉西岳华山庙碑予得之御史宋君良弼集古录引碑文云汉武帝廵省五岳立宫其下宫曰集灵殿曰存仙门曰望仙而以为集灵宫者他书皆不见惟见此碑金石録引汉地理志云华隂有集灵宫水经注云敷水北经集灵宫而谓不特此碑载之及观之董氏书防云集灵宫汉志既书之桓谭尝赋之张防序曰世宗经集灵之宫而复谓三辅黄圗书其制度艺文类聚亦书其名则又金石録之所未及者此亦可以见博古之难矣
　　此碑后题云新丰郭香察书杨文贞公防谓汉魏之碑多不载书刻人氏名此独详焉遂因之有闻于今而文贞惟以为郭香书而不曰香察其意盖疑香察不类人名故也隷释云东汉循王莽之禁人无二名郭香察书者察莅他人之书其说为得此文贞之所未知然洪氏亦不言为何人书也按徐浩古迹记以碑为蔡中郎书浩深于字学且生唐盛时殆非凿空而言者洪氏失之于不考耳
　　汉儒先生娄夀碑
　　先生讳夀字元考南阳隆人也曽祖父脩春秋以大夫侍讲至五官中郎将祖父太常博士徴朱爵司马亲父安贫守贱不可营以禄先生童孩多竒岐嶷有志捥发传业好学不厌不修防隅不饰小行温然而恭慨然而义善与人交久而能敬荣沮溺之耦耕甘山林之杳蔼遁世无闷恬佚浄漠迟衡门下学上达有朋自逺冕绅莘莘朝夕讲习乐以忘忧郡县礼请终不回顾髙位厚禄固不动心麤絺大布之衣粝蔬菜之食蓬户茅宇棬枢瓮牗乐天知命确乎其不可防也是以守道识真之【音士】髙尚其事乡防州邻【阙】亲爱懐年七十有八熹平三年正月甲子不禄国人乃相与论徳处諡刻石作铭其词曰皇矣先生懐徳惟眀优于春秋嚜有成知贱为贵与世无争漽衡门礼义滋醇穷下不苟知我者天身殁声鬯千载作珍緜之日月与金石存
　　右汉儒先生娄夀碑集古録云在光化军干徳县予自夷陵贬所再迁干徳令夀有墓在谷城界中而碑在墓侧遂迁碑还县立于勑书楼下则碑在当时得免于毁弃者欧阳公之力也释云儒先生盖国人私諡犹陈寔之文范法真之元徳而其末流之弊更相标榜三君八顾之目纷然而竒祸作矣予谓汉人之好标榜其罹祸固宜然自汉至今千有余年而私諡不废亦未闻有罹祸者此又不可以执一论也光化军即今襄阳府之光化县而干徳亦其地云汉荡隂令张君碑
　　君讳迁字公方陈留已吾人也君之先出自有周周宣王中兴有张仲以孝友为行披览诗雅焕知其祖髙帝龙兴有张良善用萧何在帷幕之内决胜负千里之外析珪于留文景之间有张释之建忠弼之谟帝游上林问禽狩所有苑令不对更问啬夫啬夫事对于是进啬夫为令令退为啬夫释之义为不可苑令有公卿之才啬夫喋喋小吏非社稷之重上従言考武时有张骞广通风俗开【阙一字】畿防南苞八蛮西六戎北震五狄东勒九夷荒逺既賔各贡所有张氏辅汉世载其徳爰既且于君盖其繵縺纉戎鸿绪牧守相系不殒髙问孝弟于家忠謇于朝治京氏易聪丽权略艺于従畋少为郡吏隠练职位常在股肱数为従事声无细间徴拜【阙一字】中除谷城长蛰月之务不闲四门臈正之际休囚归贺八月民不烦于乡随就虚落存恤髙年路无拾遗黎种宿野黄巾初起烧平【阙一字】市斯县独全子贱孔蔑【阙二字】道区别尚书五教君崇其寛诗云恺悌君隆其恩东里润色君垂其仁邵伯分陜君懿于棠晋阳佩西门带君之体素能双其勋流化【阙一字】基迁荡隂令吏民颉随送如云周公东征西人怨思奚斯讃鲁孝父颂段前喆遗芳有功不书后无述焉于是刋石整表铭勒万载三代以来虽逺犹近诗云旧国其命惟新
　　于穆我君既敦既纯雪白之性孝友之仁纪行来本兰生有芬克岐有兆绥御有勋利器不觌鱼不出渊国之良干垂爱在民沛棠树温温恭人乾道不缪唯淑是亲既多受祉永享南山千禄无疆子子孙孙
　　惟中平三年嵗在摄提二月震节纪日上旬阳气厥防感思旧君故吏韦明等佥然同声赁师孙兴刋石立表以示后昆共享天祚亿载万年
　　右汉荡隂令张君碑碑云君陈留已吾人治京氏易少为县吏徴拜郎中除谷城长迁荡隂令后云中平三年二月故吏韦萌等刋石立表盖其去思碑也字特完好可读汉碑中之不易得者攷之东汉地里志荡隂属河内郡即今彰徳府之汤隂县已吾属陈留郡即今开封府之夏邑县
　　此碑予官京师时尝于景太史伯时处见旧搨本不及録近得之友人丈徴仲按释云东汉及魏其碑到今不毁者十才一二凡欧赵録中所无者世不复有予生去宋数百年而此两本见欧赵録中盖未尝载释并续亦无其文通志金石畧所载碑目虽多然亦未之及乃知昔人之言未必可信而旧物之在天壤间者固不可尽谓之无也














　　金薤琳琅卷六
　　钦定四库全书
　　金薤琳琅卷七
　　明　都穆　撰
　　汉堂邑令费凤碑
　　惟熹平六年嵗格于大荒无射之月堂邑令费君寝疾卒呜呼哀哉于是夫人元弟故【阙三字】守卜追而诔之其辞曰君体履柔和温其如玉脩孝友乎闺阈执忠謇于王室立迹州郡仕更右职举直措枉强御【阙】贷贡孝三署勋誉有则出宰近甸民懐厥徳色斯轻翔翻然髙洁王人述职分【阙】班爵台【阙二字】招助鼎调物退已进弟不营荣禄栖迟厯稔项领滞畜鄣土不庭黔民作【阙一字】命君【阙二字】政化【阙】行从善迁恶三朞致道有耻且格牧守旌功转在堂邑垂拱不言而民帅伏三时之间卒以【阙】洽旻天不吊命也早殁春秋六十六棃仪瘁伤泣涕连洒岂爱我躬命不可赎临终迷【阙三字】内发祖业良田亩直一金推予弟息辞位让财行义髙邵卓不可及名实相副有始有卒【阙二字】人善方切恻
　　故吏故鄣施业字世坚义民堂邑戚忠忠年十有一慈考早陨防以备于礼制蓬首而【阙三字】壤而消辟地【阙三字】行母氏以【阙四字】而悼伤服【阙】菲五五缞杖莫未除广陵之郡守东海【阙二字】闻寝疾而终卒凡百普悲【阙四字】舜化比屋之余庆随【阙】棺柩车哀以而逆之祖载已毕托还返其故乡君【阙】其节操悲其有【阙二字】每以【阙五字】其老亲忠【阙二字】君厚徳念君之仁恩闻君之陨隧剥防而辛酸复截缞麻杖【阙】君之柩棺扶号而竭【阙】泣涕其【阙八字】甫于岐山【阙字】其従之迷君而到官上书而荐君尽禽息之【阙三字】君之【阙三字】君【阙】三【阙七字】于山【阙】列种嘉竒树特为之润解忠业与【阙二字】犹君恩使然虽君有大化孰能尔者难子防之终【阙三字】思其顔而【阙】死可赎不爱【阙二字】人今君【阙】于彼卓谲而超伦吏民慕髙踪来者其如雨伟名建【阙一字】石垂示于【阙二字】门下功曹徐侃字元节主簿吕嘉字元【阙】主史陈信字圣举主记史【阙】忠字建台门下游徼【阙二字】字叔腾门下贼曹【阙二字】字圣台门下史曹助字仲台【阙】吏吕常字孝让従掾位徐超字元贵
　　右汉堂邑令费君碑乃吾夫人之弟卜所盖诔辞也辞之后载鄣土故吏施业堂邑义民戚忠皆竭力送终而忠之所行尤为卓絶攷之费君没时忠有广陵之役既闻讣来奔祖载还乡及有期复截衰麻扶号柩前列植丘木诚可谓之义矣汉去古未逺故民俗之厚如此若后世其可得哉
　　汉堂邑令费凤别碑
　　君舅家仲孙甘陵石勋字子才载驰载驱来奔于丧庭肝催意悲感切伤心瞻彼碑诔懐之好音司马慕蔺相南容复白珪仰之以弥髙鑚之而弥坚不堪哀且思叙诗之一篇庶防昔子夏起夫子之所言其辞曰
　　君讳凤字伯萧梁相之元子九江太守之长兄也世徳袭爵银艾相亚恢遐祖之鸿轨拓前代之休踪逸越而难继非羣愚之所颂仁义本于心慈孝着于性言不失典术行不越矩度清洁皦尔埿而不泽恤忧矜戹施而不记由近及逺靡不覆载故能阐令名而云腾扬盛声而风布践郡右职三贡献计辟州式部忠以卫上汉安二年吴郡太守东海郭君以君有逶虵之节自公之操年丗一举孝防拜郎中除陈国新平长神化风靡恵以流下静而为治匪烦匪扰干干日禝【阙二字】此黔首功成事就色斯髙举宰司委职位思贤以自辅懿守谦虚白驹以【阙一字】陧丹阳有越冦没【阙四字】命君讨理之试守故鄣长葢危乱有不让又畏此之【阙二字】而【阙】牧爰止其师旅若飞鹰鵕【阙一字】若夫虓虎彊者绥以徳弱者以仁抚简在上帝心功训而特纪轓舆宰堂邑朞月而致道祝【阙四字】遂据于卿尹中表之恩情兄弟与甥舅茑与女萝性乐松之茂好闻君显令名举宗为欢喜不悟奄忽终蔵形而匿景耕夫释耒耜桑妇投钩筥道阻而且长望逺泪如雨防马循大路褰裳而涉洧【阙二字】歌【阙一字】离思黄鸟集于楚惴惴之临穴送君于厚土嗟嗟悲且伤每食【阙】不絶夫人笃旧好不以存亡改文平感渭阳凄怆益以甚诸姑咸辟踊爰及君伯姊孝孙字元宰生不识考妣追惟厥祖恩蓬首斩缞杖世所不【阙】为流称于乡党见吾若君存剥裂而不已一别防无期相去三千里絶翰永忼慨泣下不可止
　　右汉堂邑令费凤别碑欧阳公直以为费凤碑赵明诚则以为费凤碑隂释谓费氏父子三碑并列于吴兴校官盖凤之父泛为梁相有碑而凤亦自有碑此则凤中表石勋字子才之所述也集古后録谓勋不逺三千里而防中表之防观此情友亲厚之心可以悠然而生则释所称别碑为是三碑今皆不存此予得之四明丰解元坊宋搨本也
　　汉溧阳长潘干校官碑
　　盖汉三百八十有七载【阙三字】于【阙四字】铭工着斯金石畀诔曰溧阳长潘君讳干字元卓陈国长平人盖楚大傅潘崇之末绪也君禀资南【阙一字】之【阙四字】徳之絶操髫髦【阙一字】敏【阙一字】学典谟祖讲诗易剖演奥艺外览百家众【阙一字】契圣抱不测之谋秉髙世之介屈私趋公即仕佐上郡位既重孔武赳着疾恶义形従风征暴执讯获首除曲阿尉禽奸刬猾冦息善欢履孤竹之防蹈公仪之絜察防除兹初厉清肃赋仁义之风【阙三字】之迹垂化放乎岐周流爱双乎【阙二字】亲贤寳智进直退慝布政优优令仪令色狱无吁嗟之寃野无叩匈之结矜孤颐老表孝贞节重义轻利制户六百省无正繇不责自毕百姓心欢官不失实于是逺人聆声景附乐受一廛既来安之【阙一字】役三年惟泮宫之教反【阙一字】俗之礼构脩学宫宗懿招徳既安以宁干侯用张笾豆用陈发彼有的雅容【阙一字】闲钟磬县矣于胥乐焉乃作叙曰
　　翼翼圣慈恵我黎蒸贻我潘君平兹溧阳彬文赳武扶弱抑彊【阙一字】刈骾雄流恶显忠咨疑元老师贤作朋脩学童冠琢质绣章寔天生徳有汉将兴尚旦在昔我君存今【阙一字】此艾遂尹三梁永世支百民人所彰子子孙孙畀尔炽昌丞沛国铚赵勲字伯左尉河内汲董并字公房右尉豫章南昌程阳字孝遂时将作吏名户曹掾杨淮议曹掾李就议曹掾桓桧户曹史贺【阙一字】从掾位侯祖主记史呉超门下史呉训门下史呉翔门下史时球光和四年十月己丑朔廿一日己酉造
　　汉校官碑宋绍兴十一年溧水尉喻仲逺得于固城湖濵置之官舎今在孔庙之大门右长乐陈长方虽尝笔其所得本末释文则未之见碑以灵帝光和四年嵗在辛酉造距今凡一千一百五十三年番阳洪景伯先生出字为之释谓挈为契防为黎畀为防为野赉为责刬去其刀贤去其贝干侯与豻侯通尚旦谓太公周公可谓精审有据其余不可辨者尚有二十七字今观首行自三百字以下上斯字凡十有六字比之洪氏作释文时又皆不可攷且如第三行之字之下是祷字祷下阙一字有天字敏之上是克字众之下是儁字退之下是慝字役之上为复反之下为失此之上为即皆隠隠可见洪则悉以为阙又如既安且宁则以为防宁梅桧则以为桓桧岂当时误于墨本而然耶溧阳志至谓元卓为元贞是又以名干而傅防也禧承乏于兹暇日与士友曹国杰摩挲久之得其二三因以洪先生释文列于上僣附所见于其下勒诸乐石以补前脩之所未及者余尚俟博雅君子云至顺四年龙在癸酉夏五月文学掾济隂单禧谨识
　　右汉溧阳长潘干校官碑在今南畿溧水县学盖溧水即汉溧阳地也予初得此碑而不知其有释文近始得之乃元至顺四年校官单禧所为而刻之者也禧谓此碑宋绍兴中县尉喻仲逺得于固城湖濵置之官舎则其得免于毁弃仲逺之力也禧又有防谓考订碑文与隷释不同者二十七字而复辨溧阳志之失可谓有功于文字者故备録之
　　汉郎中郑固碑
　　君讳固字伯坚蓍君元子也含中和之淑质履上仁【阙三字】孝友着乎闺门至行立乎乡党初受业于欧阳遂穷究于典籍膺游夏之文学襄冉季之政事弱冠仕郡吏诸曹掾史主簿督邮五官掾功曹入则腹心出则爪牙忠以卫上清以自脩犯顔謇谔造诡辞加以好成方类推贤达善逡遁退让当世以此服之邦后珍玮以为储举先屈计掾奉我【阙】贡清眇冠乎羣彦徳能简乎圣心延熹元年二月十九日诏拜郎中非其好也以疾固辞未满期限従其本规乃遘凶愍年四十二其四月廿四日遭命陨身痛如之何先是君大男孟子有乌之才善性形于岐嶷【阙二字】见于垂髫年七嵗而天大君夫人所共哀也故建【阙】共坟配食斯坛以慰考妣之心琦瑶延以为至徳不纪则钟鼎奚铭昔姬【阙二字】武弟述其兄综【阙四字】行于蔑陋独曷敢忘乃刋石以旌遗芳其辞曰于惟郎中寔天生徳颐亲诲弟防恭竭力教我义方导我礼则传宣孔业作世模式従政事上忠以自勗贡计王庭华夏归服帝用嘉之显拜殊特将従雅意色斯自得乃遭氛灾陨命颠沛家失所怙国【阙】忠直俯哭谁诉仰号焉告嗟嗟孟子苖而弗毓奉我元兄脩孝罔极防而有灵亦歆斯勒
　　右汉郎中郑固碑欧阳公谓碑文磨灭官阀卒葬年月皆莫可考予家本磨灭尤甚盖以去欧公之逺也而释所载文字独完其云君蓍君之子延熹元年四月廿四日遭命陨身年四十二则门阀与卒固可考也欧公所録在释之前而乃云云若此不可晓也
　　汉庐江太守范府君碑
　　君讳式字【阙八字】功存有夏寔曰御龙【阙】胙商周世昭其隆晋主夏盟有士防者光演谟翼崇霸业锡邑命族【阙】为范氏则其后也君禀灵醇之茂度体亮之殊髙徽柔懿恭明允笃恕九徳靡爽百行渊备道躭艺恢韬坟籍探硏机罔深不入若乃立徳隆礼树节寳真志谅足以弼国笃友足以辅仁用能昭其洪懿声充宇甸接华彦于汝坟润枯毙于荆汉超管鲍之遐踪信灵谇乎炳焕是以【阙】化泉流芳【阙】鸿旧燿仁阐于权舆济俗侔乎皇训群公伟焉弓旌盈路再让考【阙二字】三府举髙第侍御史拜冀州刺史纠剔瑕慝六教允施翰飞肃于鹰扬典刑【阙二字】轨【阙】帝【阙】其勲迁庐江太守拟泰和以陶化昭八则以隆治弥【阙】略恵训亡倦【阙二字】恊【阙三字】齐【阙二字】清源之深闳寳防氏之至顺以疾告辞韬光潜燿咏琴诗以宁【阙九字】其犹充洽外内寔绍徳之奥薮而仪民之渊表也未亮三事【阙三字】终【阙六字】常山相暨子泛孙而嗣罔继粤青龙三年正月丙戌县长汝南薛【阙七字】感灵墠之不飨思隆懿模以绍奕世乃与县之硕儒咨典谟之中【阙】同宗【阙三字】之胄昭告祖考俾守厥祀本【阙】着宣融之祚人神恊休茂之庆焉礼也于是乡【阙二字】上计掾翟循州部泰山従事史翟邵等佥以为君虽煇名载籍光飏前列而灵坟亡【阙】仪问靡述遂相与略依旧传昭撰景行刋铭树墓以声百世其辞曰
　　于昭上徳实唐之诞表灵和蹈规履信穷神周览袛道之训迈徳徽犹鸿渐【阙】旧秽彼夸毗寳此醇懿以文防友以仁翼【阙】敷化济殖羣生以遂永言孝思民之攸塈如何昊天不信其轨明徳不报【阙】亡纪爰辑训典询尔髦士育兹赫【阙】以永遐祉诒厥孙谋燿于万祀
　　右汉庐江太守范式碑式仕汉为侍御史拜荆州刺史迁守庐江官亦不卑而史氏列之独行传中盖以式之可重者在厚于友谊其官爵固可略也此碑但云笃友足以辅仁及云超管鲍之遐踪其外更无他语洪丞相谓未足以光飏盛徳是已唐李嗣真书后品以碑为蔡伯喈书考之碑立于魏明帝青龙三年则非伯喈之笔明矣后郑氏金石略亦云是蔡公书则又承书品之误也

　　金薤琳琅卷七
<史部,目录类,金石之属,金薤琳琅>
　　钦定四库全书
　　金薤琳琅卷八
　　明　都穆　撰
　　隋柱国左光禄大夫义明公皇甫府君碑银青光禄大夫行太子左庶子上柱国黎阳县开国公于志宁制
　　夫素秋肃煞劲草标于疾风叔世艰虞忠臣彰于赴难衔须授命结缨殉国英声焕乎记牒徽烈着于旂常岂若衅起萧墙祸生蕃翰强逾七国势重三监其有蹈水火而不辞临锋刃而莫顾激清风于后叶抗名节于当时者见之义明公矣君讳诞字宪安定朝人也昔立効长丘树绩东郡太尉裂壤于槐里司徒胙土于耏门是以车服旌其器能茅社表其勲徳铭功卫鼎腾美晋钟盛族冠于国髙华宗迈于栾郤备在史牒可略言焉曽祖重华使持节龙骧将军梁州刺史润木晖山方重价于赵璧媚川照阙曜竒采于随珠祖和雍州賛治赠使持节散骑常侍车骑大将军仪同三司胶泾二州刺史髙衢将骋遽叐追风之足扶揺始抟早坠垂天之羽父璠使持节骠骑大将军开府仪同三司随州刺史长乐恭侯横劔梐枒威重冠军防瑞蕃条声髙勃海公量包申伯禀嵩山之秀气材兼萧相降昴纬之淑精据徳依仁居贞体道含章表质讵待变于朱蓝恭孝为基宁取训于桥梓锋剸犀象百练挺于昆吾翼掩鸳鸿九万奋于溟海韬【阙】产文赡卿云孝穷温清之方忠尽匡救之道同何充之器局被重晋君类荀攸之宏啚见知魏主斯故罗众艺囊括羣英者也起家除周毕王府长史荣名蕃牧则位重首寮服睢阳则誉光上客既而苍精委驭炎运啓啚作贰边服寔资令望授广州刺史恱近来逺变轻訬于雕题伐叛懐柔渐淳化于缓耳蜀王地处维城寄深磐石建旟玉垒作镇铜梁妙择竒材以为僚佐授公益州总管府司法昔梁孝开国首辟邹阳燕昭建邦肇徴郭隗故得驰令问于碣馆播芳猷于平台以古方今彼此一也寻除尚书比部侍郎转刑部侍郎趋步紫庭光映朝列折旋丹地誉重周行俄迁治书侍御史弹违糺慝时絶权豪霜简直绳俗寝贪竞随文帝求衣待旦志在恤刑呪网泣辜情存缓狱授大理少卿公巨细必察同张季之聴理寛猛相济比于公之无寃但礼闱务殷枢辖寄重允膺此职寔难其人授尚书右丞洞明政术深晓治方臧否自分条目咸理丁母忧去职哀恸里闾隣人为之罢社悲感衢路行客以之辍歌孝徳则师范彛伦精诚则贯彻幽显虽髙曽之至性何以加焉寻诏夺情复其旧任于时山东之地俗阜民浇虽预编民未行声教诏公持节为河北河南道安抚大使仍赐米五百石绢五百匹公輶轩布政美冠皇华之篇拥节观风荣甚绣衣之使事讫反命授尚书左丞然并州地处参墟城临晋水作固同于西蜀设险类于东秦寔山河之要冲信蕃服之襟带授公并州总管府司马加仪同三司公賛务大邦声名籍甚精民感化黠吏畏威属文帝劔玺空留銮跸莫反杨谅率太原之甲拥河朔之兵方叔叚之作乱京城同州吁之挺祸濮上虽无当璧之兆乃懐夺宗之心公备説安危具陈逆顺翻纳魏勃之策反被王悍之灾仁夀四年九月溘従运往春秋五十有一万几起殱良之叹百辟兴防予之悲切孔氏之山頽痛杨君之栋折赠柱国左光禄大夫封义郡公食邑五千户諡曰明公礼也防事所须随由资给赐帛五千叚粟三千石惟公温润成性夙表白虹之珍黼黻为文幼【阙五字】行已穷于六本蕴徳包于四科延阁曲台之竒书鸿都石渠之秘说莫不寻其枝叶践其隩隅譬越箭达犀饰之以括羽楚金切玉加之以磨【缺一字】救乏同于指囷亲识待其举火进贤方于推毂知己俟以弹冠存信舍原黄金贱于然诺忘身殉难性命轻于鸿毛齐大小于冲襟混宠辱于灵府可谓【缺四字】冠冕时雄者也方当亮采泰阶参综机【缺一字】岂谓世逢多故运属道消未展经邦之谋奄钟非命之酷世子民部尚书上柱国滑国公无逸以为邢【缺一字】之下【缺三字】仲之【缺三字】之东谁知子孟之墓乃雕戈勒石腾实飞声树之康衢永表芳烈庶葛亮之陇钟生禁之以樵苏贾逵之碑魏君叹之以不朽乃作铭曰
　　【缺十二字】膺期穆帝运筞经纶执钧济门承积庆世挺伟人夜光愧寳朝采慙珍云中比陆日下方荀抑元【缺二十一字】名驰碣石声髙建礼珥笔宪台握兰文陛分星裂土建侯开国辅籍正人相资懿徳中台辍务晋阳【缺十七字】相成师搆难太叔兴戎建徳効节夷吾尽忠命屯道着身殁名隆牛亭始卜马鬛初封翠碑刻凤丹斾图龙烟【缺】
　　银青光禄大夫欧阳询书
　　右隋柱国左光禄大夫皇甫诞碑于志宁欧阳询正书金石録谓尝得诞墓志又得此碑与北史及隋书参攷以正史氏之谬又谓碑与墓志所述亦有不同墓志今不得见碑在陜西西安府学不甚缺壊盖欧书中之得意者也
　　隋龙蔵寺碑
　　窃以空王之道离诸名相大人之法非有去来斯故将喻师子明自在如无畏取譬金刚信毕竟而不毁是知槃路逺解脱源深隔爱欲之长河间生死之大海无船求渡既似毛无翅愿飞还同兎角故以五通八解名教攸生二帝三乗法门斯起检麄摄细良资汲引之风挽满防深雅得脩行之致若论干闼之城皆妄芭蕉之树尽空应化讵真权假宁实释迦文【缺一字】说【缺一字】之【缺一字】须菩提岂证果之人然则习因之指安归求道之趣奚向如幻如梦谁其受苦如影如向谁其得福是故维摩诘具诸佛智灯【缺一字】之坐斯来舍利弗尽其神通天女之花不去故知业行有优劣福报有轻重若至凡夫之与圣人天堂之与地狱详其是非得失安可同日而论哉往者四魔毁圣六师谤法防髪翘足变【阙】吞麻李园之内结其恶党竹林之下亡其善聚防戒比丘翻同雹草持律【缺三字】等霜莲慧殿仙宫寂寥安在珠台银阁荒凉无处离离缀彩宁劳周客含含奏曲讵假殷人我大隋乗御金轮冕旒玉【缺一字】上应天命下顺民心飞行而建鸿名揖让而升大寳匪结农轩之阵谁狥汤武之师称臣妾者遍于十方弗遇尤之乱执玉帛者尽于万国无陷防风之祸斯乃天啓至圣大造区域垂衣化俗负扆字民昧旦紫宫终朝青殿道髙羲燧徳盛虞唐五福咸臻众贶毕集低茒出月揺萐含风沉璧观书龙负握河之纪功成治定神奉益地之图于是东暨西渐南阻北迈隆礼言洽至乐云和感天地而动鬼神辩尊卑而明贵贱而尚劳已亡倦求衣靡息岂非攸攸黔首垢障未除扰扰苍生盖纒仍拥所以金编寳字玉牒纶言满封盈函云飞雨散慈爱之旨形于翰墨哀慇之情发于衿抱日月所照咸赖陶甄隂阳所生皆防鞠养故能津济率土救防溥天恊愚迷扶导聋瞽澍兹法雨使润道牙烧此戒香令薫佛慧脩第壹之果建最胜之幢拯既灭之文匡以坠之典忍辱之铠满【缺二字】都微妙之台充于赤县岂直道罗什有寄通故亦迦叶目莲圣僧斯在龙蔵寺者其地盖近于燕南昔伯珪取其謡言【缺三字】水母恤往而得寳窥代常山世祖南旋至髙邑而践祚灵王北出登望台而临海青山敛雾渌水波路欵晋而适秦途通【缺一字】而指卫【缺二字】之落矩步非遥平原之楼防行讵逺寻避世彼亦河人幽闲博敞良为福地太师上柱国大威公之世子使持节在武卫将【缺一字】上开府仪同三司恒州诸军事恒州刺史鄂国公金城王孝世业重于金张器识逾于许郭军府号为飞将朝廷称为虎臣领袖诸【缺一字】冠冕羣俊探赜索隠应变知机着义尚训御之懃立勲功事劳之绩廊庙推其伟器柱石抒其大材自驰莅藩建旟【缺二字】招懐叹逸蠲复逃亡逺视广聴贾琮之按冀部赏善戮恶徐邈之处凉州异轸齐奔古今一致下车未防善政斯归瞻彼伽蓝非因草创每奉勑劝州内士庶壹万人等共广福田公爰啓至诚防心徙石施逾奉盖檀等布金竭黑水之铜罄赤岸之玉结瑠璃之寳防餝缨络之珍台于是灵刹霞舒寳坊云搆峥嵘胶葛穹隆谪诡九重壹柱之殿三休七寳之宫雕梁刻桷之竒图云画之异白银成地有类悉觉之谈黄金镂楯非关句践之献其内闲房静室隂牖阳圆井垂莲方疏度日曜明珰于朱户殖芳卉于紫墀地映金沙似游安养之国檐隠天树疑入欢喜之园夜漏将竭聴鸣钟于寺内晓相既分见承露于云表【阙二字】坐来防之众何忧【缺一字】然饮食持鉢之侣奚念粤以开皇六年嵗次鹑火防严粗就庶使皇隋寳祚与天长而地久种觉花台将神防而鬼卫乃为词曰多罗秘蔵毗尼觉道斯文不灭慿于大造谁薫种智谁壊烦恼猗欤我皇实三寳慧灯翻照法炬还明菩提果殖救防心生香楼并搆贝塔俱营充遍世界弥满国城憬彼大林当途向术于穆州后仁风遐拂金粟施僧珠缨奉佛结瑶葺宇搆琼架室凤穴槩日虹梁入云电飞窓户雷惊橑棼绮笼金镂缥壁椒薫绨锦乱色丹素成文髣髴雪宫依稀月殿明室结愰幽堂啓扇【缺一字】虎未窥跧龙谁见带风萧瑟含烟防蒨西临天井北拒五台川谷苞异山林育材苏秦说反乐毅奔来邹鲁媿俗汝颍慙能惟此大城瓌异所践踈钟向度层磐露八圣四禅五通七辩戒香恒馥法轮常转开皇六年十二月五日题写
　　齐开府长兼行参军九门张公之【缺】
　　右隋龙蔵寺碑齐张公而不著书人名氏集古録谓寺已废碑在常山府署之门常山即今之真定予近以使事过之闻府治东二里龙兴寺有古铜佛一躯崇七十二尺阁之覆者崇百有三十尺与太守同年李君往游其间见殿前一古碑其趺已没土中读之乃公文盖寺在隋名龙蔵欧公谓寺废与碑在常山府署盖未尝亲厯其地故误书耳
　　隋左屯卫大将军左光禄大夫姚恭公墓志铭【并序】
　　【缺四字】讳辩字思辩武威人也导清源于妫汭肇崇搆于轩丘世【缺二字】斯【缺一字】五世祖为晋所灭子孙播越居于武威曽祖讃抚军【缺一字】军将军武威太守并以硕量伟才佐时国父寳散骑常侍【缺二字】山川降神象纬幼而风韵开爽志节通亮弓殚百步之骑劔【缺字】　气驰名遂以材官入选周保定四年起家宗侍下士天和二年【缺二字】亏胜羣帅见囚公频进竒谋竟弗能用乃以舟师先济朝廷【缺二字】统营校公抚养士卒劝课农桑莫不家实仓廪人知礼节【缺二字】赏五年従周武帝平定晋州摧殄髙壁十二月进屠并州既【缺一字】公独为后距转战不衰皇舆获安公之力也频优赏以累【缺字】　六年従定相州以前后功授大都督封安养县开国子邑四【缺】检校武侯兵事又命公随上柱国【阙】防崇于武陟合战又于野马【缺字】　相济寔繁有徒公建斾遄征摄弓言迈推锋接战充着竒功大象【缺二字】户开皇元年授上开府仪同三司进爵为公増邑为一千户【缺二字】所届即事戎车公诚勇奋发义同阃外屡出竒兵频摧丑虏【缺二字】天府凡厥赏赐散之士卒二年匈奴复入凉州诏以公为行军【缺二字】前后冲击昼夜攻围校尉之井既枯将军之泉又竭空有思梅之【缺一字】以亡为存筞勲命赏理在不次五年授右武候骠骑将军霍去病【缺一字】蔑如也六年授云州道水军总管戈船掩渚巨舰浮川河涘肃【缺一字】匪曰崇墉棊跱耸堞相望边柝弗惊控逺逝其年授使持节河【缺字】　化若神明十年检校叠州总管河州刺史行叠州刺史事公才略【缺三字】政教安民和众于是乎在十二年转授左武候将军寻为凉州【缺一字】边烽寝候毳幕旃裘望风敛迹十六年使持节灵州总管诸军事【缺二字】俗易风移政成朞月十八年授原州道行军总管十九年授环州道【缺一字】总管公屡总戎律特精边事每秋风起塞胡骑尘折冲之狂非公【缺】二年授左武候大将军进爵蔡阳郡开国公食邑一千五百户大啓【缺二字】皇丘钦明御箓睿圣纂图特荷天眷恩遇隆重密勿禁卫知无不为【缺二字】威等同进位大将军左武候大将军如故三年以母忧去官其年有【缺二字】自天防于毁灭僶俛王事杖而后起四年以官方草创授金紫光禄大夫【阙】光禄大夫如故车驾北廵诸蕃朝朔以旧典纠察整肃军容乃令公【缺一字】旌门洞张内外肃然事严细栁吐谷浑大保五期尼乐周等率众归附【缺一字】銮跸西幸底定浑国乃以公为郁卑道将军旗鼓所振莫不摧殄俘【缺一字】右光禄大夫左屯卫大将军如故乃献凯庙庭礼崇备物六军之长【阙】车驾南廵江都以公京师留守职居爪牙任惟心膂出处崇重朝野荣之大业七年三月遘疾十九日薨于京兆郡春秋六十有六惟公体量宏达【缺】兴义造次弗违虚已推贤始终同致加以雄图恢廓竒略逺气有余勇莫之与抗善于御抚得士卒之心长于政术致防平之美自入统禁旅出【缺二字】所夙夜匪懈简在帝心至于敬友穆亲轻财贵义家禀诚孝奉以周旋训不与善遽此归全知与不知莫不流涕粤以其年十月癸丑朔二十一日【缺一字】有诏故左屯卫大将军右光禄大夫姚思辩性理和谨秉心恭慎厯任【缺】式表哀荣可赠左光禄大夫又防赐物八百叚粟麦一千石谥曰恭公
　　祀【缺】长澜若水逺馥薫风时贤继及世徳斯隆勤王成务启羁垂功炳灵不已【缺】冥照落鴈穷能通猨尽妙蹶张选勇期门待诏职分七萃官聨五营【缺】陪卫出拥髙旌汜水兵畧常山阵势卓荦明谋沉深节制功有必取算无遗计【缺】恩宠显赫身名执恭履顺守满持盈方陪纪岳遽掩佳城游魂不归逝川【缺】春秋逓代徽猷永逺右隋左屯卫大将军姚辩墓志铭虞世基撰欧阳询正书志称辩精于边事屡立大功盖老将也其官至大将军而死諡恭公爵亦尊矣而隋史不为立向非率更之书后世不复知有辩此古人墟墓之文所以必托之名笔岂无意邪
　　隋江夏县縁果道塲塼塔下舍利记
　　夫至理空冲寻求之源悠缅法身寂寞无方之应奄臻至如花叠未燃驻影留髪香薪已燎散体分形故有寳塔珍龛崔嵬四园之上云兴地踊照曜八国之中俾我圣迹未之湮坠縁果道塲者梁天监十二年太嵗癸巳长史刘端舍宅为寺有命过僧归阇梨尽心建造阇梨降自江【缺一字】氏族未详戒慧总持甚有灵验于是鸿基胜趾缔搆日新三业薫脩七财具足以今大隋大业九年昭旸之嵗江夏县縁果乡长刘大懿等遵依勑防共三乡仕民奉【缺二字】齐与道塲七层塼塔一所安镇此地次有清信弟子黄慧龚慧俊慧达等兄弟并徳【缺一字】佳雅难兄难弟誓立五根愿四事于所住宅福瑞累彰亡父于大业三年二月乃于食内感舍利一枚大小相懽覩兹希有安止水器且浸且浮旋绕久之光明遍室顶戴防礼日申供养到七年正月俊女鸡娘又感二枚斯实迹现难思抑闻圗籍次有弟子李药王信首宿驰贤才简疋虽室无瑞井手阙金钱每用放济居心倾舍为业以开皇廿年行至常州境感舍利一枚到大业五年于所住宅又感二枚昔者阿难捧函如来讃其希有康防瓶写吴主嗟其神异询诸经诰今古同符以今季夏六月八日奉送散身永基下众縁賛助普设大斋方俟七级巍峩接霄房而飏采九盘煜曜寳铎韵而流声上资帝朝爰洎遐迩设使芬尽方城五分之身常住石销天袂金刚之地嶷然敢忘议善乃为铭曰
　　茫茫宇宙悠悠世间九地衔海四【缺二字】山三途有狱五道无闗魂随动泊识【缺一字】循还至圣何像嶷尔惔怕示现无方迦维垂迹等救烧燃通悲幽溺息众权城椎轮火宅八十化尽天人防师抚膺雨泪香水【缺一字】毗四王典防八国均持机縁靡隔灵祥俟时坊坟式建层表临空非因鬼力讵假神工金盘仰露寳铎揺风山移川徙徽业兴隆
　　右隋江夏县縁果道塲砖塔记无书人氏名记中载舍利瑞应之事不一此非吾之所知但隋碑之传世者絶少以予嗜好之防集录之勤三十年间所得隋碑惟皇甫府君龙蔵寺姚辩墓志及此而已














　　金薤琳琅卷八
　　钦定四库全书
　　金薤琳琅卷九
　　明　都穆　撰
　　唐故洛州洛阳县令郑府君碑
　　观夫道周通变青史徽其徳庸业济彛伦丹圗叙其景象所以昭晋长世葳蕤大流而树声之【缺一字】爰存相质之端盖阙使夫观巨仲之行者励思齐之髙懐随防之功者识与归之埊着为不朽文在兹乎公讳敞字仲髙荥阳开封澧镐为都虢郐献邑作邦作对防圀谋朝之谓才乃公乃侯服冕乗轩之谓贵门髙阶峻庆积祚流太尉卑躬置屏风而入坐尚书纳諌曳革履而升朝思元之忧圀恤平卿之刺邪矫枉百世之盛莫之与京髙祖先防后魏雍州刺史尚书右仆射骠骑大将军仪同三司襄城公行髙言象之表道合运期之数曽祖伟后魏龙骧将军北徐州刺史中军将军侍中荥阳守襄城公祖大仕随上开府仪同三司骠骑将军渠州刺史襄城公并文艺武节光圀賛时方龙舟于巨川得骐于大路父仁基随通事舍研深机以开务迈操以范俗公降岩庙之宏器蹈珠玉之朗节化其羽翼既收四见之竒伐其条枚匪辞一觐之速贞观七□制策髙第□越州都督府参军事探其洞穴史识微禹之功步彼髙衢而子得遗风之乗入除左领军卫兵曹又迁潞州司功参军事六军七校戎政孔殷十命三牒【缺】府邑之灵气流荥波之纯液直躬色清严凛乎秋霜抱质懐文英頴彬于夏采挹损以已宠辱若惊靖恭以临敬慎如祭文宗望推重召为通事舍留疾不拜转瀛州靖苑令公以为立长以为官也非立官以为长也于是明察以防忠信以寛奸利息机则俗化醇厚浮末不鬻则用豊殷缶以立身清逾十仞言必顾义寳过盈尺故有神明之敬有父母之亲欣咏终朝石碑在颂又为岐州雍县令政如清苑亦有徳碑又除益州新繁令加朝散大夫入为司禋员外郎増秩小黄归大夫之显禄防竒礼学综郎官之明祀转驾部郎中校检洛阳令俾乂都掌傜辇政京大师众禁踈网濶情有万源道难一贯公综理殷剧驭烦以简髙义侔于升云明道着于夏□旌发伏隠察铢两之奸导扬滞美尽衔防之利化其善教戎楚言懐其令声蟹匡蚕绩加以励精聴防之术侧席俊秀之才棱威于七贵五侯灭私于四隠六戚令除雪既察孝防行马疗寒即收门士权豪由其敛手鸡犬所以罕音王涣已来政风旷絶称职之美复存于公朝以为能□除洛阳县令无何丁太夫忧服勤过礼执防惟病冈极之心应于木石天降大慼光覆不追春秋六十九仪凤三□十一月十七□终于万年县之来庭里第呜呼哀哉粤以大周久视元□龙集庚子六月戊寅朔七□甲申迁窆于洛阳北邙山之平乐原礼也惟公履仁居徳韫风懐雅宏达不器包容无方墙隩之深则幽室十扉洞房百牖言行之重则商汤之驷夏后之璜故能参神明以长顺□月以曜物刚直以防金之精也温润以洁玉之符也方弼承帝则运平而机致君唐虞之上书美荆越之竹岂徒校才班伯愿试定襄之烦比义野王求领长安之剧而信顺
　　【缺】　　　　　　　　　　　而逾毁阳乌假道过峻岐而不息崩慕于霜露归精灵于【缺一字】辰昔郑相云亡舍玦悲于东里羊公既殁罢市恸于南州瞻古揆今不之逺也饰终以薄遗令在言时服编书与揪衣而共下含珠连玉同瓦器而不蔵长子朝议大夫行果州司功参军谞第二子越州都督府士曹参军諲第三子符寳郎谌第四子太子典设郎谔第五子宋州司功参军防等罄节励行彦士髙其式模积学储寳词贵其渊洽州闾化其邕穆神明通其孝悌思所以徳来裔垂文永□托之不刋以申冈极我闻有命敢作铭云迁周従虢为公作伯汉台晋衮邦基政本继期生悊时惟我君犹彼灵凤翰飞紫氛行髙徳广如山如云曽不助顺憗留斯文北山伐石西邙负土撤殡毁宗迁车奠祖羣子克孝坟茔终古蓼莪长号谁谓荼苦
　　大周久视元□六月七□建凤阁舍河东薛稷为文并自书丹
　　右唐洛阳令郑敞碑薛稷譔并正书碑称敞上世皆为显官而敞之为令绰有政绩惜乎唐史无稷譔此碑在武氏久视元年故碑中之字如地作埊天作而人作臣作国作圀授作□正作□日作□年作年之类皆武氏所制故当时臣下用之非天子不考文此亦可见武氏僣窃之罪
　　唐杳防君铭
　　悠悠洛邑眇眇伊屡移寒暑频经嵗年丹壑防变陵谷俄迁不覩碑碣空悼风烟【其一】时代攸徙宁穷姓氏匪辩【缺二字】谁分朱紫翠坟全扃亦毁久歇火风爰归埊水【其二】灵迹难访莫知其状彷佛穸台依俙泉帐草积丘垅松髙岩嶂乃眷幽途弥増悲怆【其三】于彼兆域是生荆棘松劔犹存榆钱可识览物流【缺三字】太息欲致礼于营魂聊寄言于翰墨
　　大唐神功元年丁酉嵗十月一日凤阁舍人河东薛稷为文并书丹
　　右唐杳防君铭凤阁舍人薛稷譔并正书此铭集古録不载欧阳公盖未之见赵氏金石録虽列其目而云无书譔人姓名则亦不知其为稷也
　　铭文但云悠悠洛邑眇眇伊又云灵迹难访莫知其状则稷未尝真知墓地盖汛然而铭之耳后读陈子昻集见其冥寞君坟记云皇帝因登缑山望少室寻古灵迹得王子晋之遗墟在永水之层曲欲开石室营夀宫庀徒方兴得古蔵焉内有甓瓦长二丈二尺濶八尺中有古劔一铜椀一瓦器二又有古五铢钱朱漆片及枨拨之应手灰灭即具物备容还定旧圹哀其铭志磨灭姓位不显乃锡之名曰冥寞君云观子昻文则坟尝发于武氏揜而锡之以名亦武氏也夫以残酷不仁之人而能为此此固死者之幸但稷曰杳防此曰冥寞盖杳冥冥寞无二义也
　　唐尚书省郎官石记序
　　朝散大夫行右司员外郎陈九言撰呉郡张旭书
　　【阙】上天垂象北极着于文昌先王建邦南宫列为防府六官既辩四方是则大总其网小持其要礼乐刑政于是乎达而王道备矣圣上至徳光被睿谋广运提大象以祐生人躬无为以风天下三台淳曜百辟承宁动必有成举无遗筞年和俗厚千载一时而犹搜择茂异网罗俊逸野罄兰芳林殚松秀尽在于周行矣夫尚书郎廿四司凡六十一人上应星纬中比神仙咸擅国华以成台妙修词制天一之议伏奏为朝廷之容信梓之薮泽衣冠之领袖顷朝荣初拜或省美中迁升降年名各书防壁讹误多矣总载阙如非所以故实示不朽者矣今诸公六聨同事三署并时排金门辚华毂鸾跄凤跱肩随武接而不因佥谋补其阙典其于义也无乃太简乎左司郎中杨公慎余于是合清论创新防徴瑑之良工伐荆蓝之美石刋刻为记建于都省之南荣断自开元廿九年咸列名于次且往者不可及来者不可遗非贵自我盖取随时班位以序昭其度也丰约従冝昭其俭也俾夫金石长固英华靡絶不编班固之年自然成表未读马卿之赋已辩同时不其伟欤
　　开元廿九年嵗次辛巳十月戊寅朔二日己夘建右唐尚书省郎官石记序右司员外郎陈九言譔张长史正书欧阳公谓长史以草书知名此字真楷可爱曽南丰谓其精劲严重出于自然如动容周旋中礼非强为者元王文定公谓张公得草圣不传之妙其真书在唐乃复精絶顔鲁公书学气侔造化楷法盖得之于公又谓其字体似出欧虞自成一家宋龚明之中吴纪闻云长史苏人承平时碑在苏学中堂之后已渐刓剥兵火后不复存矣元商徳符云石刻旧在京兆今亡观明之及商氏之说则此刻在宋元固已艰得予家所蔵本未知其出于苏学或出京兆皆不可知但厯年乆逺而纸墨完好诚希世物也














　　金薤琳琅卷九
　　钦定四库全书
　　金薤琳琅卷十
　　明　都穆　撰
　　唐故右武衞将军赠工部尚书上柱国上蔡县开国侯臧公神道碑铭【并序】
　　金紫光禄大夫行抚州刺史上柱国鲁郡开国公顔真卿撰并书
　　翰林待诏光禄卿李秀岩篆额
　　公讳懐恪字贞节东莞人其先出于鲁孝公之子彄字子臧大夫不得祖诸侯其孙以王父字为氏僖哀二伯既纳忠于鱼鼎文武两仲亦不朽于言哲文人成功而遁迹子原抗节而舍生义和辞金饰之器荣绪奋阳秋之笔贤达继轨纷纶至今曾祖满隋骠骑将军祖君宠皇通议大夫灵州督府长史父善德朝散大夫赠银州刺史咸务逺图克开厥后恤之庆世祀宜哉公即银州之第三子也身长六尺一寸眉目雄朗须髯洒秀雅善骑射尢工尺牍沉静少言寛仁得众竒谋冲邈英勇冠伦友于弟兄谨尔乡党每敦诗而执礼不茹柔以吐刚莅事而剖判泉流临戎而智略锋起古所谓文武不坠髙明有融者焉少以勲劳亟纡戎绂开元初尝逰平卢属奚室韦大下公挺身与战所向摧靡繇是发名宗闻而嘉之拜胜州都督府长史锐精佐理絜矩当官朔漠不空边隅用人俄拜左卫率府左郎将转右领军中郎将兼安北都防中受降城使朔方五城都知兵马使戎事齐足十万维羣我伐用张军威以肃由是深为节度使王晙所器奏充都知兵马使尝以百五十骑遇突厥斩啜八部落十万余众于狼头山杀其数百人引身据髙环马御外虏矢如雨公徒且殱遽而绐之曰我为臧懐恪勅令和汝何得与我拒战于时仆固懐恩父设之适在其中独遮护之诸部落持疑不肯公刲羊以盟之仗义以责之众皆感激由此获免遂与设之部落二千帐来归后充河西军前将盘禾安氏有马千驷怙富不防一族三人立皆殴毙军州悚懐畴敢不祗极为节度相国萧嵩所赏后充河源军使兼陇右节度副大使闗西兵马使拜右武衞将军吐蕃不敢东向者累年俄封上蔡县开国侯开元十二年岁次甲子春二月二十有六日薨于鄯城之官舍享年五十六其年八月二十三日诏曰故具官某顷以干能亟承任使操行逾谨劳効未酬不幸迁殂良增追悼可赠右领军卫大将军即以其年冬十月庚戌迁窆于京兆府三原县北原礼也呜呼公兄左羽林军大将军平卢副持节懐亮以方虎之材膺爪牙之任孔懐斯切致美则深七子游击将军崇仁府折冲希崇丰州别驾赠宋州刺史希昶左武衞将军朔方节度副使赠太子宾客希忱右衞左郎将剑南讨击副使赠汝州刺史希愔右骁衞郎将静边军使赠秘书监希景宁州刺史左金吾衞将军赠扬州大都督希晏开府仪同三司行太子詹事兼御史大夫邠宁山南观察使集贤待制工部尚书渭北节度使鲁国公希让等夙渐诗礼恭承教义芬润挺兰玉之姿英威矕虓阚之质而希让识度逺器谋沉防仁亲以孝殿国以忠绰裕冠于人伦勲劳懋于王室至德中今上为元帅东伐肇允押牙从收两京陟降左右入侍帷幄既崇翼戴之功出拥麾幢载叶澄清之寄加以笃睦羣从糺绥宗族吉凶赡恤终始无渝行道之人孰不嗟尚肃宗以公有谋翼之勤乾元三年春三月赠魏州刺史寳应元年冬十月又赠太常卿广德元年冬十月诏曰孝以立身可扬名于后代忠能事主故追荣而及亲开府仪同三司兼御史大夫元帅都虞候鲁国公臧希让亡父赠太常卿懐恪业茂勲贤地华簮绂佩忠信而行已包礼乐以资身守节安卑幽贞自处飬防全正声利不营虽与善无徴促灵悲于逝晷而积善垂祐余庆光于后昆故得业济艰难功参缔造焉出有藩条之寄入多爪牙之任位以德迁礼宜加等父由子贵赠合超伦宜登八座之荣式慰九原之路又赠工部尚书褒异之典于斯为盛臧氏自骠骁而下世以材雄朔陲尚书既还特以功懋当代兄弟子侄勲贤间出自天寳距开元乗朱轮而拖珪组数百人迨于今兹繁衍弥炽绾军州而握兵要者相望国都有后之庆固殊异于他族者矣真卿早岁与公兄子谦为田蘓之防敦伯仲之契晚从大夫之后每接甞寮之欢故公之世家窃备见闻敢述遗烈将无媿辞铭曰
　　鲁史褒者臧孙有之陈鱼则谏纳鼎以规殁贵言立时称圣为仁昭典坟智叶蓍世济忠肃【缺字】光羽仪以至夫公英明雄毅鹗视腾彩龙骧作气锋淬霜陵妙穷金匮谋猷泉写翰墨风驶儒勇是兼勲庸以位介驰戎马猛奋虓虎絶漠援孤连兵战苦万虏鸣镝纷纷如雨一身抗词谔谔连柱精贯霜日气雄钲鼓狄人义激仆固诚全眇漫穷裔随降几千野静沙雪风恬寒烟我骑如云我旗连天牧无南向凯有北全天子休之命侯开国谓福而寿康衢骋力奚命之邅幽扃是即十城玉折万里鹏息阵云苍苍日暮无色令人趋奉天眷孔明九原不作八座哀荣勇列徽范芳时懿名里成冠葢族茂簮缨万古千祀瞻言涕零
　　右唐臧尚书墓碑顔鲁公撰并正书尚书墓在陕西之三原县顔公此刻人间少传予向以使事道陕得之尚书七子希崇希旭希忱希愔希景希晏希让皆为显官而希让至鲁国公顔公文集复有臧氏纠宗碑书七子官爵与此不同
　　唐茅山静先生广陵李君碑铭【并序】
　　金紫光禄大夫行湖州刺史上柱国鲁郡开国公顔真卿撰并书
　　先生姓李氏讳含光广陵江都人本姓以孝敬皇帝庙讳改焉二十一代祖宏江夏太守避王莽徙居晋陵遂为郡人髙祖文嶷陈桂阳王国侍郎曾祖荣皇朝雷州司马祖师龛隐居以求其志徙于江都父孝感博学好古雅脩彭耼之道与天台司马练师子防为方外之交尢以笃慎着于州里考行议諡曰正隐先生母琅邪王氏贤明有德行先生孩提则有殊异晬日独取孝经如捧读焉羁丱好静处诵习坟典年十八志求道妙遂师事同邑李先生游艺数年神龙初以清行度为道士居龙兴观尢精老庄周易之深趣执防过哀口不甞甘防之味食惟穬麦而已封植膳羞皆经其手号毁骨立亲族莫不伤之开元十七年从司马链师于王屋山传授大法灵文金记一览无遗综核古今该明奥防宗知先生偏得子防之道乃诏先生居王屋山阳台观以继之岁余请居茅山纂脩经法频徴皆谢病不出天寳四载冬乃命中官赍玺书徴之既至延入禁中每欲谘禀必先斋沐他日请传道法先生辞以足疾不任科仪者数焉宗知不可而止先生尝以茅山灵迹剪焉将坠真经秘箓亦多散落请归脩葺乃特诏于杨许旧居紫阳以宅之仍赐绢二百疋法衣两副香炉一具御制诗及序以饯之又禁于山侧采捕渔猎食荤血者不得辄入公私祈祷咸絶牲牢先生以六载秋到山是岁诏书三至渥泽频繁辉映崖谷初山中有上清真人许长史杨君陶隐居自写经法歴代传寳时遭丧乱散逸无遗先生奉诏搜求悉备其迹而进上之先时宗将求大法请先生为师先生竟执谦冲辞疾而退【阙】七载春宗又欲受三洞真经以其年春之三月中官赍玺书云其月十八日尅授经诰是日于大同殿洁脩其事遂遥请先生为师并赐衣一袭以申师资之礼因以靖为先生之嘉号焉仍诏刻石于华阳洞宫以志之是岁夏五月隐居先生合丹之所有芝草八十一茎散生于松石之间诏俾先生于中官启告灵仙缄封表进夏又诏以紫阳观侧近二百户太平崇元两观各一百户并蠲其官徭以供香火秋七月又徴先生既至请居道观以飬疾九载春辞归旧山其年夏六月前生灵芝之所又产三百余茎煌煌秀异人所莫覩先生又图而奏之是岁冬又徴先生于紫庭别院馆之十载秋先生又恳词告老御制序诗以饯之十有一载先生奉诏与门人韦景昭等于紫阳之东郁冈山别建斋院立心诚肃是夜仙坛林间遍生甘露因以上闻特诏嘉异初隐居先生以三洞真法传升先生升付体先生体付正一先生正一付先生自先生距于隐居凡五叶矣皆总习妙门大正真法所以茅山为天下道学之所宗矣于戯是非可齐也物我均焉生死可忘也觉梦同焉如此者何域心于变化之际哉先生以大歴己酉岁冬十一月十有四日遯化于茅山紫阳之别院春秋八十有七其年十二月八日门人赴丧而至者凡数千人号奉冠舄迁窆于雷平山之西陲遗命以松棺竹杖木几水瓶香奁香炉置于藏内门弟子等仰奉嘉猷克遵俭德先生识思真淳业行髙古道穷情性之本学冠天人之际所以优游句曲郁为王者之师出入明庭特宠肩舆之贵是知顺风而问昔称于黄帝望山而请今见于宗矣又博览羣言长于着撰尝以本草之书精明药物事闗性命难用因循着音义两卷又以老庄周易为洁净之书着学记义略各三篇内学记二篇以续仙家之遗事皆名实无违词防该博初先生幼年颇工篆籀而书尢妙客或赏之云贤于其父因投笔不书宗诏山人王强请先生楷书上经一十三纸以补杨许之阙先生能于隂阳数术之道而不以艺业为能极于转练服食之事而不以寿飬为极但冥懐素朴妙味津非夫博大之至人孰能尽于此真卿乾元二年以升州刺史充浙江西节度钦承至德结慕防遂专使致书于茅山以抒诚恳先生特令韦链师景昭复书于真卿恩眷绸缪足励超然之志然宗师可仰望紫府而非遥王事不遑寄白云而攸逺洎大歴六年真卿罢刺临川旋舟建邺将宅心小岭长庇高踪而转刺吴兴事乖夙愿徘徊郡邑空懐尊道之心瞻望林峦永负借山之记而景昭洎郭闳等以先生茂烈芳猷愿铭金石乃邀道士刘明素求托斯文真卿与先生门人中林子殷淑遗名子韦渠牟尝接采真之游绪闻含一之德敢强名于巷党曷足辩于鸿防其词曰
　　抱一混茫人之纪纲先生以之气王神强乃启防门以彰乃为帝师帝道惟康甘露呈瑞灵芝効祥上士云感髙风再扬鹤返仙庙云辞帝乡退归而老妙识行藏德本无累道心有常寔曰形觧孰云坐忘伐石表墓勒铭传芳谷变陵迁厥迹弥光
　　大歴十二年夏五月建渤海吴崇休镌
　　右唐靖李先生碑顔鲁公撰并正书碑称隐居先生以三洞真法传升先生升付体先生体付正一先生正一付先生自先生距隐居凡五叶矣今考之隐居先生者梁陶景升为王逺知体为潘师正正一为司马子微三人唐书有传惟靖无之予尝逰茅山至玉晨观其前有雷平池池南为伏龙冈靖塟其上碑今在观中四周皆刻文字道士以亭覆之















　　金薤琳琅卷十
　　钦定四库全书
　　金薤琳琅卷十一
　　明　都穆　撰
　　唐西京千福寺多寳佛塔感应碑
　　南阳岑勋撰朝议郎判尚书武部员外郎琅邪顔真卿书朝散大夫检校尚书都官郎中东海徐浩题额
　　粤妙法莲华诸佛之秘藏也多寳佛塔证经之踊现也发明资乎十力建在于四依有禅师法号楚金姓程广平人也祖父并信着释门庆归法母髙氏久而无姙夜梦诸佛觉而有娠是生龙象之徴无取熊罴之兆诞弥厥月炳然殊相岐嶷絶于荤茹髫龀不为童游道树萌芽耸豫章之桢干禅池畎浍涵巨海之波涛年甫七岁居然厌俗自誓出家礼藏探经法华在手宿命潜悟如识金环总持不遗若注瓶水九岁落发住西京龙兴寺从僧箓也进具之年升座讲法顿收珍藏异穷子之疾走直诣寳山无化城而可息尔后因静夜持诵至多寳塔品身心泊然如入禅定忽见寳塔宛在目前释迦分身遍满空界行勤圣现业净感深悲生悟中泪下如雨遂布衣一食不出户庭期满六年誓建兹塔既而许王瓘及居士赵崇信女普意善来稽首咸舍珍财禅师以为辑庄严之因资爽垲之地利见千福黙议于心时千福有懐忍禅师忽于中夜见有一水发源龙兴流注千福清澄泛滟中有方舟又见寳塔自空而下久之乃灭即今建塔处也寺内净人名法相先于其地复见灯光逺望则明近寻即灭窃以水流开于法性舟泛表于慈航塔现兆于有成灯明示于无尽非至德精感其孰能与于此及禅师建言杂然欢惬负畚荷揷于櫜于囊登登慿慿是板是筑洒以香水隐以金锤我能竭诚工乃用壮禅师每夜于筑阶所恳志诵经励精行道众闻天乐咸嗅异香喜叹之音圣凡相半至天寳元载创构材木肇安相轮禅师理防佛心感通帝梦七月十三日勅内侍赵思偘求诸寳坊验以所梦入寺见塔礼问禅师圣梦有孚法名惟肖其日赐钱五十万绢千匹助建脩也则知精一之行虽先天而不违纯如之心当后佛之授记昔汉明永平之日大化初流我皇天寳之年寳塔斯建同符千古昭有烈光于时道俗景附檀施山积庀徒度财功百其倍矣至二载勅中使杨顺景宣防令禅师于花萼楼下迎多寳塔额遂总僧事备法仪宸睠俯临额书下降又赐绢千疋圣札飞毫动云龙之气象天文挂塔驻日月之光辉至四载塔事将就表请庆斋归功帝力时僧道四部会逾万人有五色云团辅塔顶众尽瞻覩莫不崩悦大哉观佛之光利用賔于法王禅师谓同学曰鹏运沧溟非云罗之可顿心逰寂灭岂爱网之能加精进法门菩萨以自强不息本期同行复遂宿心凿井见泥去水不逺鑚木未热得火何阶凡我七僧聿懐一志昼夜塔下诵持法华香烟不断经声逓续炯以为常没身不替自三载每春秋二时集同行大德四十九人行法华三昧寻奉恩防许为恒式前后道所感舍利凡三千七十粒至六载欲葬舍利预严道又降一百八粒画普贤变于笔锋上聮得一十九粒莫不圆体自动浮光莹然禅师无我观身了空求法先刾血写法华经一部菩萨戒一卷观普贤行经一卷乃取舍利三千粒盛以石函兼造自身石影跪而戴之同置塔下表至敬也使夫舟迁夜壑无变度门劫筭墨尘永垂贞范又奉为主上及苍生写妙法莲华经一千部金字三十六部用镇寳塔又冩一千部散施受持灵应既多具如本传其载勅内侍吴懐实赐金铜香炉髙一丈五尺奉表陈谢手诏批云师济之愿感达人天庄严之心义成因果则法施财施信所宜先也主上握至道之灵符受如来之法印非禅师大慧超悟无以感于宸非主上至圣文明无以鉴于诚愿倬彼寳塔为章梵宫经始之功真僧是葺克成之业圣主斯崇尔其为状也则岳耸莲披云垂葢偃下欻崛以踊地上亭盈而媚空中晻晻其静深旁赫赫以敞礝磩承陛琅玕綷槛玉瑱居楹银黄拂户重檐叠于画栱反宇环其璧珰坤灵赑屭以负砌天祗俨雅而翊户或复肩防鸷鸟肘擐脩虵冠盘巨龙防抱猛兽勃如战色有奭其容穷绘事之笔精选朝英之偈賛若乃开扄鐍窥奥秘二尊分座疑对鹫山千帙发题若观龙藏金碧炅晃环佩葳防至于列三乘分八部圣徒翕习佛事森罗方寸千名盈尺万象大身现小广座能卑须弥之容欻入芥子寳葢之状顿覆三千昔衡岳思大禅师以法华三昧传悟天台智者尔来寂寥罕契真要法不可以久废生我禅师克嗣其业继明二祖相望百年夫其法华之教也开闗于一念照圆镜于十方指隂界为妙门駈尘劳为法侣聚沙能成佛道合掌已入圣流三乗教门总而归一八万法藏我为最雄譬犹满月丽天萤光列宿山王映海蚁垤羣峯嗟乎三界之沉寐久矣佛以法华为木铎惟我禅师超然深悟其貌也岳渎之秀氷雪之姿果唇贝齿莲目月靣望之厉即之温覩相未言而降伏之心已过半矣同行禅师抱玉飞锡袭衡台之秘躅传止观之精义或名髙帝选或行宻众师共开示之宗尽契圆常之理门人苾蒭如岩灵悟浄真真空法济等以定慧为文质以戒忍为刚柔含朴玉之光辉等旃檀之围绕夫发行者因因圎则福广起因者相相遣则慧深求无为于有为通觧脱于文字举事徴理含毫强名偈曰佛有妙法比象莲华圆顿深入真净无瑕慧通法界福利恒沙直至寳所俱乗大车【其一】于戏上士发行正勤想寳塔思胜因圆阶已就层覆初陈乃昭帝梦福应天人【其二】轮奂斯崇为章浄域真僧草创圣主增饰中座耽耽飞檐翼翼荐臻灵感归我帝力【其三】念彼后学心滞迷封昏衢未晓中道难逄常惊夜杌还惧真龙不有禅伯谁明大宗【其四】大海吞流崇山纳壤教门称顿慈力能广功起聚沙德成合掌开佛知见法为无上【其五】情尘虽杂性海无漏定飬圣胎染生迷鷇断常起防空色同谬薝卜现前余香何嗅【其六】彤彤法宇繄我四依事该理畅玉粹金辉慧镜无垢慈灯照微空王可托本愿同归【其七】天寳十一载岁次壬辰四月乙丑朔廿二日戊戌建勅检校塔使正议大夫行内侍赵思偘判官内府丞车冲检校僧义方河南史华刻
　　右千福寺多寳塔碑唐岑勋撰顔真卿正书顔公之书多矣惟此碑盛传人间欧阳公作集古录防尾而此独见遗惟赵氏金石录有之谓多寳塔者僧楚金所造楚金尝冩法华经千余部寘塔中赵氏复谓于士大夫家数见之则楚金之书至宋犹有存者碑今在陕西西安府学
　　唐顔鲁公与郭仆射书
　　十一月【缺一字】日金紫光禄大夫检校刑部尚书上柱国鲁郡开国公顔真卿谨奉书于右仆射定襄郡王郭公閤下葢太上有立德其次有立功是之谓不朽抑又闻之端揆者百寮之师长诸侯王者人臣之极地今仆射挺不朽之功业当人臣之极地岂不以才为世出功冠一时挫思明防扈之师抗廻纥无厌之请故得身尽凌烟之阁名藏太室之廷吁足畏也然美则美矣而终之始难故曰满而不溢所以长守富也髙而不危所以长守贵也可不警惧乎书曰尔惟弗矜天下莫与汝争功尔惟不伐天下莫与汝争能以齐桓公之盛业片言勤王则九合诸侯一匡天下葵丘之防微有振矜而叛者九国故曰行百里者半九十里言晚节末路之难也从古至今臮我髙祖太宗已来未有行此而不理废此而不乱者也前者菩提寺行香仆射指麾宰相与两省台省已下常参官并为一行坐鱼开府及仆射率诸军将为一行坐若一时从权犹未可何况积习更行之乎一昨以郭令公父子之军破犬羊凶逆之众众情欣喜恨不顶而戴之是用有兴道之防仆射又不悟前失径率意而指麾不顾班秩之髙下不论文武之左右苟以取悦军容为心曾不顾百寮之侧目亦何异清昼攫金之士哉甚非谓也君子爱人以礼不闻姑息仆射得不深念之乎真卿窃闻军容之为人清脩梵行深入佛海况乎收东京有殄贼之业守陕城有戴天之功朝野之人所共贵仰岂独有分于仆射哉加以利衰涂割恬然于心固不以一毁加怒一敬加喜尚何半席之座咫尺之地汨其志哉且乡里上齿宗庙上爵朝廷上位皆有等威以明长幼故得彛伦叙而天下和平也且上自宰相御史大夫两省五品以上供奉官自为一行十二衞大将军次之三师三公令仆少师保傅尚书左右丞侍郎自为一行九卿三监对之从古以然未尝防错至如节度军将各有本班卿监有卿监之班将军有将军之位纵是开府特进并是勲官用防即有髙卑防防合依伦叙岂可裂冠毁冕反易彛伦贵者为卑所凌尊者为贱所偪一至于此振古未闻如鱼军容阶虽开府官即监门将军朝廷列位自有次叙但以功绩既髙恩泽莫二出入王命众人不敢为比不可令居本位湏别示有尊崇只可于宰相师保座南横安一位如御史台众尊知杂事御史别置一榻使百寮共得瞻仰不亦可乎圣皇时开府髙力士承恩宣传亦只如此横座亦不闻别有礼数亦何必令他失位如李辅国倚承恩泽径居左右仆射及三公之上令天下疑怪乎古人云益者三友损者三友愿仆射与军容为直谅之友不愿仆射为军容佞柔之友又一昨裴仆射误欲令左右丞勾当尚书当时辄有詶对仆射恃贵张目见尤介众之中不欲显过今者兴道之防还尔遂非再猲八座尚书欲令便向下座州县军城之礼亦恐未然朝廷公防之宜不应若此今既若此仆射意只应以为尚书之与仆射若州佐之与县令乎若以尚书同于县令则仆射见尚书令得如上佐事刺史乎益不然矣今既三防齐列足明不同刺史且尚书令与仆射同是二品只校上下之阶六曹尚书并正三品又非隔品致敬之类尚书之事仆射礼数未敢有失仆射之顾尚书何乃欲同卑吏又据宋书百官志八座同是第三品隋及国家始别升作二品髙自标致诚则尊崇向下挤排【缺二字】伤甚况再于公堂猲咄尚伯当为令公初到不欲纷披僶俛就命亦非理屈朝廷纪纲须共存立过尔隳壊亦恐及身明天子忽震电含怒责斁彛伦之人则仆射将何辞以对
　　右唐顔鲁公与郭仆射英乂书世所谓争坐位帖此其草也世人重公名节故并重其书重其书故草草之笔亦摹刻之人其可以不立德邪







　　金薤琳琅卷十一
<史部,目录类,金石之属,金薤琳琅>
　　钦定四库全书
　　金薤琳琅卷十二
　　明　都穆　撰
　　唐嵩岳少林寺碑
　　银青光禄大夫守吏部尚书上柱国正平县开国子裴漼文并书
　　原夫星垂梵界圣缘开万化之先日照【缺一字】宫神迹蕴三灵之始包至虚以见世象教久传于旷刼笼羣有以示凡法身初应于中古见神通之力广防苦因开智慧之门深明乐界鹤林变色观其恋慕之心鴈塔开扉通其瞻仰之路少林寺者后魏孝文之所立也东京近甸大室西偏正气居六合之中清都控九州之防缑山北跱亘宛洛之天门颍水南流连荆河之云泽信帝畿之灵境阳城之福地沙门防陁者天竺人也空心粹惠性淹逺传不二法门有甚深道业自西域来游国都孝文屈黄屋之尊申缁林之敬太和中诏有司于此寺处之净供法衣取给公府法师廼于寺西台造舍利塔塔后造飜经堂香水成涂金防为约苦心精力俾夜作昼多寳全身之地不日就功如来金口之説连云可庇西缘长涧夹松柏之萧森北拒深崖覆筠篁之冥宻烟花浓霭暝下天香泉籁清音晓传空乐防陁息心兹地乐静安居感而遂通境来斯证寤寐之际若有神人致石磬一长四尺规制自然声律咸具得之河曲空闻汉使之谈浮于泗濵徒入夏王之贡管弦风夜合清响于中天钟梵霜晨谐妙音于上刼时有三藏法师勒那飜译经论游集刹土稠禅师探求正法住持塔庙虬箭不居光尘易逺虹梁所掯象设犹存周武帝建德中【缺一字】元嵩之説断释老之教率土伽蓝咸从废毁明皇帝继明正位追崇景福大象中初复佛象及天尊象廼于两京各立一寺因孝思所置以陟岵为名其洛中陟岵即此寺也随髙祖受禅正朔既改徽号已殊惟此寺名特令仍旧开皇中有诏二教初兴四方普洽山林学徒归依者众其栢谷屯地一百顷宜赐少林寺大业之末九服分崩羣盗攻剽无限真俗此寺为山贼所刼僧徒拒之贼遂纵火焚塔院院中众宇倐焉同灭瞻言灵塔岿然独存天龙保持山祗福防神力所及昔未曾有寺西北五十里有栢谷墅羣峯合防深谷逶迤复磴缘云俯窥龙界髙顶拂日傍临鸟道居晋成坞在齐为郡王充潜号署曰辕州乗其地险以立峯戍拥兵洛邑将图梵宫皇唐应五运之休期受千龄之景命扫长虵荐食之患拯生人涂炭之灾太宗文皇帝龙跃太原军次广武大开幕府躬践戎行僧志操惠玚昙宗等审灵睠之所徃辩讴歌之有属率众以拒伪师抗表以明大顺执充侄仁则以归本朝太宗嘉其义烈频降玺书宣慰既奉优教兼承宠锡赐地四十顷水碾一具即栢谷庄是也迨海宇既平宪章云始伪主寺观尽令废除僧善防洞晓二门逺该三行诣阙进表特防置立武德中寺有白雀见贞观中明禅师造重塔之辰白雀复瑞见璿图肇启初欲呈祥寳殿才兴遽闻相贺髙宗天皇大帝光绍鸿业钦明至理尝因豫游每延圣敬咸亨中乗舆戾止御飞白书题金字波若碑留幡象及施物永淳中御札又飞白书一飞字题寺壁云开顾鹤电抟游龙神草竞秀于椒涂云泉逈飞于锦石雕甍增耀若缀春葩金叠分辉似悬秋露天皇升遐则天大圣皇后为先圣造功德垂拱中有冬竹抽笋塔院后复有藤生证圣中中使送钱于藤生处脩理阶陛寺上方普光堂功德随日脩造自尔飞鸟莫敢翔集此寺防陁疏置业造神防皇家尊崇事光幽秘珍符荐臻于动植灵应亟发于庭除累圣属心每颁渥泽王言宸翰既叠暎于鸡峯寳像珠幡亦交驰于龙壑皇上睿图广运神用多能借明台之化清绎天池之墨妙以此寺有先圣缔搆之迹御书碑额七字十一年冬爰降恩防付一行师赐少林寺镌勒梵天宫殿悬日月之光华佛地园林动烟云之气色汉元魏武徒衒竒于篆素钟繇蔡邕虚致美于缃简日者明勅令天下寺观田庄一切括责皇上以此寺地及碾先圣光锡多歴年所襟带名山延袤迹羣仙是宅迈罗阅之金峯上德居之掩育王之石室特还寺众不入官収曾是国土崇絶天人归仰固以名冠诸境礼殊恒刹矣髙僧防陁明三藏心禅诸门弟子惠光道房稠禅师等精勤梵行克传胜业惠光弟子僧达昙隐法上法师等十大德亦号十英复有达摩禅师深入惠门津梁是寄弟子慧可禅师等悟法寳尝托兹山周大象中寺初复选沙门中德业灼然者置菩萨僧一百廿人惠逺法师洪遵律师即其数也皇唐贞观之后有明遵慈云素智勤律师虚求一义洞真谛之源复有大师讳法如为定门之首传灯妙理弟子惠超妙思竒防逺契踪文翰焕然宗涂易晓景龙中勅中岳少林寺置大德十人数内有阙寺中抽补人不外假座无虚授澄什聮华林逺接武星霜殆周于二纪兰菊每芳于十歩上座寺主都维那等牢笼法藏游息禅林徳莹神珠戒成甘露海内灵岳莫如嵩山山中道【缺一字】兹为胜殿二室廻合八谷潺湲地匝贝花门连石柱妙楼香阁俯暎乔林金刹寳铃上揺清汉法界之幽賛如彼皇家之福应如此天长地久不传忉利之宫刼尽尘微孰记防围之防精求贞石博访良工将因墨客之词或颂金仙之德聿宣了义逺喻真空其词曰
　　恒沙国土防尘品类妄见飞奔正心蕴柜昏迷莫晓净根将坠乐于葢緾若安梦寐丞哉大圣降迹阎浮潜廻寳轴广运慈舟实无灭度示有降柔绀宫西辟白马东流迷因慢生悟为信起玉刹斯建寳山载峙花台竹林清泉妙水静惟真相湛然攸止岩岩嵩岭河洛巨镇下属九溪上干千仞天磴重阻仙都清峻式创招提是资诱进婉彼上德载诞耆阇传业西土演教中华孝文申敬恩锡仍加经营宴室逈出云霞中岳北阯嵩髙西麓斜界玉池洞开栢谷纡余岗涧连延水木郁起旃檀云谁卜筑吾师苦行清脩道塲励精像宇专力经堂金界绳直椒涂水香散花有地栖禅得方觧空应真黙识开士乗杯游集振锡戾止飜译幽偈发挥妙理仙磬感灵神雀降祉运交土木代歴周隋刼火逓起魔风竞吹法身咸翳净国同隳或闻兴复讵振崩离神尧应期拨乱反正皇矣觉力大福庆式遏丑徒聿扶兴圣累降恩防兼敷锡命髙宗时豫先后卜征亟廻雕辇屡倚虹旌岩题玉札地振金声珍符荐至在物斯呈我皇龙兴有典咸秩懿兹上界式储神笔云揺大围鸾廻少室草垂仙露林升佛日护持八正每候能仁防陁降德稠公有隣厥后真侣更传了因辩才髙行无替清尘倬焉梵众代有明哲今我诸公蕴彼禅恱芳越蘅杜浄逾氷雪逺缔津梁无非苦节颍上灵岳山间寳殿秀出梵天孤标神县芥城可谒桑田有变贞石永刋灵花常遍
　　开元十六年七月十五日建
　　右唐嵩岳少林寺碑守吏部尚书裴漼撰并正书少林寺在河南登封县少室山麓去嵩岳二十里嵩岳一称太室故有少室而此寺曰嵩岳者统于尊也予正德癸酉尝逰嵩岳访少室留宿寺中见殿后有立雪堂相传昔达磨之徒慧可欲嗣其法雪深至腰不去此即其处寺右上山三里有达磨洞洞有石达磨靣之九年形宛然石上其事甚异达磨为释氏西来初祖可称二祖碑虽及其人而二事皆不之载寺复有太宗与僧教书石刻葢太宗为秦王时寺之僧禽王世充以献故太宗赐书褒美而碑云僧执世充侄仁则以归与教书不同予故书之以见古人之文不无缺误如此然非予之亲歴则亦莫能知也
　　唐少林寺灵运禅师塔碑【并序】
　　宣德郎试大理评事崔琪譔
　　圣善寺沙门勤【缺】
　　虚空广大乎其体智慧圆融乎其用凝而不生湛尔常寂离修离证非色非心歴微尘刼遍【缺一字】沙界无量国土皆清浄无量昏暗皆光明谁其得之吾闻诸上人矣上人讳灵运萧姓兰陵人梁武帝后皇考翦虢州恒农县尉初上人之生也戒珠孕于母胎定水澂于孩性内典宿植外学生知白云凝其髙志明氷峻其苦节泛如也时不能知常以为幻境非实泡身是妄五色令人昏五音令人聋五味令人爽噫轮彼生灭无时息焉吾将归根以复于正因游嵩山至少林寺有始终之意焉舅氏掾于髙平而上人遂缁于此郡玉立凡石不可喻其炯然日映众星无以方其明者竟移兹寺【缺一字】副乎夙心无何习禅决于厐坞珪大师潜契宻得以真贯理照十方于自空脱三界于彼着慧眼既浄色身亦如始知夫心外无法所得者皆梦幻耳然后观大地土水无非佛刹焉空山苍然穷岁黙坐猿对茶椀鸟栖禅庵彼岭云无心即我心矣彼涧水无性即我性矣夫如是孰能以凡圣量之乎故吾在造化中如梦中也粤开元十有七祀夏五月廿二日不示以疾泊然而终苦雾晦黄于天地悲风哀咽于草水吁崩吾禅山涸吾法海空世界使凡百含识大千有情荼于是火于是可胜言哉故门人坚顺独建灵塔于兹山奉遗教也夫硕德丕发不有超世先觉而出夫等夷者则曷能传我法印以一灯然千万灯乎彼上人者嶷然倬立以定慧为藏以湼槃为山圎通于不注之境出没于无涯之域适来时也适去顺也今则终矣瞻仰如之何夫事徃则迹移歳迁则物换况法与化永念从心积岂可使上人之髙殁而不纪是斵于石以旌斯文铭曰
　　上人伊何传我法印其体也寂其行也顺纷彼识浪汨夫梦情非照不曙非澄不清作大毉王为大禅伯岳立松古莲青月白一朝化灭六合凄怆世界飒空云山忽旷色身谢兮法体存金界惨兮防围昏噫我所留者唯心源
　　天寳九载四月十五日门人坚顺建
　　右唐少林寺灵运禅师碑试大理评事崔琪撰防善寺沙门行书而缺其名予向游少林爱其中碑刻时值大雪命人搨之此其一也或诮予好竒之过而不知予之所得抑亦多矣
　　少林寺戒坛铭【并序】
　　三藏法师义净制
　　粤以长安四年岁次甲辰四月七日此寺纲维寺主义奬上【缺一字】智寳都维那大举法济禅师及徒众【缺一字】以少林山寺重结戒坛欲令受戒懴仪共遵其处遂乃逺之都下屈诸大德慇懃致【缺一字】延就山门是时我老苾蒭义浄及护律师瑳禅师思禅师恂禅师晖律师恪律师威律师等既至寺所觧旧结新佥议此边【缺一字】为小界标相永定兾无疑惑于时护鹅珍之【缺一字】士无召自来【缺一字】草结之英贤不期而防数逾一日行道三旬共系颈珠俱修【缺一字】足诚五浊之希有慕四依之住持虚徃实归绍隆无替庶乎【缺一字】田屡改长存立石之基砂界时迁无爽布金之地恐田成碧海岭变青川迷此结辰乃为铭曰
　　羯磨法在圣教不沦式传金口是敬是遵目观西域杖锡东【缺一字】覩盛事而随喜聊刋纪乎斯文
　　开元三年正月十五日立南馆学生张杰书












　　金薤琳琅卷十二
　　钦定四库全书
　　金薤琳琅卷十三
　　明　都穆　撰
　　幽州昭仁寺碑
　　守谏议大夫骑都尉臣朱子奢奉勅撰
　　大哉乾元寒暑违而成岁赫矣上圣禅代乖而为道斯则淳源既徃弧矢开戡翦之利天下为公揖让盛皇王之业是知圣无自我不背时以成务仁惟济物乃当流而义行岂好异哉葢因世而已矣若乃执契提象继天理物张八极叶五纬坐扈逰翠【阙】受昭华而锡天佩观荥河而廵温洛补石于娲皇之世奠山于文命之初殊质文于车服改正朔于寅丑顺天地而财成奄防县而光宅斯固神宗与汜水一致文祖将防野同归者也随政悖道区夏殱溃星亡日鬬天瘥地反驭朽无秋驾之术履薄罕春氷之惧竭人力于醉饱轻神器于弈棊玉杯非藜藿之用金柱乃骄滛之靡旌跸遍天下驰道穷华裔暴师韩濊宿兵辽碣贪石田之地忘金镜之寳骏騄之乗骛燕山而不息鼋鼍之梁泛苍波其无已五岳维尘三川咸震大盗负其扃鐍长鲸冲其漏网介胄不能匡其祸衣冠无以靖其乱伊尹去而夏亡辛甲奔而殷灭人怨神怒众叛亲离触瑟无汉臣之忠梦骖成秦宫之酷于是九畿幅裂窃名假号四方圜视蜂飞猬结赤眉起刘樊之众白梃奋陈吴之兵徇赵北而图王反淮南而称帝钩爪锯牙逓相吞灭茫茫禹迹沟壑无归苍苍彼天何其罔极若乃崇替相袭天地恒其道灵贶所归三五更其运是以秦人防御丰沛膺赤帝之符夏道云衰景亳得白狼之瑞殷忧启圣必将有主扑原静海上有属我皇帝受之皇帝兆出震之灵禀枢电之精开日月之明审正气之贞潜德而隠凝姑射之侧感而遂通应迹庙堂之上乗龙之梦夙符于神道断鼇之心早发于灵鉴蕴风云于藏用纳宇宙于胸懐濡足授手救焚是急于是御太乙挹勾陈驱天驷廻地轴干行岳止雷惊麟震得兵钤于教吞戎韬于黄石龙飞晋水鳯翥河干命苍【阙】以泛流麾鸟旗以长迈以仁为本扶义而西传檄百城转鬬千里战无交兵之虏攻无汤池之固望鳯墟而一息登防上而廻首观衅而动俟天休命壶浆溢陌厥篚盈涂鬼神叶賛华夷载伫緤秦婴于枳道拜殷士于商【阙】旌台之珠毕散于邦国诸侯之玊不留于服御眷言兆庶企景来蘓薛举徃因天隙偷安陇坻借九州之险成五幡之暴推锋东向结垒西夏同恶如市转相煽合带州连郡豺虺为羣无窦融之先觉有隗嚻之迷谬游魂放命豕突豳梁虽大风之作梗青丘有苖之称乱丹浦均强比逆异代同年岂不以道丧鹑居让王义隠时惟龙战争帝理开者乎是以轩辕五十一伐殷后二十七征【阙】暴寿华之泽戮凶絶辔之野非文德之可绥乃雄略之攸震天子躬御武节亲总元戎洒沉灾而括地象正斗极而清天歩倚长剑以肃威伫中区以傍瞩运投水转规之智蓄礼乐慈爱之兵韬百战百胜之谋总天闗天梁之术驱驾韩白鞭击雷电命招揺以启行诏参伐以前扫殉义之士听鼓鼙而窃誓蹈恩之众望旌笳而张胆呼吸则河海沸荡指麾则昆岱掎防圣上顺天道好生之德体周王掩胔之仁将欲克乱在权善师非战兵交使在其自革而茅旌不建舆榇莫从告舍既违行迷遂徃吠尧之犬终成桀用刺由之客俱为跖徒鸟啄兽穷来犯锋刃比角为城池之固召雨恣屈强之力非折棰之可笞岂亭长之攸制于时摄提在岁黄钟纪月义勇同奋贲育争先下神兵于九天决叡图于万里逆顺斯悬轰然大溃僵尸蔽莾委甲成山拥秦泾而不流投过涧而自满焚巢扫窟野无遗【阙】正倾旻于西北纽缺地于东南卷氛祲于辰象反光华于日月九伐已施载櫜于武库五兵罢用偃伯于灵台分蒨斾于应毕誓山河于将率帝图咸举邦政斯澄革汚俗于维新正王风于旧物鼓之以道德懐之以仁义春雨以润之秋阳以暴之觧罔深汤帝之慈焚书下汉王之诏布以新政刑用轻典四海之内靡然向风八荒之表奔走无斁却塞蹛林之北开郡铜柱之南苑葱山而池盐泽逾槃水而跨热阪郡生环海自入提封方朔炎洲同归王防岂止菌鸖短独西鹣东鲽之贡而已哉若夫至人忘已义期拯物黄屋非汾水之荣珪岂具茨之贵圣道运而不积神功为而莫宰虽复大横固祉长发启祥犹且置玺陈谦避河为让道外天下情遗尊极而岩廊余事人神之望难拒符命傥来歴数之期安避仰追上之心俯顺域中之请然后履乗石握神珠开黄玉之图临紫辰之位冠百王而称首与三代而同风巍巍乎荡荡乎粤不可名也于是衢室辟扉宾门启路延揽英彦鉴昧幽仄用人不偏于世族得贤无弃于农琐故非熊非彲致光景之佐为舟为檝获营求之士等五臣之亮采同六相之訏谟崇台非一木之枝珍裘乃千金之丽济济多士皇家以宁重以制礼作乐移风也胜残去杀刑措也藏金舜岭菲膳尧宫雉裘非先王之服寳马岂鸾旗之用运览以照物推赤心以期下万方罪已轸推沟之虑百姓为心顺天从之欲若乃上嗣重光之美元良万国棣华璿萼之宗本支百世咸幼陶慈训言提自昔奉审喻于宸极得乐善于轩殿非借保之勤宁因师友之力逾启诵而髙视越郇韩而上征既而休气和年祥风荐祉威鳯为寳麟趾逰郊若烟非烟浮晓空而下暎似月非月丽宵天而成象祯不絶书灵无遁迹猗与伟与事髙图史至于登舆下辇省方廵岳应感必彰形言弥着道盛金奏美盈玉简叶叡思于泉涌谐神功于日用陋栢梁之词掩南风之曲圣作物覩永贻千载者焉抑又闻之羲农遐邈轩顼悠絶传信于故老非取接于闻见百世可知斯言殆息七代更立求之岂易今之视昔遥然未覩将何以分素青于三后辨天地于九皇遂能歴选列辟详观羣帝得茂实于千古验英声于万叶斯道何哉将由孔丘登岱纪金防者七十管仲对齐陈玉检者十二亦有汉廓帝图魏开王业树丰碑于泗水譔贞石于繁昌莫不垂鸿名腾显号播休风于六儛歌盛德于九韶与天壤而无穷悬贞明而可久刋勒之美不其懋与然则事止寰中道【阙二字】外未辨西方之圣莫知东被之法求真之理我则未闻虽御辩崆峒非□涅槃之防乗云谷口宁游波若之门莫不同陟耶山俱沉业浪生死无际苦集相因讵照重昬之日谁翦稠林之树比夫真如实相觧脱妙津道王三千功弥百亿何异吹剑首于雷门策蚊于鹏运者哉是知伊兰无实有为终假漂溺四流邅廻九结践畏涂而卒岁□防径其长徃大梦无晓可为叹息粤若能仁深慈奬虽寂泊为道无来无去乗机诱发垣玺必追住一子地开方便门翔八正道示如来藏飘香风于有顶洒甘露于无边慧炬明而幽夜朗法桥搆而冯河息但为仁由已履道自表立影从因果非外今我所以仰胜缘于十号纪武功于七德真俗二谛兼而两之皇上昔居因地早誓力应迹忍土负荷羣生属忧火燎原稽天方割飚林无自静之木震海岂澄源之水东戡西翦南征北怨旄钺所次酣战兹邦君防散千金之赏士重酬九死之命莫不竞凌锋镝争赴水火虽制胜之道允归上畧而兵凶战危时或殒丧褰裳不顾结缨荒野忠为令徳没有余雄同艰难于昔晨异欢泰于兹日有懐亮烈用切旒扆仍于战地爰搆神居变秽土于寳城开莲花于火宅髙罢昭慈灯载朗防旌辍警胜幡斯立防无明于棘林焦热于渴井尽诸有结永除苦际虽复去顺效逆同归各徒中涓颍从寔惟义重而上忍所被旃檀与利刀兼忘大慈所覃怨贼将义夫齐指俱润法雨同乗大辕廻向菩提无上平等尔乃仰图景宿东井躔其分野下料物土西河限其封域雕戈是锡尸臣启邦之所豳馆斯开公刘建都之地梁山南枕甘泉东指靣雕云之郁蓊想玉树之青葱沃野千里平原超忽先王之桑梓西州之都防于是诏司空相原隰四衢如砥八道傍通考极星之曜测土圭之景选梓于南郢徴琬琰于西昆匠石奋斤公输审墨髙门洞启层甍有亢藻井瞰烟霞之路歩櫩拖虹蜺之色徘徊珠柱陆离璇题春牖前临秋窓左辟月殿含影金波上而相照日宫吐曜羲和沉而犹朗何止四柱成台髙多罗之树五王立寺临伽尸之水信足上图驾御傍拟醍醐望鹫山而非逺想鸡林而可即法徒萃止应供来游咸珠戒无缺威仪莫犯杖锡四禅之林摄三朗之路有寳所焉有名僧焉至矣哉伽蓝之为盛也虽复髙天已烬大海成田我皇基与浄刹终永永而常传其词曰
　　三界云扰六趣波扬苦流方割忧火炎岗俱迷津济莫导舟航长夜无晓非徒未央于昭十号四生是愍道王大千智周上忍慧刀已裂化城斯引教有殊涂乗无异轸甘露朝洒慈云夕布品物以亨羣迷式悟防迳坦道耶山启路不有善权谁澄恶趣炎行防德废道毁常玊弩惊焰金宿腾芒俯震瀛壑仰紊乾纲九野鲸奋八极防张乱离瘼矣孰济生灵黄星表曜赤伏开祯大君应歴粤御神兵乃圣乃武如雷如霆于铄王旅除凶靖暴闗右长驱唐郊大号壤裂逋丑家离浞奡刷野屠祅空山剿盗见危殒辔懐忠死绥惊燐宵逺穷魂夜飞我有慈被深仁莫违建斯浄域永树归依归依伊何俱消五防浄域伊何同升妙觉架汉开宇慿霞竦阁朱丽琼丹地严金雘鹫山非逺鸡林可求七寳低树八觧疏流瑞莲开晓天花不秋戒定攸息应供来逰凡厥慈众俱上善稠林以辟爱枝爰翦九结氷泮四禅自彼岸可归法轮恒转金刚不壊璿保惟长慧室长湛皇基载昌僧祗可筭恒沙易量悠哉天歴永配无疆
　　右昭仁寺碑唐守谏议大夫骑都尉朱子奢譔欧阳公爱其字画甚工惜无书人氏名金石录尝载其目亦不言为何人书也惟通志金石畧以为虞永兴书永兴书之传世者有孔子庙堂碑然与此不类而金石畧乃谓出于虞公当必有所据昭仁寺在邠州西八十里昔唐太宗与薛举战争之处正德癸酉予以使事道邠得搨其本字画完好若初刻者真可寳也朱公予乡先生唐史有传其文字人间罕存可见者仅有此耳











　　金薤琳琅卷十三
　　钦定四库全书
　　金薤琳琅卷十四
　　明　都穆　撰
　　唐故太尉兼中书令西平郡王赠太师李公神道碑铭【并序】
　　特进守司空兼门下侍郎同中书门下平章事充集贤殿大学士上柱国晋国公臣裴度奉勅撰
　　朝散大夫守尚书库部郎中翰林侍书学士上柱国赐紫金鱼袋臣栁公权奉勅书并篆额
　　惟天锡成命于我唐保兹国祚生此人杰则西平王李公其是乎不然何实暴如风振济叶戴君若鼇冠灵山横流之中一匡而定公讳晟字良器其先陇西人也后徙京兆曾祖嵩皇岷州刺史赠泽州刺史祖思恭皇兆州刺史赠幽州大都督考钦皇左金吾衞大将军陇右节度经畧副使赠太子太保代有名迹雄于西土公幼好学学不为人及读吕张孙吴之书慨然有经邦济物之志未弱冠逰秦梁间元侯宿将见者咸器异之乾元初尝客武都值酋豪以守遘乱杀掠平人公与所从十数驰而射之殪其为魁者余党遂遯所虏获积如丘山公一无所取惟椎牛洒酒享士而去邦人感服具以状闻特拜左清道率饰以金紫将朝京师自献方畧属裔夷中扰有土急贤河陇将帅相继表用歴二府右职所至常以【缺一字】谋为其委重累迁至光禄太常卿阶爵在第一品为泾原四镇北庭节度都知兵马使四靣都游奕使悬识虏态周知地形应变不穷有夺有待骥骤庭而莫展云出岫而斯飞代宗徴之以左金吾衞将军为神策军兵马使属羗蛮犯蜀朝廷济师命公督其旅絶栈道而徃救焉公御枚过险出贼不意连下坚壁遂诛首恶还授检校太子賔客且复旧职建中二年田悦以魏叛德宗极意致讨悉起徂征以公为神策先锋都知兵马使加御史中丞与河东河南等道诸军合击公济河而行能以众整及破洹水阵觧临洛围轹魏属城抵照通邑其推锋衂鋭皆先羣帅而寘力焉遥拜左散骑常侍兼御史大夫厥功未成闻贼泚肆逆皇居失守西向恸哭载驰载驱行及代北授检校工部尚书充神策行营节度公提孤军募散卒拊循训励以达行在值懐光中叛大驾再迁加检校右仆射余如故寻转左仆射同平章事兼京兆尹神策军京畿鄜坊节度观察等使管内及商华等州副元帅公固守渭城决平察垒调食制用先发我师指甘攻苦皆自我始每一言一誓声泪俱发勇夫义士感而使之蔑不济矣时自雍而东延于汝洛震于河汴所在征镇乱畧相从公介巨【缺】之间使声援断絶立成师【缺一字】法【缺一字】号令肃严搜补十旬指挥一举乗墉壑如通道硩枭镜以清【缺一字】宫而九市三条无辍肆之惊无秋毫之犯羽书速告銮辂爰归廓氛祲为祥岁摅忧情为喜气诗曰允矣君子展也大成斯之谓欤考古视今论功称忠者多矣若至危而安至难而易卓荦跨迈如公莫俦拜司徒兼中书令俄以凶孽甫宁边帅犹警岐下任重乃以本官兼鳯翔尹鳯翔陇右节度观察等使及四镇北庭泾原等州副元帅改封西平郡王加食实封至一千五百户公名慑戎主政和藩师始至而生执少安而训齐逮四载赋舆十倍其初防课入辅拜太尉中枢如故人或谓公勲望已髙宠渥已极宜从容頥飬稍稍逊避公曰不然人臣外则尽力内则尽心若止偷荣孰为且哲故每承帷幄之问则言咈无隠理夺不回大指以东夏可平西陲可复或已行而事终不显或未用而身遽不遗以贞元九年八月四日薨于位春秋六十七德宗抚几哭于别次自都邑达门畿无士庶无老幼皆发哀相吊则曩时戢兵安人之德可谓深于元元之骨髓矣册赠太师法赙加等以其年十二月十六日葬于髙陵县奉正原郑国夫人杜氏祔焉自捐寝至安宅皆所司办防中贵反覆万情所奉如不及焉呜呼以公之静难扶倾不言所利虽存殁极位始终殊礼而天意若曰其福享未至故迤延于后有子曰愿故检校司空河中节度等使赠司徒五列雄镇三为上公曰聪故光禄寺主簿曰总故太子中允赠兵部郎中曰愻左神武军大将军兼御史大夫曰慿故右威衞大将军兼御史中丞赠洪州都督曰恕故光禄卿赠右散骑常侍曰宪检校左散骑常侍岭南节度观察等使兼御史大夫进因贵胄达以善政曰愬故检校左仆射同平章事赠太尉克广前修仍执丑虏曰懿故渭南县尉曰听检校司徒义成军节度观察等使统戎按俗是以似之曰惎右羽林军将军曰慇岚州刺史并地势吏用兼而有焉粤大和元年秋七月听拜防上言以公之徽烈则御制披文于渭川矣公之风度则诏命图形于云台矣惟大其丘陇郁彼松槚望有祁山之象拜无岘首之碑将刋贞石式表幽隧乃命臣度称伐言时其词曰
　　建中季年大盗忽焉皇舆避狄狩于梁州顾谓太师汝才汝畧将威致讨必殄宼虐太师泣奉捐躯誓众度其成城可以利用赫矣铺敦传于墙垣手抟足踦如冲如援一鼓而破一麾而奔扫清宫闱刷荡妖昏我师莅止我令行矣都人不知己事方喜飞章告庆饰驾言旋鸿烈曜古讙声动天车服之锡河山之誓九命而俯一心若厉俾侯于岐阜安边陲藩政既成衮职攸宜岳降帝赉矢言诡辞我后嘉猷我躬何为道直气和劳谦终吉福履所绥未享万一上天不惠厚穸遄归垂裕流光用延恩翼子肥家将坛台席继立竒功代传休绩听与伯仲永懐髙踪请于朝廷表是丘封帝曰孝哉胡可不从宣我祖之丕业繄尔父之嘉庸乃诏作铭以观德龄太和三年岁次己酉四月庚戌朔六日乙卯建右唐西平郡王李晟碑裴晋公撰栁公权正书晟在唐功盖天下可谓伟矣唐书列传叙其官时与碑不合碑谓晟由左清道率歴三府右职累迁至光禄太常卿传则云授特进试太常卿碑谓晟为泾原四镇北庭节度都知兵马使代宗徴之以左金吾衞将军为神防军兵马使传则云以右金吾衞大将军为泾原四镇北庭兵马使碑谓晟平蜀还授检校太子賔客而传不书碑谓建中二年以晟为神策先锋都知兵马使加御史中丞寻拜左散骑常侍兼御史大夫传则云晟为神策先锋加检校左散骑常侍兼魏府左司马寻授御史大夫碑谓皇居失守授晟检校工部尚书充神策行营节度使传侧云诏拜神策行营节度使碑谓大驾再迁加检校右仆射寻转左仆射同平章事兼京兆尹神策军京畿鄜坊节度观察等使管内及商华等州副元帅复诏晟兼河中晋绛慈隰节度使又兼京畿渭北鄜坊丹延节度招讨使又进京畿渭北鄜坊商华兵马副元帅传则云进晟尚书左仆射同中书门下平章事复诏晟兼河中晋绛慈隰节度使又兼京畿渭北鄜坊丹延节度招讨使又进京畿渭北鄜坊商华兵马副元帅碑谓銮辂爰归拜司徒兼中书令俄以本官兼鳯翔尹鳯翔陇右节度观察等使及四镇北庭泾原等州副元帅改封西平郡王传则云拜晟司徒兼中书令寻拜鳯翔陇右泾原节度使兼行营副元帅徙王西平郡晟之碑作于当时而史成于后代要当以碑为是
　　唐故左街僧录内供奉三教谈论引驾大德安国寺上座赐紫大达法师秘塔碑铭【并序】
　　山南西道都团练观察处置等使朝散大夫兼御史中丞上柱国赐紫金鱼袋裴休撰
　　朝议大夫守右散骑常侍充集贤殿学士兼判院事上柱国赐紫金鱼袋栁公权书并篆额
　　秘塔者大法师端甫【缺一字】骨之所归也于戱为丈夫者在家则张仁义礼乐辅天子以扶世导俗出家则运慈悲定慧佐如来以阐教利生舍此无以为丈夫也背此无以为达道也和尚其出家之雄乎天水赵氏世为秦人初母张夫人梦梵僧谓曰当生贵子即出囊中舍利使吞之【缺一字】诞所梦僧白昼入其室摩其顶曰必当大法教言讫而灭既成人髙颡深目大頥方口长六尺五寸其音如钟夫将欲荷如来之菩提【缺一字】生灵之耳目固必有殊祥竒表欤始十岁依崇福寺道悟禅师为沙弥十七正度为比丘安国寺具威仪于西明寺照律师禀持犯于崇福寺升律师传惟识大义于安国寺素法师通涅槃大防于福林寺崟法师复梦梵僧以舍利满琉璃器使吞之且曰三藏大教尽贮汝腹矣【缺二字】经律论无敌于天下囊括川注逄源防委滔滔然莫能济其畔岸矣夫将欲伐株杌于情田雨甘露于法种者固必有勇智宏辩欤无何【缺一字】文殊于清凉众圣皆现演大经于太原倾都毕防德宗皇帝闻其名徴之一见大悦常出入禁中与儒道议论赐紫方袍岁时锡施异于他等复诏侍皇太子于东朝顺宗皇帝深仰其风亲之若昆弟相与卧起恩礼特隆宪宗皇帝数幸其寺待之若賔友常承顾问注纳偏厚而和尚符彩超迈词理响防迎合上防皆契真乗虽造次应对未尝不以阐为务繇是天子益知佛为大圣人其教有大不思议事当是时朝廷方削平区夏防吴斡蜀潴蔡荡郓而天子端拱无事诏和【缺二字】缁属迎真骨于灵山开法场于秘殿为人请福亲奉【缺】既而刑不残兵不黩赤子无愁声苍海无惊浪葢参用真宗以毗【缺二字】政用之明效也夫将欲显大不思议之道辅大有为之君固必有冥符契欤掌内殿法仪录左街僧事以摽表浄众者凡一十年讲涅槃【缺一字】识经论处当仁传授宗主以开诱道俗者凡一百六十座运三宻于瑜伽契无生于悉地日持诸部十余万遍指浄土为息肩之地严金【缺二字】报法之恩前后供施数十百万悉以崇饰殿宇穷极雕绘而方丈匡牀静虑自得贵臣盛族皆所依慕豪侠工贾莫不瞻向荐金寳以致诚【缺一字】端严而礼足日有千数不可殚书而和尚即众生以观佛离四相以修善心下如地坦无丘陵王公舆台皆以诚接议者以为成就常【缺一字】轻行者惟和尚而已夫将欲驾横海之大航拯迷途于彼岸者固必有竒功妙道欤以开成元年六月一日西向右胁而灭当暑而尊容若生竟夕而异香犹郁其年七月六日迁于长乐之南原遗命茶毗得舍利三百余粒方炽而神光月皎既烬而灵骨珠圆赐谥曰大达塔曰秘俗寿六十七僧腊四十八门弟子比丘比丘尼约千余辈或讲论言或纪纲大寺脩禅秉律分作人师五十其徒皆为达者于和尚其出家之雄乎不然何至德殊祥如此其盛也承袭弟子义均自政正言等克荷先业【缺】守遗风大惧徽猷有时堙没而今阁门使刘公法行最深道契弥固亦以为请愿播清尘休尝逰其藩备其事随喜讃叹葢无愧辞铭曰
　　贤刼千佛第四能仁哀我生灵出经破尘教网髙张孰辩孰分有大法师如从亲闻经律论藏戒定慧学深浅同源先后相觉异宗偏义孰正孰驳有大法师为作霜雹趣真则滞渉俗则流象狂猿防钩槛莫收柅制刀断尚生疮疣有大法师絶念而逰巨唐启运大雄垂教千载冥符三乗迭耀宠重恩顾显阐讃导有大法师逄时感召空门正辟法宇方开峥嵘栋梁一旦而摧水月镜像无心去来徒令后学瞻仰徘徊
　　防昌元年十二月廿八日建
　　右唐大达法师秘碑裴休撰栁公权正书欧阳公尝谓物之所遭有幸不幸诗书遭秦不免煨烬而浮屠老氏以托于字画之善遂见珍蓄若此碑是已呜呼缁流之借文字以传后世如予之所录葢不止于一秘也
　　唐栁公权小字清浄经
　　右唐栁公权小字清浄经予得旧搨本于四明丰觧元坊丰得之乡人徐兰兰好作字不师汉人而师宋庐陵朱恊极蘓学尝有恊极所书敬斋箴石刻字画无法俗恶可厌后之人乃有好之如徐氏者亦其所遭然也因识此漫及之















　　金薤琳琅卷十四
<史部,目录类,金石之属,金薤琳琅>
　　钦定四库全书
　　金薤琳琅卷十五
　　明　都穆　撰
　　唐天台山桐栢观颂
　　守大中大夫尚书祠部郎中上柱国清河崔尚造
　　【缺四字】书翰林院学士庆王府属韩择木书
　　天台也桐栢也代谓之天台真谓之桐栢此两者同体而异名同契乎道无不在夫如【缺四字】则无是是【缺一字】栢邪非桐栢邪因斯而谈无非【缺一字】矣而稽古者言之桐栢山髙万八千丈周旋八百里其山八重四面如一中有洞天【缺三字】即右弼王王子晋之所处也是之谓不死之【缺一字】乡飬真之灵境故立观有初强名桐栢焉耳古观荒废则已久矣故老相传云昔葛僊公始居此地而后有道之士徃徃因之坛址五六厥迹犹在洎乎我唐有司马练师居焉景云中天子布命于下新作桐栢观葢以光昭我元之丕烈保绥我国家之永祚者也夫其髙居八重之一俯临千仞之余背隂向阳审曲面势东西数百【缺一字】南北亦如之连山峩峩四野皆碧茂树郁郁四时恒青大岩之前横岭之上双峯如阙中天豁开长涧南写诸泉合潄一道瀑布百丈悬流望之雪飞听之风起石梁翠屏可倚也琪树珠条可攀也僊花灵草春秋互发幽鸟清猨晨暮合响信足赏也始丰南走云嶂间起剡川北通烟岑相接东则亚入沧海不逺蓬菜西则浩然长山无【缺二字】境总括奥秘郁为秀絶苞元气以混成镇厚地而安静非夫神与仙宅僊得神营其孰能致斯哉故初搆天尊之堂昼日有云五色浮霭其【缺一字】三井【缺一字】龙之所时有异云气入堂后出者三书之者记祥也然后为虚室以凿户起层台而絫土经之殖殖成之翼翼缀日月以为光笼云霞以为色花散金地香通极真佀好道是逰斯息微此练师孰能兴之练师名承祯一名子防号曰天台白云河内温人晋宣帝弟太常馗之后祖晟仕隋为亲侍大都督父仁防唐兴为朝散大夫襄州长史名贤之家奕代清德庆灵之地生此仙才以为服冕乗轩者宠患吾身也击钟陈鼎者味爽人口也遂乃捐公侯之业学神仙之事科【缺一字】教戒博综无所遗窈冥夷希防妙讵可识无思无为不饮不食仰之弥峻巍乎其若山挹之弥深湛乎其若海【缺二字】通才练识赡学多闻翰【缺一字】之工文章之美皆忘其所能也练师蕴广成之德睿宗继黄轩之明斋心虚求将倚国政侃侃然不可得而动也我皇孝思维则以道理国叶帝尧之用心宠许由之髙志故得放旷而处逍遥而逰闻练师之名者足以激厉风俗睹练师之容者足以脱落氛埃以慈为寳以善救物神以知来智以藏徃允所谓名岂仙格迹在人寰粤不可测【缺二字】道生乎无名行乎有精分而作三才播而作万物故为天下母脩之者昌背之者亡故为天下贵况絶学无忧长生久视也哉道之行也必有阶也行道之阶非山莫可故有为焉有象焉瞻于斯仰于斯若舍是居教将奚依损之又损之以至于无为门既崇不名厥功朝请大夫使持节台州诸军事守台州刺史上柱国贾公名长源有道化人有徳飬物尝谓别驾蔡钦宗等曰且道以含徳德以致美美而不颂后代何观乃相与立石纪颂以奋至道之光其词曰
　　邈彼天台嵳峩崔嵬下临沧海遥望蓬莱漫若天合呀如地开烟云路通真仙时来顾我练师于彼琼台练师练师道入微噏日安坐凌霄欲飞兴废灵观练师攸賛道无不【缺三字】轮奂窈窈茫茫通天降祥保我皇唐如山是常
　　天寳元年太岁壬午三月二日丁未弟子毗陵道士万惠超等立
　　右唐天台山桐栢观碑尚书祠部郎中崔尚撰翰林学士韩择木八分书明皇正书题额碑称司马链师居此而曰链师名承祯一名子微唐书隐逸传谓司马承祯字子防则子防非链师之名碑误书耳予昔游王屋山至阳台宫宫乃子防修仙之所中有碑上刻睿宗与子防书及送还天台诗一首传但云睿宗尝召子微问其术赐寳琴霞帔还之不云有书与诗此则传之踈脱也
　　唐朝议大夫行闻喜县令上柱国临淄县开国男于君请移置唐兴寺碑【并序】
　　殿中侍御史判职方员外郎髙阳许景先撰观道寺主僧师【缺】书
　　先万物者始道德为宗穷言象者以乾坤为大岂若道洽沙界盘古无以化其迹功包防围【缺一字】首不能纪其要前后际断众妙入于真乗色相皆空定慧生于正觉言之不极其波若之蕴乎闻喜唐兴寺者我国家草昧之所置也时櫜弓矢缔搆龙宫悬【缺】镜于方丈运寳图于罗衞将袪八难式防四禅乃于西山建斯精舍布金幽径树福【缺】衡经始险蹊人迹罕到虽三空屡説给园之众不俱【缺一字】觧常流方广之途尚阻甿俗常迷于【缺缺】聚落不闻【缺四字】使十地空有四生无拯爰初搆趾数十百年旧令因循不改其制长者居士既渴日于寳坊清信比丘徒挈瓶于缔议时县令朝议大夫东海于公名光庭即银青光禄大夫瀛州刺史东海郡公士俊之孙金紫光禄大夫中书侍郎同中书门下三品东海宪公之第五子也承五鼎之叶胄禀三辰之粹精隂德未沫亢宗有后在躬而礼义克举余力而文章见称好学多能以为入官之具清慎寡欲弥见在公之心由也四科参为一贯理必合于投刃事无遗于下韝故能变蟋蟀之风展蒲卢之化始乡退而脩里我有昌言终里退而脩家人无遗善此其操刀有裕弹琴自闲亦既底于王程将又崇于佛事为蒲之所不及理邺之所未行加以识洞真扃智融觉键伏忍于三昧悬觧于六通身若明珠淋无瑕也心犹平地能生众善且循调御时见宰官精三异之妙术敷六度之津要由是歴请天府将徙梵宫双树移坚固之林八座改耆阇之岫金山赫赫与紫殿而飞来绀宇眈眈化青楼而涌出城池故绛井邑新田士女益于康庄象马阗于里闬一一香葢悬寳缕之幢种种天花散金灯之地得未曾有闻所未闻方将洗贪欲之肠肾开盲聋之耳目纳湏弥于小芥讵是难思置海水于虚空未为希有佥以法云西蓄佛日有蔀家之昧今智炬东摧迷途昭牵复之象岂非如来灭后将有住持时夏县威神寺法师俗姓张法名忽【缺一字】其先衣冠出南阳精持律仪薰修戒行德超于四果理贯于三伊大道未行同孔子之歴聘众生有病等毉王之授手遂乗杯涷【缺一字】振锡兆亭扶聋俗于爱河诱焚如于火宅示方便品波若流亡羊于九部之津去马于三乗之际莫不争持寳葢竞觧【缺三字】耨池之栋宇为苦海之舟航起予者商繄我明宰时县丞清河张佑仁主簿农杨浩尉太原王临尉太原王铣等并瑚琏名器鸾皇劲翮才无滞用政有异声乡三老进而言曰今敦礼劝农嘉惠也树法拯人深慈也我宰君善化前古罕俦岂使浚仪丰碑空铭景行龙宫后偈独閟徽言载勒坚金永传沙界铭曰
　　佛言能浄一刹土是谓世间良福田今我庄严招提宇度脱功徳海无边犹如法云覆羣品亦如佛日在中天皆是宰官惠明德羣毗安乐离苦缘树碑纪功永不朽铢衣拂石亿万年
　　开元六年岁次戊午九月壬辰朔二日癸巳建右唐唐兴寺碑殿中侍御史许景先撰寺在山西闻喜县县令于光庭为移置之景先之文由是而作光庭之在闻喜不闻其有善政而乃汲汲为僧移寺非贤令也
　　唐实际寺故寺主懐恽奉勅赠隆阐大法师碑铭【并序】
　　昔我师因地求真众魔纷娆果到成佛龙天捧围自作镇灵山法躬靡易告灭双树示迹伦凡防言不传慧烛潜照届夫岁迈千秋时淹五浊欲海腾沸邪山纷糺于是释防东逝爰称兆应汉梦西通方崇像法或青眸接轸竞扇风或白足相趍争开佛日至欲继前贤之令轨为后进之康衢照烛重昏慈舟苦人能道斯之谓欤法师讳懐恽俗张姓南阳人也逺祖因宦播迁京兆廿一代祖安晋丞相袭爵鸿胪公髙祖融守黄门郎迁太子庶子祖英唐觧褐太常太祝袭爵天平公寻转吴王祭酒握兰奏位清陪雅列法师聪敏为其性相慈善资其风骨母常山夫人乐姓降胎之月不味羶腥载诞之辰情欣禁戒暨年登丱岁特异诸童或焚叶为香或聚沙为塔虽飞轩绣毂未尝留歩月宇香楼怡然忘返髙宗天皇大帝乗干抚运出震披图虚已求贤明敡待士总章元载梦覩法师倐降纶言逺令防辟于是临丹槛迩青蒲广献真诚特防褎讃帝乃亲授朱绂令处鳯池之荣师乃固请缁衣愿托鹦林之地奉勅于西明剃落善来忽唱恶业疑销既挂三衣俄陪四众翘勤遽积思五分而非遥精苦逾深想三祗而未逺时有亲证三昧大德善阇梨慈树森踈悲花照灼情祛【缺一字】漏拥藤井于莲台叡化无涯駈防围于寳国既闻盛烈雅缔师资祈觧脱规发菩提愿一承妙防十有余龄秘偈真乗亲防付嘱自惟薄祐师资早防想遗烈而崩心顾余恩而雨靣爰思宅兆式建坟茔遂于鳯城南神和原崇灵塔也其地前终峯之南镇后帝城之北里歌钟沸出移上界于隂门泉流激洒比连河于阳面仍于塔侧广构伽蓝莫不堂殿峥嵘逺模忉利楼台岌嶪直冩祗园神木灵草凌岁寒而独秀叶暗花明逾严霜而靡萃岂直风髙气爽声闻进道之场故亦临水面山菩萨全真之地又于寺院造大窣堵波塔周廻二百歩直上一十三级或瞻星揆务或候日裁规得天帝之芳踪有龙王之秘迹重重佛事穷鹫岭之分身种种庄严尽昆丘之异寳但以至诚多感能事冥资故能逺降宸令赍舍利计千余粒加以七珍函笥随此胜缘百寳幡花令兴供飬则天大圣皇后承九之眷命蹑三圣之休期犹尚志想金园情欣胜防或频临浄刹倾海国之名珍或屡访炎凉舍河宫之秘寳法师诫盈而散并入檀航法师业行髙【缺一字】利益繁多故得名振九重芳盈四部奉永昌元年勅徴法师为寺主于是纲纪僧徒规模释族缁门济济戒德峻而弥坚绀宇诜诜常住丰而更实犹是才称物寳道为时尊知与不知仰醍醐于句偈识与不识询法乳于波澜法师以慈诱内懐敷扬外积冀传圣防囷酬来望每讲观经贤防弥陁等经各数十遍夫我域者扇激风火婴抱结漏系诸生止无常之短期研乎事真攀不亟之虚朕若不乗佛愿力托质浄方则恐沦溺长徃清升永隔于是言论之际恳劝时众四仪之中一心专念阿弥陁佛愿乗此胜因相生浄域又以般若神呪能令速证菩提弥陁佛名亦望横超恶趣诸余妙典虽并积心台于此胜缘颇偏游智府尝诵大般若呪向盈世方又诵弥陁真偈十万余遍理复使精真厥想念虽微而必就二三子行功唐捐而靡得岂直诸佛现前神人捧锡而已矣师为诸重担摄尔羣生举洪灼于耶山掉寳航于见海悲夫娑婆国中人多弊恶虽复珍台寳界因胜侣而归心至欲逸翥遐征借良縁而克进敢慿此义爰发诚心于是广劝有缘奉为九重万乗四生六趣造浄土堂一所莫不虬栋凌虚虹梁架逈丹楹赩日青璅延风无春而反井舒花不瞑而重檐积雾于是神螭戾止逺镇琼阶寳鳯来仪还陪桂户雕甍尽拱之异穷造化之规模圆珰方镜之竒极人天之巧妙又于堂内造阿弥陁佛及观音势至又造织成像并余功德并相好竒特顔容湛粹山豪演妙若照三千海目摛华如观百亿或因缯命采有慈氏之全身或散扎驰芳得优填之逸思何独如来自在疑降上界之魔故亦菩萨熈怡似救下方之苦夫以宅生者心心劳则生防栖神者志志扰则神亡然菩萨以济物捐躯上善以遗形徇节法师情存拯救式奉殷繁汲引虽曰忘懐形质焉能靡累于是忽婴风瘵病与时侵灵药弗痊肧器俄逝岂夫八林齐白我佛称于寂灭梁木其壊吾师等于死生以大足元年十月廿二日神迁春秋六十有二临终之际正念无亏顔色怡悦似有瞻瞩北首面西奄然而化悲夫烈烈岁隂苍苍天色干兮何负殱我惟良业也何孤防兹贤哲岂直悲盈四部嗟鹿苑之荒凉抑亦哀悼两宫痛蜂台之閴寂犹俯廻天睠载纡仙豪逺降恩波爰加制赠奉神龙元年勅实际寺主懐恽示居三界逺离六尘等心境于虚空混荣枯于物我栋梁绀宇领袖缁徒包杖锡之规模蹑乗桮之懿躅虽已归寂灭无待于裦扬然宠洽友于无忘于缛礼可赠隆阐大法师主者施行上人以至德聿修良因累着故得天降成烈用讃芳规追逺慎终生荣死赠足可光辉浄刹歴尘芥而长存旌贲门共河山而永久弟子大温国寺主思庄等并攀号积虑哀慕居懐嗟覆防而无时仰音顔而靡日犹恐居诸易逺淑善湮沉敬想清徽勒兹琰词曰
　　娑婆种觉贤刼能人三祗殄妄五分祈真即相离相非身是身犹施慧栰广济迷津【其一】十方化备双林灭度三界空虚四生哀慕正教既隐微言遽斁式启先哲用资后悟【其二】芳猷广被至烈弥殷青眸演圣白足呈真逺蒭芥遐宣墨尘门不絶代有其人【其三】猗欤令德逺嗣前英声髙四部誉重三明慈周有识智契无生法云叶落道树滋荣【其四】岂图宿殃师资遽亡干兮何负殱我惟良徒嗟授几空念传香非夫胜縁孰答恩光【其五】邈矣坰野慈顔圹侧敬发诚心爰慿浄域真容湛粹楼台岿嶷希此善根逺酬明徳【其六】
　　天寳二年岁次癸未十二月丙寅朔十一日丙子建右唐实际寺主懐恽碑无书撰人姓名观碑中有弟子思庄敬想清徽勒兹琰之语则碑乃恽之徒所撰碑称恽能诵般若神呪际遇髙宗武后两朝可谓缁流之出色者而其老也乃患恶疾以死朝廷复赠之曰隆阐法师然则其法果安在哉














　　金薤琳琅卷十五
　　钦定四库全书
　　金薤琳琅卷十六
　　明　都穆　撰
　　唐开府仪同三司行尚书右丞相上柱国赠太尉广平文贞公宋公神道碑铭【并序】
　　金紫光禄大夫行抚州刺史上柱国鲁郡开国公顔真卿撰并书
　　于戯逆鳞劘上匡救之义深守死不回臣人之致极况乎文缺风雅道济生灵建一阳而天下倚平含九德而三光式序超无友而独立者其唯广平公乎公讳璟字缺邢州南和人其先出于殷王元子七代祖弁魏吏部尚书袭列人子祖钦道北齐黄门侍郎并事迹崇髙各见本传髙祖元节定州田曹曾祖峻大理丞祖务本皇栎阳令父抚衞州司户赠户部尚书自田曹至于尚书皆实浮于名而位不充量事见许公蘓颋所撰神道碑公七岁能属文一遍诵服鸟赋丁尚书府君忧水浆絶口者五日八九岁时尝梦大鸟啣书吐公口中而咽之遂乗而直上倐忽惊寤犹若下在胸间自后藻思日新襟灵益爽年十六【缺二字】读易旷时不精公迟而览之自亥及寅精义必究明年进士髙第补上党尉转王屋主簿相国蘓味道为侍御史出使精择判官奏公为介公作长松篇以自兴梅花赋以激时蘓深赏叹之曰真王佐才也转合宫尉长寿三年从调判入髙等有司特闻天后亲问所欲公以代为唐臣不求荣达诡奏云家本山东愿得魏之一吏遂手诏授录事参军拜舞趍出异而召还又手诏拜监察御史里行寻丁齐国太夫人忧服阕筑室反耕志图不起俄而即真迁殿中侍御史同列有博于台中者将责名品而黜之博者惶恐自匿翌日公独正辞引过天后悦而释之迁天官贠外郎鳯阁舍人御史中丞乃谓所亲曰吾比欲优游乡里不图要近骤至于斯其敢废所軄乎乃悉心纳忠无所回避时张易之昌宗兄弟席宠脇权天下侧目公危冠入奏奋不顾身天后失色苍黄欲起公扣头流血誓以死争拾遗李邕奏曰陛下坐则天下安起则天下危内史令出公曰天顔咫尺亲奉德音不劳宰臣擅宣王命词气慷慨天后震悚遂俱摄诣台廷立切责二竖股栗气索不敢仰视自朝至于日昃勅使驰赦之公不得已而罢又令诣公谢罪公拒之后有惨恤二竖来吊公辞曰贵近不宜与执政通问假满朝士慰公二竖又欲序进公举板迎揖之不得成礼而去神龙之兴复也公实佐竒谋及当畴庸让而不受曰清宫问罪事【缺】五皇祀忧【缺二字】功归明主非曰逃赏谁敢贪天俄拜朝散大夫吏部侍郎兼谏议大夫迁黄门侍郎尝遇梁王武三思于朝三思方欲言事公正色谓之曰当今复子明辟王宜以侯就第何得上干朝政三思慙惧而退请急累月俄而兼摄尚书左丞中宗将幸西京深虞北鄙乃兼检校并州大都督府长史又改兼贝州刺史与数人同辞三思独揖公住公顾谓之曰诸人已出不可独留遂揖之而去属年谷不登国租罢入三思食邑公悉蠲之既屡挫其锋亦处之自若俄而真拜转杭州又迁相州又为洛州长史唐隆初拜吏部尚书同中书门下三品粤五日兼右庶子寻加银青光禄大夫宗之在储闱镇国太平长公主潜谋废立尝于光范门内坐歩檐中讽宰相以此防诸相失色莫敢先言公盛色诘之曰春宫有大功主安得异议遂奏妇人干政恐生祸阶请不令朝谒俄而男又纵横公奏之繇是贬楚州刺史主亦竟以凶终无何复拜银青歴魏兖冀三州兼河北按察使寻迁幽州都督兼御史大夫复为魏州入为国子祭酒东都留守开元二年拜御史大夫兼京兆尹贬睦州刺史转广州都督充按察经畧讨击使又兼御史大夫特许便宜从事前是首领桀骜多据洞不賔公之下车无敢不畏彼之风俗【缺一字】趍苟蕳茆茨竹櫋比屋鳞次火灾岁起煨烬无余公教之度材变以陶旊千甍齐翼万堵皆兴于今頼焉燕国公张説尝为碑颂无何使中官杨思朂召公公拜恩而就马便行在路竟不交一言思朂以缺军贵达泣辞诉帝帝嗟叹久之拜刑部尚书四年迁吏部兼黄门监监脩国史五年复兼侍中明年驾达东都至三崤驰道隘稽车骑不得前河南尹李朝隐知顿使中丞王怡并坐当降黜公奏曰若致罪二臣将来必受其弊遂命公舍之曰陛下责之以臣言免之是过归于上恩由于下臣请使且待罪然后俾其复軄遂嘉而从之宗尝命公名诸皇子及公主邑号既而又令各定一美名公奏称七子均飬鸤鸠之德锡以名号不宜有殊若母宠子异恐非正家之道王化所宜宗悦而从之八年拜开府仪同三司进爵广平郡开国公策勲上柱国狂竖权梁山构逆长安有司深探其狱公按覆如京兆司录李如璧等百余家皆以借宅假器悉当连坐公以婚姻假借天下大同至于京城其例尤众知情即是同反无罪不合论辜凶渠之外一切原免天下欣服焉中书令河东公张公杰出将明之材独运庙堂之上镜机朝澈见事风生求公规模悉阅堂案每至危言谠议执正守中未尝不废卷失声汗流洽背其为通贤所服也如此十三年驾幸东都以公为西京留守公极言得失无有所隐宗感悦制曰所奏之言置诸座右出入观省以诫终身因赐防物二百疋明年又兼吏部十七年拜尚书右丞相雅善戯谑不常矜庄与故【缺二字】尚书王晙为莫逆之友晚而弥笃凡所诙谐人辄防取端五日防赐钟乳命医归链或以为上药殊异不宜委之公曰推诚求信犹惧弗应猜以待人信其可得闻者慙退廿一年抗疏告老至于再三手诏优遂特给全禄赐绢五百匹还东京公以为大臣归休不宜闗通人事遂杜絶賔客其年驾幸洛阳公迎拜道左宗亲驻龙跸使荣王婉劳问者数四自后中使徃来赏赉不絶方崇乞言之典以极师臣之敬廿五年仲冬月十有九日寝疾薨于东都明教里第享年七十五天下失声宗震悼追赠太尉谥曰文贞公赙物米粟常数有加丧葬官供仍诏河南少尹崔释之充监防使夫人齐国夫人博陵崔氏沧州长史艺之女淑慎严整髙明柔克训诸子而慈且有威佐丞相而德无违者门内之理一以见咨蹑公而殁允终偕老呜呼公有七子复同州司功先公而卒升尚书郎太仆少卿尚汉东太守浑职方郎中谏议大夫御史中丞东京畿采访使太子左谕德恕都官郎中延太原少尹华判入高等登封尉尉氏令衡右散骑常侍兼御史中丞河西节度行军司马或肃或文或哲或乂克笃前烈以休令闻以戊寅五月廿九日防奉遗约归葬公于沙河县太尉乡丞相原之先茔夫人合而祔焉礼也惟公间气降神应期杰出生知礼度天纵才明玊立殿天子之邦介然秉大臣之节震电慿怒谠言而不有厥躬鼎镬沸前临事而义形乎色蠢廸检柙难常情之所易志深直谅易古人之所难外其身而富贵不离行其道而死生弗替非夫合一之德格于皇天不二之心形于造次则何以有是乎允所谓振古之元皇王之威寳者矣且夫公之德烈充塞寰防公之谋猷着明日月大歴五年冬十二月孙俨惧遗盛美不逺求防以真卿天禄校文叨太仆之下列宪台执简承谕德之深知虽青史传信实录已编于方册而丰碑勒铭表墓愿备于论譔谨慿吏部员外郎卢僎所上行状畧陈万一多恨阙遗其辞曰
　　天命鸟降而生商汤孙之绪微子分疆词招正则尉翼文皇吏部黄门纷纶耿光忠贤世出信史相望笃生丞相祚我有唐文明纯嘏毅烈坚刚恒衞间气星辰降芒嶷然山立铿尔金锵忠孝之盛人伦纪纲垂髫能文梦鸟发祥通昔究易冲龄擅场胜冠结绶歴政洋洋乃尉合宫贰轺琅琅赋嗤梅艳篇美松长蘓公嗟称才必佐王满岁从调试言髙骧登闻黼扆骤列绣裳簉迹天官如珪如璋司言鳯阁纶綍煌煌乃作中丞威棱莫当志除凶狡廷劾二张天后愕眙百寮震惶公独凛然出身激昻义形顔色精贯穹苍皇室中兴嘉谋克彰功成牢让事轶屠羊贰軄选曹谏议是匡载清流品屡奏封章乃侍闱时维夕郎悉心糺正庶绩咸康三思睢盱席宠干常惎之就第慙惧靡亢左曹摄辖大卤于襄兼刺贝丘朋辞鴈行三思揖语公独循墙处之不怍转斾于杭既还邺城遂尹洛阳乃作冡宰訏谟庙堂俄兼宫相亟绾银黄宗登储镇国是遑潜谋废立謡诼相翔厥男挠政累奏愆殃聿临楚邦荐察冀方总督幽蓟翻飞国庠亚相烈烈尹京趪趪旋临建德歘莅南荒俚师咸蔇茅是攘张公颂德隽永甘棠所忠来召拜命即装路无交言帝用式臧载司刑吏八座抑扬兼监黄枢钧轴是将匪躬謇謇终始洸洸乃拜仪同允厘保障河东阅故汗洽如浆狂竖犯闗凶渠既戕命公覆狱咸脱死亡乃陟右揆右揆泱泱每谑王君岂常矜庄悬车告老庶保康强方崇馈酳孤映缣缃天不憗遗萎哲壊梁一人震悼九有凄凉市既罢贾舂仍絶粮乃赠太尉饰终礼滂返葬沙河羽仪央央阖朝倾祖河尹护防生荣死哀行路感伤令人孺慕攀泣煌煌髙坟崔嵬钜鹿剧旁森稍宰树缭绕连冈于嗟广平宅此不旸孝孙翼翼论譔靡忘丰碑碣竪万古訾相
　　大歴七年岁次壬子九月二十五日孙俨追建唐故太尉文贞宋公神道碑侧记
　　初公任监察御史持服于沙河县属突厥宼赵定州河朔凶惧邢州刺史黄文轨投艰于公公以父母之邦金革无避及贼至城下公为晓陈祸福其徒有素闻公威名者乃相率而去之开元末安西都护赵含章冐于货贿多以金帛赂遗朝廷之士九品以上悉皆有名其后节度范阳事方发觉有司具以上闻宗切责名品将加黜削公一无所受乃进谏焉宗纳之遂御花萼楼一切释放举朝皆谢公衣冠俨然独立不拜翌日入奏宗谓公曰古人以清白遗子孙乃卿一人而已公曰含章之贿偶不至臣门非不受也宗深加叹之前碑阙焉故畧述于此公第三子浑之为中丞也方欲陈乞御制碑颂未果而中受谴谪旋羯胡作乱事竟不成真卿时忝监察殿中为中丞属吏故公孙俨泣请真卿论譔之昭义军节度观察使尚书左仆射兼御史大夫平阳郡王薛公曰嵩以文武忠义之姿为国保障上慕公之德业叹尚无穷次嘉俨之恳诚崇竖莫致廼命屯田郎中权邢州刺史封演购他山之石曵以百牛僝刻字之工成乎半岁磨砻既毕建立斯崇逺近嗟称古今荣观虽大贤为德树善庸限于存亡而小子何知附骥托迹于阶序真卿刺湖州之日因成文请俨刻其侧而志之未及雕镌而第六子衡因谪居沙州防佐戎幕河陇失守介于吐蕃以功累拜工部郎中兼御史河西节度行军司马与节度周鼎保守炖煌仅十余岁遂有中丞常侍之拜恩命未达而吐蕃围城兵尽矢穷为贼所陥吐蕃素闻太尉名德曰唐天子我之舅也衡之父舅贤相也落魄于此岂可留乎遂赠以驼马送还于朝大歴十二年十一月以二百骑尽室护归士君子伟之乃古来所无也上欲特加超奬且命待之于侧门十三年春三月吏部尚书顔真卿记
　　宋公神道碑独完好惟碑侧记缺八字碑去官道二里余世罕知者以故久不显于世致君因谒墓下始得之且叹旧史不载新书阙遗乃刻顔公体大书字画别刻于石庶久其传邢惟襄国旧都丘塜累然类皆堙灭于无闻独公之墓髙不逾丈丰碑尚存岂特忠义足以垂名于不朽世亦以顔鲁公之贤而此碑尢为可贵也墓之东有碑【缺二字】之祖赠邢州刺史为居民斧而剥之所谓侧门是也自衡之后子孙无显宦于唐今有编户者犹收公诰官置墓田俾耕以守诰为前政取去莫知所在大宋崇宁二年七月一日编脩国朝会要所检阅文字范致君记
　　右唐宋文贞公碑并碑侧记皆顔鲁公撰并书文贞墓在【缺二字】之沙河县碑久埋没土中近予友方思道作县出之重树于墓以搨本见示金石录谓碑与新史不同者二事又谓碑侧记载文贞逸事甚详而新旧史皆无之予家藏鲁公文集中有此碑因得比较以补石本之缺但其文时有小异如集本云建一言而天下倚平碑一言作一阳集本云曾祖俊碑作峻集本云尝梦大鸟啣书吐公口中公吞之碑作大鸟啣书吐公口中而咽之集本云欲优游自免碑自免作乡里集本云左右震竦碑左右作天后集本云勅使驰救之碑救作赦集本云与执法通同碑作与执政通问集本云宗将幸西蜀碑作中宗将幸西京集本云公盛气诘之碑气作色集本云东宫有大功宗庙社稷主也安得异议碑作春宫有大功主安得异议集本云驾幸洛阳碑作驾达东都集本云驰道险隘行不得前碑作驰道隘稽车骑不得前集本云以臣免之碑臣字下有言字集本云母宠子爱碑作母宠子异集本云勅公按覆碑无勅字集本云置之座右碑之作诸集本云仲冬十九日碑作十有九日集本云丧塟官供碑丧塟作器塟集本云戊寅岁五月碑无岁字集本云叨太仆之下烈碑烈作列集本云义形言色碑言作顔集本云既迁邺城碑迁作还集本云汗洽流浆碑流作如其不同者又如此此则赵氏之所未及也










　　金薤琳琅卷十六
　　钦定四库全书
　　金薤琳琅卷十七
　　明　都穆　撰
　　游济渎记
　　吏部侍郎达奚珣文
　　监门衞兵曹参军薛希昌书
　　轵县南北数十里济水出焉稽乎旧章可得而道自河浮录甲帝命夷防甽浍而正乾纲铲陵峦而通委输所谓四渎资我而成彼贰水者或在幽僻逺而貌竒伊何足贵岂与夫体清淳之气据函夏之中平地开源分空正录表里皆浄似若非深舟檝既加乃知无底冲和自抱斯君子之量欤从此而东截河通汶不以险阻【阙一字】其势不以清浊汨其流终能独运长波滔滔入海沉潜刚克斯君子之量欤意者洞幽明贯天壤包荒万类出入无间形与化游复归于道不然何其异也虽金火交作变通殊制而浮沉之事亦无舍旃国家南正司天北正司地以为百神授职则隂阳无错缪之灾羣望聿脩水土得平均之序钦若稽古道岂虚行閟宫有洫象设如在流目一望森森动人觉毛髪之间风飚四起然后以诸侯之礼礼而禩之至于下人日用苹藻吉凶悔吝则以情言且神道无方岂存于此而物类相召或有慿焉防溜潜通动植兹液髙树直上百尺无枝虚篁下清四时一色意隔人世空闻鸟声阳浦先春草心方变危岸犹冷苔生未秾红晶落而天下隂青霭凝而众山暮留赏无厌归情坐忘中途载懐歴歴在眼庶记豪翰光昭厥美云
　　右游济渎记唐吏部侍郎达奚珣譔兵曹参军薛希昌八分书济渎在今河南济源县西三里岁癸酉仲冬予亦尝获游渎有祠以祀大济之神其殿北复有北海神殿北海之前有池周七百歩其西一池周与之等而中通焉即济水所聚盖其源自王屋山天坛之颠伏流百里至此复见东南合流至温县歴虢公台入于河禹贡所谓沇水东流为济是也东池俗传间能出物以应人之求然率始于三月至四月望而止余月则否葢春夏之交泉脉腾沸而济尤劲疾物随沸而上人或不取须臾复沉予之游也黙祷于神愿出物以彰灵异道士云隆寒水泉不动物不能上予笑曰岂有灵神而畏寒者乎尔姑为我祷久之物竟不能出道士之言始信而世俗所云皆诞妄也唐济渎庙北海坛新置祭器沉币双舫杂物之铭【幷序】
　　朝散大夫行河南府济源县令张洗字濯缨譔
　　有唐六业海内晏然偃革【缺二字】崇乎祀典封兹渎为清源公建祀于泉之初源也置渎令一员祝史一人斋郎六人执鱼钥备洒扫其北海封为广泽王立坛附于水之滨矣天子以迎冬之日命成周内史奉祝文宿斋毳冕七旒五章剑履玉佩为之初献县尹加绣冕六旒三章剑履玉佩为之亚献邑丞冕加五旒无章亦剑履玉佩为之终献用三牲之享邦之大事先在祀乎濯缨不才谬领兹邑下车入庙每事皆问主者有云爼豆素阙弊难悉数其尤者有五北海望坛临事垒土杇墁一岁而费数金为劳之甚其弊一也二所祭器凡百有二十二事至时请于上寮转毂入洛去来三百余里仍以税缗酬之积有岁时不知穷极其弊二也沉币双舫又以车取池河渡口之舟徃返之劳结防之饰其弊三也两坛位席百领有余户至诛求为扰非洁其弊四也牀榻乃至匕箸用之类门到敛索事终存亡大半其弊五也既革前弊辄为之铭铭曰
　　寤寐求思如神有知大风离披壊木于斯人吏惊驰念兹悟兹【前年夏及今年春大风壊楸槐数株因用此材而为祭器兼沉币之舫也】为余有意庙中无备沉币双舫二坛祭器子来悦使所借皆遂观者阗閴事无阙焉刻之于石以待后贤是时也贞元十有三年
　　右唐济渎北海坛器物铭济源县令张洗撰欧阳公谓洗之所记乃开元时事州县祠庙置斋郎六人官不胜其滥又谓史家不能详载惟于碑刻见之按碑作于贞元十三年欧阳公误以贞元为开元且碑载庙有令一人祝史一人则其官固不止于斋郎考之唐书百官志五岳四渎令各一人主掌祀事此外又有祝史各三人斋郎各十三人则官之滥又不止如欧阳公所书而史家亦未尝不详载也但与碑有不同耳
　　唐姜嫄公刘新庙碑
　　大中大夫行中书舍人上轻车都尉赐紫金鱼袋髙郢撰
　　节度廵官将仕郎试大理评事张谊书
　　姜嫄者炎帝之后有邰氏之女姓姜字嫄帝喾之元妃后稷之母也公刘者后稷之曾孙周文王之十代祖也姜嫄尝出游见巨迹而履之载震载夙时维后稷以居然生子心所不康初寘之隘巷再寘之平林三寘之寒氷皆有以全度者既而收之遂名之弃生有赫灵之异长有躬稼之勤法施于人以济粒食尧乃命为农师而封诸邰农师实后稷也古初造物首出羣理事必出之本言必天地之际当虞舜之时称禹平水土契布五教稷播百糓咎繇明五刑地平天成万代永赖舜以奋庸命禹禹让于稷臮咎繇及以元后命禹禹独让于咎繇曰朕德罔克人不依咎繇迈种德德乃降黎人懐之兹大禹所以言天意永命之所归【缺一字】夏有天下载祀四百禹之祚也商有天下载祀六百契之祚也周有天下载祀八百后稷之祚也自时厥后百王浇季而咎繇【缺一字】积累在天天祚永归有所底止乃以无疆之歴命我圣唐盛德大业与天地凖追视三代犹指掌矣昔者周【缺一字】文武之烈本于后稷后稷之生本于姜嫄故诗曰厥初生人时维姜嫄后稷之子曰不窋失官而奔于戎狄不窋之孙曰公刘【缺二字】于豳居以平西戎以笃前烈故诗曰笃公刘于邠斯馆是知姜嫄有德于周公刘有德于豳先贤所出立祠旧矣我国家称秩元祀咸秩无文山川鬼神亦莫不宁而姜嫄公刘之庙旧制卑陋湫隘在市非所以崇明祀敬鬼神也贞元四年【缺二字】邠宁节度观察使检校刑部尚书兼御史大夫朗宁郡王张公献甫戎丑是膺授钺而至肃肃王命维公将之烈烈【缺四字】成之略地千里亭障严于外启行一战弓矢櫜于内卒乗睦而知礼风俗康而狎野覩此二庙独为匪安公曰嘻精洁莫重于明神喧【缺一字】甚于市防奈何杂处乎夫小人者知鼔舞之事神而不知防狎之慢神知事神之求祐而不知慢神之贾祸茂草一去遗尘万祀【缺一字】而无知则已若曰有知而喧嚣凟易之俾中夫札瘥夭昏之患者得非长吏慈惠之不足耶乃以不忍人之心行不忍人之政且为【缺二字】既而卜迁粤以贞元六年十一月九日作新庙于南郭焉地则郊野之间左水右山有清谧之胜材则楙迁之至上栋下宇非徴敛之【缺一字】则农务之隟量功命日无妨夺之弊移嘉禾而树之考良辰而落之神于是严威而蠲乎所处人于是祗惕而逺乎所渎是惠人于无过之地而宁神于不怒之境仁为己任不亦厚乎夫神聪明正直者也唯忠肃恭懿乃能承之顺此而祭不必多品故虽涧谿之毛潢污之水而君子率是四德陈于二簋行之以礼奉之以慤洁之以斋达之以和则神可得而事焉祐可得而致焉夫子曰丘祷久矣抑为尚书张公以文武之宪纯一之良知无不为忠也正色帅下肃也执事有恪恭也择善而从懿也自先幽州大夫以来一门四人【缺三字】方继踵勲绩为时心膂所资非他忠肃恭懿而已用能承天之宠获神之劳以屏王室以扬家声也冝哉祠成三岁矣而铭记尚阙将恐寖逺失其所由乃陈梗槩爰此刋刻辞曰
　　何贤乎姜嫄曰克生后稷何贤乎后稷曰克降农殖后稷之道至今赖之姜嫄之德如何勿思何贤乎公刘曰肇宅豳土何【缺一字】豳土曰平戎之所乃今乃古有庙有宇宇亦既卑庙亦既摧阛阓朝合嚻尘暮开蚩蚩羣甿屑屑徘徊凟礼非敬犯神有灾朗宁戾止理化咸集财丰众和暴禁兵戢惟此墙屋公私必葺矧伊明祠风雨所及是度是筑乃迁乃立奉我皇德达于有神扬神之威静乎虏尘亦惟正直克賛忠纯勒铭兹庭永示邑人节度判官殿中侍御史韦丹建立处士张琯篆额右唐姜嫄公刘新庙碑中书舍人髙郢撰试大理评事张谊行书庙在今邠州城南唐邠宁节度观察使张献甫所迁故当时称曰新庙而髙郢为文予昔以尚书郎出使宁夏道邠谒庙其后稍上有履迹平【尔雅大野曰平俗作坪非】乃姜嫄履巨人迹所在予为大书履迹平三字俾州官刻寘庙侧葢州人但知有庙而少知乎此故表而出之
　　唐伯夷叔齐二公碑【并序】
　　安定梁升卿纂文及书
　　二公讳伯夷叔齐昔有殷时辽东孤竹君之子也自歴载所记有国以来事之善者莫先于让是故君老于位命立叔齐齐固辞以请伯伯固请以不嗣遂相与义退遯逃西周当是时也帝殷不臧用错天纪人弃莫保以戴于周周武王秉白髦杖黄钺经纶所以拨乱威畧所以【缺】罚雷震万国风行六师二公于时推忠臣之诚明死君之节伏车而谏慷慨沥血且夫大运不以峕旷达节不以义距黔首焉得以厌毒鬼神焉得以无主于是讨罪于商为天下王二公以立志真也检身操也建侯戡难不可以阙也以臣伐君不可以训也相于国莫非其土异于事不食其粟乃西上首阳之山歌采薇而死葢天下义感之始也及孔子生东周之季演中兴法游夏之徒皆诲纳于教未尝叙仁人烈士不先于二公者焉谓不辱其身不降其志矣若乃纷纶茂德载在策府则太伯之道子臧之仁也上思附义退曰能贤则宋穆之言延陵之行也道无不贵志不苟合则许由之尚伯成之髙也虑必中清废能中权则虞仲之居夷佚之放也声垂事载功存业广则范蠡之去鲁连之辞也此数公者至于黜荣保让亦为盛矣兼之固君臣之分以爱其节则曷可以同议也所谓继之者忠矣杖之者义矣施之者诚矣用之者确矣昭矣至矣韪矣允矣上古无以加百代为之宪越大梁岁行于是邦遇县宰太原王公惠工训农劝学敬教羣业顿以繄赖四方咨于作则邑临末周人悦有化以为二公庙德不祀实甚惧焉复何以图不朽示来者而已遂因简力考余时经始是资敦崇旧规厥构棘翼自公尸之然则表前载扬懿烈使骏光熊熊彰纪事也以吾学乎旧史氏请骘其文固不佞乃作铭曰
　　大道混混或险夷兮殷实荒德莫业于主人神疑兮帝用克商大运期兮天下争利而独犇义贞名垂兮神农虞夏氏已没曷所惟兮斵石千秋闻风规兮黄钺不降志
　　开元十有三年惟一月既望刋立衞鸖赵礼范谦刋















　　金薤琳琅卷十七
<史部,目录类,金石之属,金薤琳琅>
　　钦定四库全书
　　金薤琳琅卷十八
　　明　都穆　撰
　　孔子庙堂碑
　　太子中舍人行著作郎臣虞世南奉勅撰并书司徒并州牧太子左千【阙一字】率兼检校安北大都防相王旦书碑额
　　防臣属书东观预闻前史若乃知几其神惟睿作圣妙之境希夷不测然则三五迭兴典坟斯着神【阙一字】圣迹可得言焉自肇立书契初分爻象委裘垂拱之风革夏翦【阙五字】质文殊致进让罕同靡不拜洛观河膺符受命名居域中之大手握天下之图象雷电【阙二字】威刑法阳春而流惠泽然后化渐八方令行四海未有偃息乡【阙六字】预帝王之录逺迹【阙一字】史之俦而德侔覆载明兼日月道艺微而复显礼乐弛而更张穷理尽性光前絶后垂范百王遗风于万代猗欤伟欤若斯之盛者夫子膺【阙二字】之精踵千年之圣固天纵以挺质禀生德而降灵载诞空桑自摽河海之状才胜逄掖克秀尧禹之姿知防知彰可久可大为而不宰合天道于无言感而遂通显至仁于藏用祖述先圣宪章徃哲夫其道也固以孕育陶钧包含造化岂直席卷八代并吞九丘而已哉虽亚圣邻几之智仰之而弥逺亡吴霸越之辩谈之而不及于时天歴浸微地维将絶周室大壊鲁道日衰永叹时囏实思濡足遂廼降迹中都俯临司冦道超三代止乎季孟之间羞论五伯终从大夫之后固知栖遑弗已志在于求仁危逊从时义存于拯溺方且重反淳风一匡末运是以载贽以适诸侯懐寳而游列国览不极应物如响辩飞于石函验集隼于金椟触舟既晓专车能对识罔象之在川明商羊之兴雨知来藏徃一以贯之但否泰有期达人所以知命卷舒惟道明哲所以周身牖里幽忧方显姬文之德夏台羁绁弗累商王之武陈蔡为幸斯之谓欤于是自衞反鲁删书定乐賛易道以测精微脩春秋以正褒贬故能使紫防降光丹书表瑞济济焉洋洋焉充宇宙而洽幽明动风云而润江海斯皆纪乎竹素悬诸日月既而仁兽非时鸣鸟弗至哲人云逝峻岳已隤尚使泗水却流波澜不息鲁堂余响丝竹犹传非夫体道穷神至灵知化其孰能与于此乎自时厥后遗芳无絶法被区中道济天下及金册斯误玉弩载惊孔教已焚秦宗亦坠汉之元始永言前烈襃成爰建用光祀典魏之黄初式遵古训宗圣疏爵允辑旧章金行水德亦存斯义而晦明匪一屯亨递有筐筥苹蘩与时升降灵宇虚庙随道废兴炎精失御蜂飞猬起羽檄交驰经籍道息屋壁无藏书之所阶基絶函丈之容五礼六乐翦焉煨烬重至教允属圣期大唐运膺九五基超七百赫矣王猷烝哉景命鸿名盛烈无得称焉皇帝钦明睿哲参天两地廼圣廼神允文允武经纶云始时惟龙战爰整戎衣用扶兴【阙一字】神谋不测妙筭无遗济艰难平壹区宇纳苍生于仁寿致君道于尧舜职兼三相位总六戎珪乗石之尊朱戸渠门之锡礼优徃代事逾恒典于是在三睠命【阙四字】充隆帝道丕承鸿业明玉镜以式九围席萝图而御六辩寅奉上肃恭清庙宵衣昃食视膳之礼无方一日万几问安之诚弥笃孝治要道于斯为大故能使地平天成风淳俗厚日月所照无思不服憬【阙一字】獯戎为患自古周道再兴仅得中筭汉图方逺才闻下册徒勤六月之战侵轶无懕空尽贰师之兵慿凌滋甚皇威所被犂兴睠纳空山尽漠归命阙庭充仞藁街填委外廐开辟已来未之有也灵台偃伯玉闗虚侯江海无波燧息警非烟浮汉荣光幕河楛矢东归白环西入犹且兢懐【阙二字】驭朽纳隍卑宫菲食防徭薄赋斵雕反朴抵璧藏金革舄垂风绨衣表化歴选列辟旁求遂古克已思治曾何等级于是眇属圣谟凝心大道以为括羽成器必在胶雍道德润身皆资学校矧廼入升妙义析理微言厉以四科明其七教懿德髙风垂衮斯逺而栋字弗修宗祧莫嗣用纡听览爰发丝纶武德九年十二月廿九日有诏立隋故绍圣侯孔嗣哲子德伦为襃圣侯乃命经营惟新旧趾万雉斯建百堵皆兴揆日占星式规大壮鳯甍鶱其特起龙桷俨以临空霞入绮寮日晖丹槛窅窅崇邃悠悠虚白【阙二字】写状妙絶人功象设已陈肃焉如在握文履度复见仪形鳯跱龙蹲犹临咫尺莞尔防笑若听武城之怡然动色似闻箫韶之响襜襜盛服既覩仲由侃侃礼容仍观卫赐不疾而速神其何逺至于仲春令序时和景淑皎洁璧池圆流若镜青防槐市总翠成帷清涤酒致敬于兹日合舞释菜无絶于终古皇上以几览余暇遍该羣籍乃制金镜述一篇永垂鉴戒极圣人之用心大训之防防妙道天文焕乎毕备副君膺上嗣之尊体元良之德降情儒术游心经艺楚诗盛于六义沛易明于九师多士伏膺名儒接武四海之内靡然成俗懐经鼓箧摄齐趋奥并镜云披俱餐泉涌素丝既染白玉已雕资覆匮以成山涓流而为海大矣哉然后知达学之为贵而道之由人也国子祭酒杨师道等偃风于圣世闻至道于先师仰彼髙山愿宣盛德昔者楚国先贤尚传风范荆州文学犹镌歌颂况帝京赤县之中天街黄道之侧聿兴壮观用崇明祀宣文教于六学阐皇风于千载安可不賛述徽猷被之雕篆乃抗表陈奏请勒贞碑爰命庸虚式扬茂实敢陈舞咏廼作铭云
　　景纬垂象川岳成形挺生圣德寔禀英灵神凝气秀月角珠庭探索隐穷几洞防述作爰备邱坟咸纪表正十伦章明四始系纉羲易书因鲁史懿此素王邈焉髙轨三川削弱六国从衡鹑首兵利龙文鼎防天垂伏鼈海跃长鲸觧黻去佩书烬儒坑纂尧中叶追尊大圣乃建襃城膺兹显命当涂创业亦崇师敬胙土锡圭礼容斯盛有晋崩离维倾柱折礼亡学废风頽雅缺戎夏交驰星分地裂苹藻莫奠山河已絶随风不竞玊沦亡樽爼弗习干戈载扬露霑阙里麦秀邹乡修文继絶期之会昌大唐抚运率繇王道赫赫功茫茫天造奄有神器光临大寳比踪连陆追风炎昊于铄元后膺图拨乱天地合德人神攸賛麟鳯为寳光华在旦继圣崇儒载脩轮奂义堂敞经肆纡萦重栾雾宿洞戸风清云开春牖日隐南荣铿耾钟律蠲洁斋明容范既备德音无斁肃肃升堂兟兟让席猎缨访道横经请益帝德儒风永宣金石
　　推诚奉义翊戴功臣永兴军节度管内观察处置等使特进检校太师兼中书令行京兆尹上柱国琅邪郡开国公食邑四千五百戸食实封一千三百戸王彦超再建　安祚刻字
　　右唐孔子庙堂碑虞世南撰并正书在今陕西西安府学乃宋王彦超翻本字之缺者凡一百七十有九予家藏旧搨唐刻因参校以足其文尝记在京师时见世南真迹谓以此文石本进呈太宗特赐王羲之黄银印一颗则世南之书贵重于当时者固已如此但世之人不见真迹故鲜有知是説者
　　破邪论序
　　太子中书舍人吴郡虞世南撰并书
　　若夫神妙无方非筹筭能测至理凝【阙一字】岂防准所知寔乃常道无言有着斯絶安可慿诸天纵窥其窅冥者乎至如五门六度之源半字一乗之教九流百氏之目三洞四检之文苟可以经纬阐其图讵可以心力到其境者英猷茂实代有人焉法师俗姓陈頴川人晋司空羣之后自梁及陈世传缨冕爰祖廼伯累业儒宗法师少学三论名闻朝野长该众典声振殊俗威仪肃穆介节淹通留连清发擿防隐比地方春藏用显仁之量如愚若讷外闇内明之巧固能智同测海道亚弥天岂止操类山涛神侔庾亮而已其文情乃典而不野丽而有则犹八音之并奏等五色以相宣道行则纳正见于三空拯羣生于八苦既学博而心下亦守卑而调髙实释种之梁栋生人之羽仪者矣加以赈乏扶危先人后已重风光之拂照林牖爱山水之负带烟霞愿力是融晦迹肥遁以隋开皇之末隐于青溪山之鬼峪洞焉逈构岩崖【阙二字】亏日月空飞戸牖则吐纳风云其间采五芝而偃仰游八禅而寝息饵松术于溪涧披薜荔于山阿皆合掌归依摩顶问道经行恬静十有余年然其叠嶂危岑长松巨壑野老之所栖盘古贤之所游践莫不身至目覩攀穴指归仍撰青溪山记一卷见行于世太史令傅奕学业肤浅识虑非长乃穿凿短篇慿陵正觉将恐震兹布鼔窃比雷门中庸之人颇成阻惑法师慜彼后昆又撰破邪论一卷虽知虞衞同奏表异者九成蝇骥并驱见竒者千里终须朱紫各色清浊分流诃以凡测圣之舋责以俗校真之咎引文证理非道则儒曲致深情指的周宻莫不辙乱旗靡瓦觧氷销入室有操戈之图厥角无容头之地于是传写不穷流布长世若披云而见日同迷踪而得道法师著述之性速而且理凡厥勒成多所遗逸今散采所得诗赋碑志讃颂箴诫记传启论及三教系谱释老宗源等合成三十余卷法师与仆情敦淡水义等金兰虽服制异仪而风期是笃辄以藤绠聮彼珪璋编为次第其词云尔
　　右破邪论序唐虞世南撰并小楷书世南之笔惟孔子庙堂碑行世此文虽欧阳公赵明诚皆未之见而予乃得见之岂非幸哉破邪论今载释氏藏经其説不暇深究若世南书则予之所嗜好故録之








　　金薤琳琅卷十八
　　钦定四库全书
　　金薤琳琅卷十九
　　明　都穆　撰
　　邠国公功德铭【并序】
　　右神防军防军中尉副使兼右街功德副使云麾将军右监门衞将军贠外置同正贠上柱国农郡开国侯食邑一千五百戸杨承和譔并书
　　天竺有圣人焉名之为佛三身牙相应化无所从来百亿同名不知其谁之子德包尘界道冠万灵有感必通酬念如响心操慧炬永烛于大千手运慈航泛流于沙劫晦明不二净秽两同正智如如我无所得虽后天地而有质【阙一字】天地而【阙一字】形莫不究清浊之未然识方圆之始卒大矣哉若非天下之至精孰能如此夫大德小德优劣本同贤人圣人取舍各异乃引众星之表月立万象以尊天因喻发扬慿兹外饰有言子贡贤于仲尼者不知仲尼之圣加【阙一字】子贡有言阿难相同诸佛者不知诸佛非相以摄阿难见尺晏之至微知大鹏之至广覩秋毫之至短知大椿之至长拟于物即尺晏秋豪拟于人即阿难子贡虽然近如来之门戸识夫子之堦墙瑚琏寳瓶异诸凡器金楹玊栋【阙一字】是常材故佛之侍从者即迦毗令人拘郍贵族皆辩揺金刹名振防围駈六贼如众鸟之避鹰鹯慑四魔若百兽之畏豺武而性海无底惠穿霄善入一乗横通三辈被精进所缚不舍用心尝修之于身去住未决或执如或断如是故生已之法随灭灭已之法随生常生之所不生常灭之所不灭能铨二义其唯觉乎觉不自明方明觉也夫有生灭者是觉之用无生灭者是觉之体即知觉逐灭生生随觉灭生灭俱寂其觉亦亡乃指素月于澄溪祛外縁于见性觧出人表堪为代师俦诸法王则吾岂敢何者孔子登东山而小鲁登泰山而小天下今亦然也如来观溺山而小声闻观枕山而小菩萨我佛也同彼虚空不染于幻强立真假曾未牢固是故説行而无所説行説而无所行非行非不行非説非不説非法非非法非性非非性本不生无所灭元不觉无所寂于一不一中悟诸未悟者于起不起中诸未者大矣哉若非天下之至神又孰能如彼而夜景呈辉化行西土神光启梦象教东来思玉毫而【阙一字】挹鹫峰仰金偈而防瞻贝叶身已逝矣空传结集之书性本存焉如闻在代之説且法以辩志言以辩心非法无以悟其心非言无以成其志即言説文字皆觧脱相有是经处即见如来今有右街功德使骠骑大将军行右武衞上将军知内侍省事上柱国邠国公食邑三千戸充右神防军防军中尉安定梁公曰守谦职是禁营邦家重器居繁不乱兼总缁黄读佛言亲释氏其贞元中公以温惠为甲胄清慎为戈矛迹尚彤闱名髙紫闼至元和初授银璋佐宻命鼓翼髙岫跃鳞洪波飞鸣近天得志江海五年加金紫掌枢机涣汗流心散为膏雨如丝入耳开展成纶捧白日以扬光戴青天而翼化处事之极动而可观至十二年遇蔡人逆戎事兴天讨未平干戈在野天心恐师老矣而诛剪未就乃命公抚众观敌审度迟速乃奉辞伐罪踊跃而行走四牡以宣畅鸿休利万物以车尘相属参整戎事董防诸军与将师同其进也一其议也或纵六竒之辩即涛生巨浦云出深谿或察五间之情即赵穿杨楚金伐木若有神助不谋成心我旟既张我车亦列均劳逸而义夫争死齐赏罚而奋臂争駈蓄鋭候时果申长策于是选精卒张诡道杂旌旃而不严部伍差进退而曲敌之心实为锋铓诈饵武口贼果轻袭利吾大军遂使昼掩沙河葛伯之贼夜遯合流宵渡邵陵之宼全平骇若奔雷势同激电似霜霑寒草风卷余花纵烈火于平芜走飞泉于大壑摧枯易折坠瓦难全灭蔡之功十有其七余贼保回曲官军围郾城我皷音方厉武旅方雄操利柄而目无全牛执其吭如蒭豢悦口摩垒问罪登陴不降梯楼满空矢石相接经四十日爟火失继人无鬭心畏夏日之赫光惧春氷之易泮乃降仍邀公疋马视师抚纳疑惧公悦以犯难投诚若归遂令启开按辔而入丑类或鼓或罢相视失色公曰来余与尔言尔本吉人也何不徇国家之急成其名而托身于武豹之穴求其噬舆尸覆族谁与咎耶皇情极念之故令守谦布泽润心宣化清耳能悦生避祸者当听之曰明明天子清问下人不能勤王尔失逺略为冦盗所制而臣节难全犯弧矢之威当剿絶之毙圆首方足莫匪精灵念其疮疣实可悯恻然违予戮汝而不赦恭命活汝而无害能迁其不祥而为祥吉莫大也变其不幸而为幸令莫穷也贼将卒等色转慙礼逾谨【阙一字】曰皇上圣文绍统神武膺期惟德动天无逺不格被尧舜之法服行尧舜之法言所以大文教而九有小康小武功而天下大理尝欲戢矛楯亲稼穑使人居安各得其寿尔一方不能安时虚顺守衞中国而罪罟自结厉阶弥崇即不得已而兴师非乐杀人也况天德好生容长万物是以曲开洗污旁设自新招示顽夫以明广大将士等久遭苛暴翻迹令图亦谓朽烬重燃枯条再叶国刑当宥咸赐无辜豁尔忧心以承庆赏降人皆投戈卷斾匣刃防触地血流向阙蹈舞于是五千叛卒不戮一人十万王师皆服其德从此鲸鲵失浪烹餁方因恶鸟巢倾折翼于此恩波大澍封锡有差乃授公右监门衞将军飞诏追还密职如故又掌天地之户牖捧造化之闗揵勲随日厚望逐时深公之美也不灭直以沽名不愆义以犯物动静无隐发言有章至十三年天睠凝嗟赏重知劳不自伐功不自德遂与戎印授兵符司禁旅之右也公积仁成器积器成名卑牧难逾髙光可仰定止足之分动必师心辩荣辱之机道枢不挠薄嗜欲以守一鄙浮华而处中匡防流酌之不竭伏以元和长庆释教大兴雅叶所归转得亲近谨于大兴唐寺花严院为国写古今翻译大小乗经论戒律合五千三百廿七卷公私禄利不入其门凡是难得无所爱惜尝求善书者令絶外尘不饮茹浴身至于精刹焚香而就笔砚择其力多者以多价酬之少者去之人不约而自劝也于是染素流光含丹纵彩云生墨沼之上花开方絮之中衞索分镳王羊并鹜各行轨辙迹不相让又立经堂一所三间徘徊安住法轮必资丰敞作制惟永壮我皇都岂得为工者不极其妙为材者不极其美殊形异状生于斤斧之中曲直方圆岂逃绳墨之下于是彩栋霞张雕楹云布朱扉洞启缥壁含光羽族栖于绮窻鳞介游于藻井脩罗率下争提夭蟜之梁药义命徒竞戴岌峩之拱众灵翼衞诸天防持恍惚莫辨其形来徃不留其迹又于堂内造转轮经藏一所刻石为云凿地而出方生结搆迎【阙二字】縁立无数花幢窃比兠率造百千楼阁同彼化城状物类本拟容夺真鹓鹄若飞而不飞虹螭似走而不走栾栌栉比杂之以琳琅榱桷骈罗饰之以珠翠凌空五级方开四门璀错相辉焕丽交映离娄觇之目公输阅之竒【阙二字】岁古人多有慙色不知来者孰能继欤于是方表含轮虚中不滞羣经之府所好必从游艺者任其卷舒仗德者恣其探讨或超诸垢秽莲花随手而开敷或等彼清凉甘露应心而滴沥乗之所妙者不论其小大法之所尚者【阙二字】其浅深譬诸江河所汲随浅从流自得不碍疎数其外或图写龙神鬼物之状以为严饰或造菩萨天仙之类周匝其旁白璧成容玊眸髙视黄英作相金口如言设无体之礼实不佞于屈伸献无声之乐终不烦于音律五色【阙二字】乱其目八风无以吹其心守静朴以自持执坚中而不磷或防恭黙如或侍坐俨如又于堂北别立镜灯朱焰辉红光满室常生纵巧有符丁缓之竒兰膏自芳不假海人之赠幸斯破暗永继其明于是羣艺毕象工归八龙【阙一字】轩四王防闼雨霑香砌何尘垢之防润风揺寳铎流美响之不已公顿首奏曰臣闻法象莫大乎天地变通莫大乎四时所以万物生中不择于覆载荣枯美恶必备于寒暑虽古先哲王天若德岂同圣代则而行之伏惟长庆文武孝德皇帝陛下英冠四维气含八极齐日月之至耀光烛无穷等天地之至仁寰瀛授赐坐超汤禹立并羲轩駈岳渎之精灵驰道德之车马有典有则无怠无荒法上以生成体隂阳以御物动合灵契事膺神符永绥兆人克显休命臣猥承委擢如荷丘山萧艾空窃于春阳蝼蚁每慙于云雨脩特【阙二字】允奉穹苍上黩冕旒伏增鹜越臣亦知萤光助于两曜畎浍宗于四溟实不足以添辉亦不足以济广然纎美见容知大明之及逺防流必纳识渤澥之深臣早悟多藏勇于施舍闻斯必举所作成集誓严持【阙一字】焰上续于恩光启法涯永资于德泽帝曰俞卿以檀波罗福保于朕躬朕以官惟其人任卿勿贰实千载之一会何鱼水之见称想卿逄时道多庆公荷宠之极涕零如雨又奏曰如来奥防必借开张若不言宣何以广福臣请得无染沙门贞实等二七人御斯信马驾彼白牛直出四闗扫诸五翳偕持正念调伏其心为国传经乃至无算陛下得佛秘印行最上乗于多刼中为人父母遂令释子遵有漏法传无尽灯滋寳雨而润及四海【阙一字】香云而廕乎千界【阙一字】天之下孰不防益受益之利上集一人伏愿寳歴天齐金轮岳固永居亿兆之上克承无疆之休帝悦依奏公曰克树有为期于不朽略须题述以告将来遂命戎副右监门衞将军杨承和文而书之辞曰小子蓬茨劣人迹度卑浅无当时应用之効有僻陋至愚之累灵波曲润幸得充之几歴星岁缪厠下风闻可道之言观可行之行书绅不暇何以褒称至如走光尘俟嘉命愚人不敢拒若使陈葺【阙一字】具德美愚人不敢当公不听又辞曰抑短羽齐九臯之响殊不惊人使弊足追万里之迹岂宜及逺虽冲霄有路且力小未遂况逐日无功而敢烦羁靮公又不听是以磨铅赴罇爼之割策钝当天衢之驷流汗如沃愧顔若丹辄尽野辞书于琬琰铭曰
　　香山之东雪山之北善胜道场迦维之国饭王圣子有大威德菩萨伏膺龙天仰则总彼十名髙谈四谛能防一毛普现一切阿僧秪劫瞬目所睇防尘刹土凝心所计无説非黙有説非语汲引未终岂厌寒暑八正齐列三乗未举惆怅逝多岁不我与举足下足羣魔愁谤归欤归欤彼迷忘【缺】优昙忽折摩尼骤防海会无言灵山多旷猗欤大雄情灵藩翰上下四维吾道一贯藏诸不理显诸不乱托迹光周遗宗炳汉操之即存舍之即亡如来寳印付嘱我唐必正坠典克续頽纲法雨一润佛日重光真谛所归域中之大无为所及宇宙之外幽宗黙识机暗会千劫飞轮万方永頼既崇其化邠国钦承久积吉行发言相膺意马早系心猿不升出彼梦宅如上岗陵不舍有相无相所依不离有作无作所归焚舟得济到岸应稀达人是是尘人非非云赴寿山泽归福海层峯永固波澜不改众善斯立舒光耀彩树彼胜因慿兹爽垲顺生摄生从俗出俗因机立化贤愚共欲精庐大敞材力丰足购地【阙一字】金开堦累玉大匠诲人必先规矩大【阙一字】垂美亦先栋宇墨请操防般求执斧朴斵未已师者如堵千仞之桂良工所度十围之松备于制作钿餝土木海物交错藻井舒莲含芳吐萼装严寳藏水陆穷珍瓌姿竞丽华璞争新驰光耀谷浮彩荣濵既美且良悉得其真寳树成行寳堦上耸善安不防善髙不恐栏楯曲周檐楹接拥葢若天垂花如地涌实以方外四门不扄虚以圆内万法有经金石丝竹风来可听玉釜旃檀日照弥馨镜开八面灯传一光夜【阙一字】素魄昼助红芒齐明隐显等鉴行藏膏平润久心直燃长忍铠常穿四魔不胁智剑常防三灾不怯何以奉佛刹郍散业何以奉国演日成刼
　　长庆二年十二月一日立
　　右唐邠国公功德铭右神策军防军中尉杨承和譔并【缺】书邠国公者内侍梁守谦也攷之唐史宦者守谦无传惟宪宗十五年书帝暴崩于太极殿中尉梁守谦王守澄等共立太子杀吐突承瓘及澧王恽而韩文公平淮西碑亦载守谦在帝左右尝命之徃抚蔡师夫守谦以一宦者而爵至上公此可见宪宗之信任小人宜其晚节不终卒死官者之手然则予之录此葢将为天下后世之戒而非徒取其文字也











　　金薤琳琅卷十九
　　钦定四库全书
　　金薤琳琅卷二十
　　明　都穆　撰
　　唐抚州南城县麻姑山仙坛记
　　麻姑者葛稚川神仙传云王逺字方平欲东之括苍山过吴蔡经家教其尸觧如蛇蝉也经去十余年忽还语家言七月七日王君当来过到期日方平乗羽车驾五龙各异色旌旗导从威仪赫奕如大将也既至坐须臾引见经父兄因遣人与麻姑相闻亦莫知麻姑是何神也言王方平敬报久不行民间今来在此想麻姑能蹔来有顷信还但闻其语不见所使人曰麻姑再拜不见忽已五百余年尊卑有序脩敬无阶思念久烦信承在彼登山颠倒而先被记当按行蓬莱今便蹔住如是便还还即亲观愿不即去如此两时间麻姑来来时不先闻人马声既至从官当半于方平也麻姑至蔡经亦举家见之是好女子年十八九许顶中作髻余髪垂之至腰其衣有文章而非锦绮光彩耀日不可名字皆世所无有也得见方平方平为起立坐定各进行厨金盘玉杯无限美膳多是诸华而香气达于内外擗麟脯行之麻姑自言接侍以来见东海三为桑田向闻蓬莱水乃浅于徃者会时畧半也岂将复还为陆陵乎方平笑曰圣人皆言海中行复扬尘也麻姑欲见蔡经母及妇经弟妇新产数十日麻姑望见之已知曰噫且止勿前即求少许米便以掷之堕地即成丹砂方平笑曰姑故年少吾了不喜复作此曹狡狯变化也麻姑手似鸟爪蔡经心中念言背痒时得此爪以杷背乃佳也方平已知经心中所言即使人牵经鞭之曰麻姑者神人汝何忽谓其爪可以杷背邪见鞭着经背亦不见有人持鞭者方平告经曰吾鞭不可妄得也大歴三年真卿刺抚州按图经南城县有麻姑山顶有古坛相传云麻姑于此得道坛东南有池中有红莲近忽变碧今又白矣池北一坛傍有杉松松皆偃盖时闻歩虚钟磬之音东南有瀑布漂下三百余尺东北有石崇观髙石中犹有螺蚌殻或以为桑田所变西北有麻源谢灵运诗题入华子岗是麻源第三谷恐其处也源口有神祈雨辄应开元中道士邓紫阳于此习道防召入大同殿脩功德二十七年忽见虎驾龙车二人执节于庭中顾谓其友竹务猷曰此迎我也可为吾奏愿欲归葬本山仍请立庙于坛侧宗从之天寳五载投龙于瀑布石池中有黄龙见宗感焉乃命增脩仙宇真仪侍从云鹤之类于戯自麻姑发迹于兹岭南真遗坛于原花姑表异于井山今女道士黎琼仙年八十而容色益少曾妙行梦琼仙而飡花絶粒紫阳侄男曰德成继修香火弟子谭仙岩法箓尊严而史洞左通邹郁华皆清虚服道非夫地气殊异江山炳灵则曷由纂懿流光若斯之盛者矣真卿幸承余烈敢刻金石而志之时则六年夏四月也
　　右唐小字麻姑坛记顔真卿譔并书在今江西南城县之麻姑山欧阳公谓或者疑其非真而复以为笔画有法非鲁公不能书也赵明诚谓陈无已尝见黄鲁直言此乃庆歴中一学佛者所书鲁直能道其名及观陆放翁云鲁公麻姑坛记有大小二本葢用羊叔子岘山故事通志金石畧载鲁公书亦有小字麻姑坛记则欧阳公之疑与鲁直之言又似不足信元栁待制道传云麻姑坛碑小字楷法尢精比闻旧石焚毁山中虽重刻无复当时笔意则亦以小字为顔书但谓石已不存非也吴文正公云麻姑碑在吾乡旧为雷所破重刻至再字体浸失其真则被焚者乃临川大字本而南城之石至今固无恙也
　　唐故通议大夫行□王友柱国赠秘书少监国子祭酒太子少保顔君庙碑铭【并序】
　　第七子光禄大夫行吏部尚书充礼仪使上柱国鲁郡开国公真卿撰并书
　　集贤学士李阳冰篆额
　　昔孔悝有夷鼎之铭陆机有祠堂之颂皆所以发挥祖德敷演家声故君子之观其铭也既美其所称又美其所为无而称之是诬也有而不述岂仁乎论而譔之敢不祗惧君讳惟贞字叔坚其先出于颛顼之孙祝融融孙安为曹姓其裔邪邾武公名夷甫字顔子友别封郳为小邾子遂以顔为氏多仕鲁为卿大夫孔门达者七十二人顔氏有八战国有率躅秦有芝贞汉有异肆安乐其后防乱谱谍沦亡魏有裴盛盛字叔台青徐二州刺史闗内侯始自鲁居于琅邪临沂孝悌里生广陵太守给事中葛绎贞子讳钦字公若精韩诗礼易尚书学者宗之生汝隂太守防军袭葛绎子讳黙字静伯生晋侍中右光禄大夫西平靖侯讳含字都随元帝过江已下七叶葬在上元幕府山西生侍中光禄勲西平定侯讳髦字君道事具孝行传生州西曹骑都尉西平侯讳綝字文和生宣城太守御史中丞讳靖之字茂宗生巴陵太守度支校尉讳腾之字道善草书有风格梁武帝草书评云顔腾之贺道力并便尺牍少行于代生辅国江夏王防军讳炳之字叔豹以能书称生齐侍书御史兼中丞讳见逺字见逺和帝被弑一恸而絶梁武深恨之事见梁周北齐书生梁镇西记室防军讳恊字子和感家门事义不求闻达元帝着懐旧诗以伤之撰晋仙传五篇日月灾异图两卷文集廿卷见梁书生北齐给事黄门侍郎待诏文林馆平原太守隋东宫学士讳之推字介着家训廿篇寃魂志三卷证俗音字五卷文集世卷事具本传黄门兄之仪周御正御史中大夫麟趾学士隋文辅政不署矫诏索玺又拒之出为集州刺史新野公后朝朔望引至御榻曰见危授命临大节而不可夺古人所重何以加卿事具周书弟之善隋叶令子孙见于后黄门生皇秦王记室讳思鲁愍楚游秦小记室字孔归君之曾祖也隋司经校书东宫学士率子弟奉迎义旗于长春宫招州拜仪同博学善属文自为父集序国史称温大雅在隋与思鲁同事东宫彦博与愍楚同直内史省彦博将与游秦同典校秘阁二家兄弟各为一时人物之选少时学业顔氏为优其后职位温氏为盛温氏谱亦载焉生勤礼字敬君之祖也幼而朗悟识量逺工于篆籀尢精诂训觧褐校书郎与两兄弟师古相时同时为文崇贤学士弟肓德又于司经校定经史当代荣之太宗尝令师古讃崇贤学士以兄弟特命萧钧讃之曰依仁服义懐文守一履道自居下帷终日德彰素里行成兰室鹤钥驰誉龙楼委质著作郎修国史夔府长史赠虢州刺史生昭甫敬仲殆庶无恤少连务滋辟强昭甫字周卿君之父也幼而頴悟尤明诂训工篆籀草书与内弟殷仲容齐名而劲利过之特为伯父师古所赏重每有注述必令参定尝得古鼎廿余字举朝莫识尽令读之髙宗侍读曹王属赠华州刺史真卿表谢肃宗批荅卿之乃祖当为硕儒既髙倚相之能遂有臧孙之后不坠其业在卿之门生我伯父讳元孙众君伯父聪頴絶伦尤工文翰举进士考功郎刘竒特标榜之由是名动海内累迁太子舍人宗监国专掌令书尝和游苑诗批云孔门称哲宋室闻贤翰墨防莫之与先歴滁沂濠三州刺史赠秘书监君仁孝友悌少孤育舅殷仲容氏防教笔法家贫无纸笔与兄以黄土扫壁木石画而习之故特以草擅名天授元年糊名考校判入髙等以亲累授衢州防军与盈州令杨炯信安尉桓彦范相得甚欢又选授洛州温县永昌二尉每选皆判入髙科侍郎蘓味道以所试示介众曰选人中乃有如此书判嗟叹久之遂代兄为长安尉太子文学以清白五为察访使魏奉古等所荐王邸初开盛选僚属拜薛王友柱国伯姊御史大夫张知泰妻鲁郡夫人亡将葬数家占君不宜临圹君哭而拒之曰岂有忘手足之痛牵拘忌而忍自絶乎弗从其年秋七月才生明遘疾而殁教义者隠而伤焉与会稽贺知章陈郡殷践猷吴郡陆象先上谷冦泚河南源光俗博陵崔璩友善事具陆据所譔神道碑累赠秘书少监国子祭酒太子少保真卿表谢肃宗批荅云卿之先人德行优着学精百氏艺絶六书频擢甲科屡升循政曵裾王府名右邹枚载笔春宫道髙徐沈既而寿乖华髪器纡青云业载史臣庆传令子追存盛美褒赠崇班且旌善于义方俾扬名于有后濠州生春卿杲卿曜卿旭卿茂曾春卿工词翰倜傥有吏材蘓颋举茂才偃师丞杲卿文理清峻所居有声太常居摄常山太守禄山反捦其心手开土门拜衞尉卿兼中丞城防杲卿叱詈之遂被钩舌支觧而终赠太子太保諡曰忠节真卿表谢肃宗批荅云自羯胡猖狂入我河县所在官吏多受廹胁卿兄以人臣大节独制横流或俘其谋主或斩其元恶当以杀兵悬絶身防贼庭旁若无人歴数其罪手足寄于锋刃忠义形于顔色古所未有朕甚嘉之曜卿工诗善草十五以文学直崇文馆淄州司马旭卿善草书山令茂曾好属文诂训仁厚絶众犍为司马君生阙疑允南乔卿真长幼舆真卿允藏阙疑仁孝有吏能精诗传善剖判杭州参军允南仁孝有清识工诗人多诵其佳句善草与春卿杲卿曜卿同日于铨庭为侍郎席建侯所赏达奚珣荐为左补阙真卿时为殿中正至三拱法座蹈舞而衣袂相接者三故允南赋诗云谁言百人会兄弟也霑陪歴殿中膳部司封郎中司业金乡男乔卿仁和有吏干富平尉真长清直早世幼舆方雅有醖借通班汉左清道兵曹真卿早孤防伯父允南亲自教诲举进士歴校书制举醴泉尉陟清白长安尉三院御史四为大夫六为尚书再为采访节度充礼仪使光禄大夫鲁郡公允藏敦质孝悌有吏能制举延昌令监察充朔方衣资使殿中三为侍御史中允江陵少尹荆南行军濠州及君孙泉明佐父开土门彭州司马威明卭州司马季明子干沛诩颇诞及外孙博野尉沈盈卢逖并为逆胡所害各防赠五品京官濬好属文翘华正慈明都水使者颇好五言校书颋仁孝方正明经大理司直岭南营田判官执防九日不食颉河阳尉顗鳯翔参军颇工小楷洗马颃恭仁奉礼郎并早防逝纮方义主簿泉明觏并没蛮袭明微明德明未仕通明获嘉尉将明昌明尉克明崇文明经衞宻标榜之翽有德行文词华原主簿凖溧水尉觌颇工文襄阳尉觐有文行文进士颢仁友清白常熟令封金乡男頴清介勤学侍郎蒋洌赏其判京兆兵曹袭金乡男岫仁纯常熟主簿任城男颀浚仪尉颂清源尉顶干办扬府法曹愿长厚清白朝邑尉頵左率仓曹硕秘书正字颒有吏干歙州录事参军曲阜男防好为诗富阳尉颙好为文常州参军并粗有所立君之诸祖诸父羣从扬庭頥并侍读强学益期并学士中和至诚敬仲大智温之澂之澹之搢挺援撰温泳陵并明经康成强学希庄日损隐朝邻几知微舒説顺胜式宣韶并进士制举有意中和趋庭希庄至刺史利仁明天文欣期元淑景灵并校书光庭注后汉书嘉賔千里升庠厈朝怡滔浑允济搢逸觌不器防有文词博古少连防敏惇学行敬仲温之以孝闻润有风义冕鏻邈迢以清白称其余咸着官族不获悉数洪惟累祖之耿光丕业有若子泉都之德行巴陵记望之书翰特进黄门之文章秘监华州之学识肇自鲁国格于圣代纷纶盛美遂举集于君君能述遵前人不敢失坠其事以忝聿脩宜其克飨尊荣为清庙不祧之主真卿幸承遗训叨受国恩既荷无疆之休敢扬不朽之烈铭曰
　　系我宗邾顔公子封郳鲁附庸亚孔圣浴沂风刺青徐给事中防营栁渡江枫侍兄疾感虵童邻火断珥貂重施七叶传孝恭武骑都尉司徒便尺牍继鱼虫恸君难愤而终咨施室游湘东嗟御正凛移忠臮黄门擅文雄三韶长事东宫四穆叔史牢笼褒华州诂训通小秘监盛名鸿维少保文翰工莅畿赤五褒崇登望苑友桂丛三超赠保储躬流光盛庙貌融永不祧垂无穷
　　建中元年岁次庚申秋七月癸亥朔镌毕八月己未真卿防恩迁太子少师冬十月壬子男頵封沂水县男硕新泰县男侄男顶氶县男颂费县男颀邹县男微躯官阶勲爵并至二品子侄八人受封无功无能叨窃至此子孙敬之哉












　　金薤琳琅卷二十
