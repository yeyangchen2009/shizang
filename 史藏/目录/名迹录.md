　　钦定四库全书　　　　　史部十四
　　名迹録　　　　　　　　目录类二金石之属提要
　　【臣】等谨案名迹録六卷附録一卷明朱珪编珪字伯盛昆山人旧本或题曰元人观其首列洪武二年昆山城隍神诰升于元代玺书之上即徐坚作初学记以唐太宗诗冠前代诸诗之例其为明人确矣称元人者误也珪善篆籀工于刻印杨维桢为作方寸铁志郑元祐李孝光张翥陆友仁谢应芳倪瓉张雨顾阿英诸人亦多作诗歌赠之又工于摹勒石刻因裒其生平所镌编为此集题曰名迹者其序谓取穆天子传为名迹于弇兹石上之义然穆天子传称乃为铭迹于元圃之上其字作铭不作名且今弇兹又称乃记其迹于弇山之石亦无名字不知所据何本也汉代诸碑多不着撰人书人刻工尤不显名氏自魏受禅碑邯郸淳撰文梁鹄书钟繇刻字是为士大夫自镌之始欧阳修赵明诚等辑录金石仅标题跋尾而已自洪适隶续备列碑文是为全录刻词之始若自刻其字而自辑其文为一书则古无此例自珪是编始也首诰一篇御制祭文五篇玺书七篇葢尊帝王之作不敢与臣庶相襍虽篇页无多而自自为一卷用元好问中州集冠以御制两页自为一卷例也次碑十四篇记二十九篇墓表一篇墓碣五篇行状一篇圹志二十三篇墓志铭二十四篇襍刻字画二十六种末为附録一卷则皆一时赠言也原目注缺者凡石室铭三佳铭灵槎诗柯敬仲题桃花鸟诗四篇今有录无书者又御制祭文五篇玺书七篇碑八篇记十四篇碣一篇行状一篇圹志十四篇墓志铭二篇襍刻六种其元故处士易府君圹志一篇在故宜人李氏圹志前而目録列青村塲典史沈公圹志后又金粟道人顾君墓志铭后有故王子厚墓志铭一篇而目不载葢传冩讹脱非其旧本矣魏张晏注史记儒林传据伏生碑知其名胜晋灼注汉书地理志据山上碑知黎阳在黎山之隂其曰阳者兼取河水在其阳之义唐司马贞注史记髙祖本纪据班固泗上亭长碑知母媪当为母温宋方崧卿作韩文举正亦皆以石本为据而欧阳赵洪诸家以碑证史传舛误者尤不一而足是编所录皆珪手镌固愈于年纪绵邈搜求于磨灭之余者如元末郭翼诸书载其洪武中出为学官非得是书载卢熊所作翼墓志不知其卒于至正二十四年未甞改节仕明也足见其有资考证矣乾隆四十三年八月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀













　　钦定四库全书　　　　　史部十四
　　名迹録目録　　　　　　目录类二【金石之属】卷一
　　诰命
　　昆山县城隍之神诰
　　碑铭
　　江浙行省右丞岳实珠公去思碑
　　奉议大夫昆山州知州王公去思碑
　　海道都漕运万户府达噜噶齐托音公政绩碑
　　昆山州重修东岳庙碑
　　重修灵慈宫碑【郑东】
　　昆山州重修学宫碑【杨维桢】
　　记
　　昆山州重修学宫记【李孝光】
　　昆山州重修儒学记【李祁】
　　启圣庙新建宗鲁书塾记【周伯琦】
　　昆山州重修三皇庙记【陈秀民】
　　卷二
　　记
　　昆山州重修永怀报徳禅寺记【刘景元】丰兆院记
　　大寳洲记
　　瑞云精舍记【郑东】
　　无倪舟记【郑东】
　　昆山州知州史侯生祠记【郑东】
　　直沽龙祠记【郑东】
　　海曙楼记【郑东】
　　聴海轩记
　　花雨轩记【张绅】
　　花雨轩记【秦约】
　　卷三
　　墓表
　　宋刘龙洲先生墓表【杨维桢】
　　墓碣
　　元故朝请大夫温州路总管陈公墓碣铭【杨维桢】
　　故殷处士碣铭【杨维桢】
　　元故曹母碣铭【郑东】
　　故孺人陶氏碣铭【钱逵】
　　圹志
　　元故希古道人朱公圹志
　　故处士吕府君圹志
　　元故云涛处士濮阳呉君圹志
　　元故处士易府君圹志
　　故宜人李氏圹志
　　故从仕郎吉水州判官易府君圹志
　　故青村场典史沈公圹志
　　元故海道千户曹君圹志
　　故徐氏孺人圹志
　　卷四
　　墓志铭
　　杨履斋先生墓志铭【郑东】
　　金粟道人顾君墓志铭【自制】
　　故王子厚墓志铭【卢熊】
　　元故处士陈君墓志铭
　　章母墓志铭【郑东】
　　故处士夷孝先生卢君墓志铭【申屠衡】元故迁善先生郭君墓志铭【卢熊】
　　元故靖夷先生顾君墓志铭
　　故朱徴士墓志铭【殷奎】
　　故处士君墓志铭【殷奎】
　　卢府君妻王夫人墓志铭【殷奎序曹亨铭】孙君墓志铭
　　故刘府君妻卢氏墓志铭【卢熊】
　　故俞府君墓志铭【卢熊】
　　周府君墓志【卢熊】
　　故闲邪居士杨君墓志铭【殷奎】
　　周伯延墓志铭【卢熊】
　　故张公墓志铭【袁华】
　　杨子经墓志铭【卢熊】
　　故处士唐君墓志铭【阙】
　　钱瑞妻章氏墓志铭【卢熊】
　　卷五
　　杂刻
　　快哉亭帖
　　拜石坛记【顾阿瑛】
　　竒石铭【陆友仁】
　　题拜石坛诗二【袁华　顾阿瑛】
　　金粟道人小像赞【倪瓉】
　　絶句【自题】
　　谿楼诗
　　戒石铭
　　天蓬賛【杨维桢】
　　窦諌议隂徳跋【王思义】
　　梅溪説【黄潜】
　　实际川禅师影堂逸事【松月道人正印】秘阁铭【卢熊】
　　箫铭【东维叟】
　　镜铭【郑东】
　　拄杖铭【倪瓉】
　　卷六
　　附赠言
　　赠朱伯盛诗序【郑东】
　　张雨【七言絶】
　　李孝光【七言絶】
　　郑元祐【七言律】
　　倪瓉【五言律】
　　郭翼【七言律】
　　顾阿瑛【七言絶四首并跋】
　　陈世昌【五言长律】
　　卢熊【七言律】
　　释清欲
　　释智寛
　　方寸铁志【杨维桢】
　　铭【陆友仁　谢应芳】
　　颂【秦约】
　　诗【邾经　张昱　元鼎　陆居仁　钱惟善】
　　静寄轩诗三首【云林子】
　　朱伯盛甫小像賛【倪瓉　殷奎】
　　印文集考序【卢熊】
　　跋二【张绅】
　　字原表目跋【卢熊】
　　字原音训跋【卢熊】
　　题朱伯盛所藏呉孟思三体心经【张翥　陈世昌邾经　清欲】偈二【顾阿瑛　清欲】












　　钦定四库全书
　　名迹録卷一　　　　　　　明　朱珪　编诰命
　　昆山县城隍之神诰
　　奉天承运皇帝制曰帝王受天明命行政教于天下必有生圣之瑞受命之符此天示不言之妙而人见闻所及者也神司淑慝为天降祥亦必受天之命所谓明有礼乐幽有鬼神天理人心其致一也朕君四方虽明智弗类代天理物之道实罄于衷思应天命此神所鉴而简在帝心者君道之大惟典神天有其举之承事惟谨昆山县城隍聪明正直圣不可知固有超于高城深池之表者世之崇于神者则然神受于天者盖不可量也兹以临御之初与天下更始凡城隍之神皆新其命睠兹县邑灵只所司宜封曰鉴察司民城隍显祐伯显则威灵丕着祐则福泽溥施此固神之徳而亦天之命也司于我民鉴于邑政享兹典祀悠乆无疆者主者施行洪武二年正月日
　　昆山县城隍神庙在县治西南三十步甲辰嵗仍故址复作之今上御厯之初嵗次戊申冬十又二月诏有司祀山川以城隍神配且锡神爵府以公州以侯县以伯冕服之章咸有其度示更始也明年春三月己亥苏州府照磨张濬奉敕书到县知县臣公瑾洎僚属郊迎惟谨焚黄祭告以拜宠命是夏六月不雨公瑾请于祠下与神约尽三日雨降及期而雨一县霑足父老咸谓神之灵响素着至是益信兹择乃吉日用刻制词洪惟朝廷嘉惠于神馨香所格实自今始神其相我民社以永垂于无穷哉臣公瑾拜手谨书奉训大夫苏州府昆山县知县臣王公瑾承事郎苏州府昆山县丞臣董仲宣承事苏州府昆山县丞臣张显将仕郎苏州府昆山县主簿臣马克成将仕郎苏州府昆山县主簿臣赵惟善苏州府昆山县典史臣苗利贞洪武二年八月日建
　　碑铭
　　资政大夫江浙等处行中书省右丞岳实珠公政绩碑
　　厯代无海漕海漕自国朝始嵗漕东南之粟三百余万石出昆山海行走直沽而达京师事重以大置漕府长佐賔属凡若干人俾专厥职必简拔长材通习海事者又虑其旷官弛事皇帝嵗遣江浙行省重臣使纪纲焉至正四年右丞岳实珠公实奉上命恪防勿怠公方严亮直不事表襮嗜好寡薄俭以爱人至官廨见供帐庖膳甚备即令去之曰吾任国家重务朝夕祗畏虑有弗称敢以私奉重伤民财吏士视效罔有需徴漕户力莫能葺漕具及官与值则窘期日多简陋就事公即先数月与值且令府长长循为故事祀事天妃择日斋祓宿于庙下躬视祭器牛马充腯百礼备好牲酒既陈正冠以入进退兴俯诚敬殚尽文武上下不哗不傲神嗜饮食告以利行万艘毕发鼓铙喧嚣棹工踊跃讴吟满海相风之旗端正北向百效职海水晏伏长鳄大防不见踪迹则公爱人事神之诚感召至和不诬矣是宜刻之贞石用昭休绩乃系之以诗曰王畿输粟东南疆造舟道海行汪洋祥颷应候不可爽漕官饮食勿暇遑小大执事材尽长我公之孰不蘉给供百物循故常公独不使民力伤父老歌咏于道旁永永防徳矢弗防我公斋洁祀孔明陈牲以肥酒芬香灵保欢喜神具飨寳珓告我日月良漕发之旦隂以旸海之百怪俱遁藏神来翼我灵火光大星奕奕流中樯开张风颿如鸟翔万里之海三日杭民惟足食乂且康礼乐可作王度彰公归执枢均万方海陬千载遗歌章郑东撰呉睿书
　　奉议大夫昆山州知州王公去思碑
　　先圣王之有天下也百官庶职悉用仁贤布列中外一有淫恶即屏除废置以逺人害故当是时至治之泽流浃海内无匹夫匹妇之不获者矣然古之为治也易今之为治也难封建未罢上下相安故得以詧民情而通风俗是以能相安也后世分郡县置守令一旦以楚人而临之越人之上民情莫能詧风俗莫能通且长与佐贤不肖共处吾将为善彼或沮焉彼将为不善吾莫能御焉苟非其人之才且贤而有能过人者未见能善其治者也呉之昆山其地滨东南之海土沃而民众赋重而事繁号为难治至治三年东平王公世杰实长是州公亷亮简直惠以爱人始至亟视学宫社稷曰民无教则淫民无食则死学社教与食民之本也不可缓也乃作讲堂以居讲习更新坛壝以严祀事初民多入贾衒射利公谕力本辟田凡若干顷吏并縁为奸里正役常至不均民情困敝公即更之人无怨言法以四时役民为坊正管库民且当次吏摇民坏次以取赂嵗凡数四民不得宁多流出境公叹曰民病有若是耶乃属其民富贫使自实民不忍欺因得品次若干户厘为三等役以不易民喜而相庆曰我等可相保矣民因书其事于大帛羣歌市过之且持酒肴诣拜公为夀公亲起与民为主饮民酒至一杯尽民同声曰愿公百嵗民之流徙而来归者相接于道崇明为州逺在海上去昆山且数百里其民闻之愿为昆山氓者凡若干余户甲与乙争利乙手臂提甲甲以矢中乙系狱二年公处得其情出之漕船入海遇贼贼駈漕夫四人过船以刄刼之使与同事后连捕系狱公以胁从亦悉出之公以愚民诖误牵连至行省州父兄子弟虑公因沮抑弃官至累数百人诣省门见丞相泣且言曰我公无罪愿大人神明无以毫发加我公由是感动即谕遣公还未几公以母夫人卒去去之日民涕泣遮道马不能前呜呼若公之才且贤可谓能过人者矣其施诸民者厚而民报之亦至是乌可以伪为哉彼或失其道而曰民之无良是亦不明之甚者也使观于此亦可以少媿矣铭曰皇仁如天以莫不覆亦无不载如地之厚顾瞻九州九州茫茫维亿维兆不遐有伤孰协于治曰维守臣敷以仁义洽于齐民民曰父母止生我躬不有良牧孰御我穷昔公来止重食敬教凡百有作去恶从好我役孔艰集于予毒如病头垢卒用栉沐民罹于辟俛俟刀斧维心淑问纵之圜土民闻来归如彼流泉连樯济海于我受防民愚召咎匪公之愆控于方伯斯悟公贤帝方思治君子是使克燕我人于天子我闻公归请公勿亟匪公则归作辅天室昆阳郑东譔昆山顾信书濮阳呉睿篆海道都漕运万户府逹噜噶齐托音公政绩碑
　　天下之事乆而趋于敝者势也任其事而不知其敝非智也知其敝而莫之能易非勇也今夫主公义而不恤小故持已断而不惑众见非其人甚智且勇其才有逺过人者不能与也昔我世祖皇帝既定南服将转其土所出之米内充京师上下有司百官六军之食道里逺阻不可河漕陆挽也时则有朱张氏能用智虑身入海水寻其漕道由昆山出大海舟西北行旬日而抵直沽其亦利甚嵗漕米亡虑三百万石当是时也漕法始立且二家殷富不有买卖盗食輙敢谩上自二家废迄今四十五年漕户率衣食于是或其家粗富而其人畏刑漕万则官之万也漕千则官之千也一或窘贫则相率无赖买卖盗食无所不至矣朝廷以漕府吏其风采无以服人至正十二年冬托音公实奉命来居府长公亷直刚果慈惠爱人始至则张理纲纪修举废坠漕户雕靡者尽削其籍别召富民俾共漕事始人甚难之然人素服公威望重令下无一人敢后至者进民防事下从容谕之曰今官与汝直且汝视直所漕米多寡有差他役且一切汝复无苦也民闻公言罔敢违逆退相先治船以称塞公命初法漕户有不肯躬身入海者坐之公以新户多富户民多软弱弗习海苐无失事聴其用人自代且为常法时府库空匮漕直钱莫知所出公虑后时害事忧见于色防都省遣使送钞行省供亿军务公闻之驰马至姑苏驿从使臣留钞使臣以军务急重不从公曰我为转饟顾不急且重也竟取钞二十万锭以给漕直漕户利焉故事嵗春夏宰臣暨漕府长只奉皇帝命致祀海神天妃公防恭齐祓躬视牲酒肥充洁新一如法式比于行事进退兴俯始终恪诚神相漕事涛风禁息卒以无虞漕户盗卖米而征民取偿吏役并縁为奸公察知之苐令坐漕户毋纵泛滥螙民民免者甚众呉民饥公视官廪多羡米谓郡长吏曰今四方盗贼盖良民也迫于饥耳吾食厚禄奈何坐视民饥且死不少愿恤也郡长吏即尽出羡米平价大纵民籴民甚徳之成周国有大事则六官通职以相助是谓官聮故有丧荒之聮事若公之救民饥非出位也且其居漕府更法易其智识实能以佐其勇是不谓之有逺过人之才者耶公尝为御史出监闽宪复贰浙东帅阃皆大有声今其政绩又显著若此作为铭诗刻之贞石以示无穷不亦宜乎铭曰于皇世祖既受天命奄有南服南服孔将有江有湖诞殖嘉谷有新附臣肇启其海用海为陆乃漕其粮上入于京其食斯足凡彼作法维鲜克终罔不有淑彼众漕人乃敢用奸勿畏于戮皇帝曰嘻谓公汝南作朕心腹公召我人曰来共事匪汝荼毒复汝徭役亦勿从海予大矜汝致防神妃沐浴斋虑迁宿祠下躬视洁肥壶濯鼎鼐羊豕牛马大昕公入祼荐拜起亿万观者神食馨香馨香惟诚匪乐巫舞神妃效灵漕发之旦无暴风雨蛟鼍遁匿水波偃平保有樯橹呉民罹饥中心怛忧食勿暇遑民来贸贸俾控邦侯发陈于仓民无散流老稚饱嬉歌于道旁其歌维何曰维报功天子圣明亟召公归公归秉枢大惠羣方昆阳郑东譔濮阳呉睿书
　　昆山州重修东岳庙碑
　　有天下者得通祭山川之神葢中天地而立故其气通诸侯非其境内则不得祭非惟不敢逾犯礼制然亦非其气之所能通也岳之列有五岱宗在秩祀为最隆故唐虞巡狩必先至其地成周之时其山在鲁境内故惟鲁得祭今其祠庙遍天下则天下皆得祭之非止于鲁矣昔楚昭王有疾卜曰河为祟大夫请祭诸郊昭王曰三代命祀祭不逾望不糓虽不徳河非所获罪也仲尼称其为知大道然则山川非其境内不能为祸頋独能为福耶虽然予尝考夫后世徧祀之故曰山林川谷丘陵能出云为雨见怪物皆曰神公羊氏传曰触石而出肤寸而合不崇朝而遍雨乎天下者惟泰山尔是泰山能出云为雨且其雨及天下是有功于天下天下祀之岂以是欤宜他岳不得与焉昆山有祠大徳初河南行省左丞朱公清所建也中殿后阁前门旁庑规制完具公乃延道士殷君震亨主之且使之甲乙以相承继次金君修徳殷君元善杨君春泽迨今且六十年木之坚者日腐土之黏者日解丹雘之绚烂者日晦昧漫漶春泽乃谋于师曰祠庙之设实为兹邦之人雨晦疾厉相近之地兹屋日就于坏不修将何以严祭祀乃与其师尽出所储即兴工役邦人亦多输钱以助未几腐者以易解者以固而晦昧漫漶者以新时至正十二年壬辰嵗也初震亨又别作室于祠庙之东南曰灵寳进院今亦春泽主焉震亨字在山崇明西沙人徳业为时所推重宜其传世皆贤也余惟能福天下者岱宗之神也能建祠庙使神福于一州者朱公也能继其功而勿坠者殷与杨之力也是可书已又为之作为歌章使州人歌以事神其词曰岱宗岩岩位东方大哉兖镇鲁所望其色上与天苍苍苍龙七星经中央发育万物司青阳夭厉不降降休祥大云时出冐八荒气阖为雨辟为黍稌湿燥丕穰穰民不饥饿逢屡康中非灵孰主张兹义明白非茫恭惟洪功浩莫量千古万古天同长唐虞下暨明圣王代隆祀望弥昭彰秩逾四岳礼非常西南北中让莫当扶桑出日灼殿堂木兰斲橑文杏梁幼牲角握弱匪强黄流在卣臭馨香我卜而食时日良飚风倐忽神来享昭明在上何洋洋冕而青纮帝衣裳山只川后序两旁祝神指意孔臧天子万嵗夀无疆敷锡四海名永庆昆阳郑东譔濮阳呉睿书并篆额
　　重修灵慈宫碑
　　海之利天下其功用为最大通舟楫济阻逺迁货资之重虽地之相逺若秦越无乗车御马之劳不逾旬日可坐而至矣然天下惟海为至险况夫操不可恃之器而陵不可测之渊其遇卒然之变有非人力可得而御者不有神之智力以相左右其能克济哉我元运东南之米取道辽海缭绕万里而达京圻其亦逺且艰矣惟海神天妃有功于国与民者甚大舟入大海汪洋之中上天下水四无畔涯彼以眇然之身谈笑而往无少怖畏疑虑之心以神赖也当大风疾至海水尽立雷电交下天日尽暝同舟之人对面不辨顔色穷蹙危殆呌号于神神之樯火如大星众叩头再拜举手相贺如得更生其御灾捍患者此神之得祠亦宜矣神夙昔着灵至宋元祐间有功朝廷始立祠于其地圣堆厥后灵迹日益显赫凡东南并海郡县悉皆置祠祀之防至国朝始锡祠额曰灵慈昆山周泾有灵慈宫大徳间朱公清所建也因肇啓漕道出入海水屡承神休所以表着灵迹而为祀祷之地当漕发之期省臣及漕府长佐必躬祠下得从以行且祗奉上命具六牲以严祀事春夏凡四至焉皇帝嵗遣使函香贲临徳意优渥曰是宜宫祠修洁完好幽以事神明以祗待王命至正十三年春今漕府长托音公始至祠下仰见殿庑榱瓦雕丹垩萧瑟大惊曰是虽主祠失人亦有司之过也乃出公帑钞计凡七千五百缗俾新之主祠道士杨春泽用掌葺治州郡长佐及逺近富人皆相先出钱以佐役未几旧屋皆完复以殿之东北为殿以安神寝殿北为楼以弭使节至是宫之规制始备矣初祠之立实道士殷震亨主之震亨卒乏人以浮屠摄焉后至元间主以道士张徳一公乃访求道士之贤且才者将俾之举废修坠因得春泽且以春泽实震亨之后遂使之主是宫且定为甲乙相继无有变易而春泽之勤敏果能立事又足以彰公知人之明焉公尽心漕政弥满周宻无有罅漏及其致力于神又复恳至且图乆长及神相漕事卒底于宁虽其昭答国家典礼之隆然亦出于敬诚感召之故神人相与其亦可信也夫既记公事神之迹又作迎送神之歌使嵗时歌以祀神其词曰海之水兮实大以长妃旦出兮无方夕归来兮故乡閟灵馆兮莆之阳编贝户兮珠房女窈窕兮在旁啾吹匏兮鼓簧饮且食兮乐康筑游宫兮娄浒敞高堂兮防户云为车兮龙为马妃倐忽其来下荐广牡兮丰黍伐大钟兮贲鼔方洋洋兮翟舞聊逍遥兮容与载羞肴蒸人酒兮我妃孔乐旡不有兮高涛山立大鱼吼兮风吹旗防先后兮火流羣樯赤圆斗兮舟人如林命妃手兮嗟我欲留终不可乆兮昆阳郑东譔濮阳呉睿书并篆额
　　昆山州重修学宫碑
　　昆山在宋为望县学宫在县治西南二百九十步元祐间县令杜采之所徙建也国朝以生齿之庻陞州徙治所东仓至正丙申海冦毁东仓州复旧治所招还流逸民重立官寺及社稷之坛宓牺神农黄帝之庙至是遂大修孔子庙殿之址拓其旧三之一堂室门庑斋序直舍库庾庖湢无不毕具又为堂以祀乡先贤凿池论堂以制象设先圣先师绘从祀诸贤范祭器理大成乐又无不如法实今费侯为州三年之所成也民之居者知有教士之归者知有养又侯之仁民礼士一出于诚之所致也役始至正二十年夏四月竣事于冬十二月侯既帅僚友将吏儒先生讲舍菜礼先圣先师又遣职于校者具书币状颠末走百里外谒予文以志予方悼世变之剧州邑鞠为草棘者虽邹鲁地不免矧阻江要海与冦争尺寸者哉讫能保障其所如金汤帡幪其居庐校室如按堵之故非其人之守将雄才健政有以济其民者曷致是耶若侯者是已曰守令者民之师帅也侯非师帅之殊尤者乎抑闻侯治暇即过黉宫与为弟子师者辨讨名理扶植纲常者切切然恐不及人于乎人之所以为人国之所以为国者纲常也叙此则治斁此则乱世降道防邪説暴行满天下驯致三纲沦九法斁人类无以别禽兽然理出于天者未尝一息而可灭予读孟子书知先王之学校之教矣其言于战国之君曰三代之学皆所以明人伦也时方崇功利薄仁义则又告之曰未有仁而遗其亲义而后其君者推其效可使制梃以挞秦楚之坚甲利兵人心天理之足恃也如此诗曰既作泮宫淮夷攸服是其效已又曰在泮献馘在泮献囚又知古之文武非两岐也侯于是用武之秋不敢斯须防文教其不以是欤昔鲁作泮宫国人有颂窃取其义而系之以诗云侯名复初字克明东平人賛其成者同知州事海陵梅英判官济阳丁复初教授陶植提按控牍陈善都目沈继祖谢安道也诗曰维呉支邑昆在北东东薄于海捍海作邦陵谷以变井邑以迁人民鸡犬往而复还邑有庠序鞠为草莽治必有教复我黉宇展也费侯乐师克师文事武事匪曰两岐在昔受成献囚献馘我教既成我战必克化民服敌孰负孰荷侯曰噫嘻岂不在我我部百里我心一家衣冠俨雅笾豆静嘉天纲不斁国纪攸叙如子从父如弟子聴傅维昆有石维石有铭铭以著绩聿观厥成有元至正廿一年嵗次辛丑春正月上元日建训陈増殷奎直学黄【缺】李詧学吏夏芑竹先仁奉训大夫江西等处儒学提举杨维祯譔将仕郎杭州路海宁州判官褚奂书并篆额
　　记
　　昆山州重修学宫记
　　教民者民从治民者民讼是以学校重三代之际学校徧天下记称国有学遂有序党有庠家有塾其大畧可睹已予尝考所谓校室之制则塾也即其所以督教之意遂使田庐民氓皆尽躬行孝弟忠信之行其效美矣及秦弃诗书不用学校遂废至汉孝武时始复兴学由汉以下每一改邑学輙随而弛必乆而后复我世祖皇帝初定天下即使使东祠孔子复延致鸿儒大兴礼乐文教之事民口为儒家复其繇役每诏下条序学校于是圣道彰明教化纯美天子坐致太平之功学校不废也昆山故大县顷以户满若干方陞为州后徙治益东东仓今州是也既迁有司作新学其制务侈于旧然来者弗察浸乆浸弛至正四年春今守王侯士英来见其芜陋弗治曰不教民无以为治学废教将安出夫国家隆学校所以树教本也乃使修学宫上者栋宇下者步庑周垣靡不坚完又使士顾信相于论堂之北作新堂以为子弟讲业问辨之地守以时入学则居于是使论説所受于师者以察其进否又凿两池夹室之旁中植莲花曰是周子之所爱而为説以喻道者也因名堂益清是嵗学成而予适至入其境民有负老持幼望其邑而歌问之而曰前日为政者虐故去之日闻新守善养亲又多善政是能养民者也吾故还耳余闻其言而叹曰斯近于仁矣能使其民亲逰于其校士之居校者称侯之美曰仁而不僣徭役贞矣亷而不苛盗攘息矣勤而不烦草莱辟矣予曰斯寛矣能使民迁善余尝论之夫民易治耳道之仁而仁道之让而让设为学校教使皆尽躬修孝弟忠信如古之制其效亦无不着观侯之于学善矣又能以身先夫民民喻其仁若依父母诚称国家之明制庶几知教矣昔者鲁修泮宫而鲁颂作重民彛也余愿窃取其义因为诗以劝教民诗曰勾呉之东其县维娄地大民伙陞取雄州州既改作民来如属不教则悍乃作新学学诚教首吏闇勿察弥乆而弛置若绵蕞守入伏谒顾瞻怵惕俄而大起栋隆且吉相作新堂使居诵更进弟子试为礼颂守谓弟子力学自躬毋苦征徭恣求良朋父兄圜观欢喜忭舞执公之辔愿之公所昔我避逃将子车下今于官进豆陈爼池水湜湜菡蓞其花锦绅缟带容色洒如朂哉尔士有敬毋怠作室者谁守世杰氏李孝光譔
　　昆山州重修儒学记
　　昆山学校之难异于他郡有三故焉州之旧为县故学校视县为髙下县既陞州而学校尚仍旧规制卑狭不足以耸观瞻兴士类其故一也又今州治乃旧太仓地地濒海荒落其后日渐生聚成市蕃汉闽广杂处混居而土著者十无二三文学之士亦率自他邦来今之旧儒籍者数不满十人盖民非土著则所向无恒心士非土著则所习无恒业其故二也又今之职教者非尽得人经术之不明行艺之未备不能正身检下而且徇私以纵其奸是以螙愈深而愈甚此学校之通患而昆山为甚其故三也虽然事存乎政政存乎人其转移作兴之机亦存乎为牧守者何如耳至正九年夏史侯文彬来为守既谒庙庭即惕然思有以新之先是学赡空于计吏之手嵗所入无几何入即随手支付无所储储亦无其所侯命先作仓庾为屋者三翼其左右者二敞其前为轩者一凡向时之侵渔窥觊冐占儒额者悉去之节浮费谨出纳明号令而是嵗之所入者始全所储者始有余此侯之所以立其本也乃履殿西偏地复侵疆三畆有竒筑而为墙凡四十丈殿后地旧为污池旦暮潮汐荡激几坏址乃募工舆土实污池叠石以防河岸而为墙于其上此侯之所以广其基也基址既固乃建讲堂堂之高二丈三尺其入深五丈以楹数之者八其费出于州民陈允恭而凡畚筑完甃之务则民之愿输力者聴盖侯之徳惠政教足以动之故其乐于趋事如此若侯之自为与资于学廪者则更建大成殿为六楹髙五丈二尺深亦如之为仪门二楹如殿其髙视殿不及二丈六尺其入深三丈门东西为官防各四楹堂之东西为斋以居生徒殿之东西为庑以列从祀通为屋二十有六先是从祀诸贤并图于壁翳昧陊剥弗彰至是始改为塑象凡百有五人其门墙亭泮靡不完好始于至正十年之正月而以明年二月成此侯设施之次第也侯之综理规画不啻若家事非有公府剧务不得已者必日一至焉若朝夕程督则授之教官前乡贡进士蔡君景行景行亦孜孜展力以相其成于是授业者有师执经有徒诵声洋洋达于闾里观者易视闻者易聴而人心俗尚之变且权舆于此矣已而蔡君述其本末以来请为记予前佐领江浙儒学所记学校多矣然因仍者易为力改创者难为功今斯学内外髙深横纵巍焉廓焉跨轶前代非力足以任重才足以立功者不及此虽然予尝徴郡乗所载人物自晋二陆而下多名士然犹曰才华过实君子所不取如清慎超卓仁义不污者率有其人至近代端拱迄咸淳科第相望为邻邑最其间又以大魁为朝名卿抗防力诋权贵者清节凛凛照映史册为闾里重州治既垂四十年商贾之集生齿之繁财殖之富皆有加于在昔而人才之见于世者犹有愧焉此其故可知矣今侯一举而新之所以嘉惠士子者甚至为士子者盍亦以侯之心为心以圣贤之学为学为小学而必由乎洒扫应对进退之节必由乎礼乐射御书数之文为大学必由乎格物致知诚意正心以修其身必明乎治国平天下之务以达其用师以是为教弟子以是为学夫如是则徳成于已名扬于后时居则善其乡以成礼让之风出则广其施以着之行事之实上以忠于国下以有光于前闻人夫岂非史侯之所望于诸君者哉史侯为州所増广创设不可殚记予独举其作新学校之功以为州之士子劝无负侯之盛心云承务郎前浙江等处儒学副提举李祁譔武畧将军建昌路縂管府判官胡布书并篆额
　　至正九年夏史侯文彬守昆山始新州校规州制也浙提举李先生祁为之记史侯去而碑未剏至至正廿二年春基分教是邦始奠祠而立焉太守偰侯实董成之呜乎史侯建学功非一日而数年间始得刻石庸非政教有所闗系而史侯之勤终不可泯耶明年夏平江路昆山州儒学教授江南蔡基志
　　啓圣庙新建宗鲁书塾记
　　宗鲁书塾者松江上海之士民因孔氏之遗迹而作也遗迹者何孔子裔孙有仕于东南者侨居于此故名其地曰孔宅泾也泾之东十五里曰青龙镇青龙又南六十余里曰华亭此其地之所在也按图经孔子二十二代孙仕汉为太子少傅曰潜者避地防稽卄九代孙曰滔者仕梁为海盐令三十二代孙曰嗣哲者仕隋为呉郡主簿三十四代孙曰恒者为苏州长史孔氏仕东南者非一人厯嵗滋乆不可必其主名也旧访其地有孔圣庙顔渊井宰我墩泾之北有浦曰叔梁浦立有叔梁庙后因追封又名曰啓圣王庙盖孔氏乆居其地或值世代分据阻絶思慕其乡作家庙进祀故泾曰孔宅浦曰叔梁而井若墩皆以弟子名者实以拟夫东鲁尊其所出而不防其所自也又传孔圣庙尝废为孔宅寺防定中庑下有异声寺僧掘其地得旧时冠履等物土人益信其为孔氏所居矣至正嵗戊子前延平路教授章顔青龙人也家素饶财乐善尚义睹兹废址名存实亡乃择庙东隙地乗地爽垲而营治焉佣工市材载堂载构并建两礼殿右祀啓圣王叔梁氏及夫人顔氏左祀宣圣及从祀四贤十哲两庑列祀濓洛新安等传道诸大儒象设尊严规制宏防南院门二北祠文昌讲集有堂肄诵有斋东曰进徳西曰修业黉舍粗具兵难荐炽寝不遑理后十有二年嵗庚子兴化马玉麟尹上海访知其故时章顔已死召其子弼辅喻之曰汝父搆是而中辍何居乃畀禄米以助不给弼辅割田六顷八十余畆嵗租米为石三百五十以资释奠舍菜养士及器服百用之费于是走币致前信州蓝山书院山长刘镛以主之设训二人曰洪恕曰韩羽以教弟子员直学一人曰王黼以司出纳渐有条序而马代去海陵何缉为尹申勅前规免章氏所舍田役以优其家松江倅顾逖亦遣功曺董工甓坛筑垣以补完之有顷顾与何又皆罢去嵗癸夘秋维苏宗瑞尹上海而【缺】　张宪文为丞天台陈聚为簿暨【缺】职黄佑胡绍忠协恭敷治振厉士风躬履书塾饬惟恪虑昧于永乃命山长刘镛具因革匄文以刻石焉惟礼莫大于祀治莫先于教祀以致敬教以迪善能敬而善俗斯厚矣古者乡师州长属民读法防射考其徳行道艺以纠戒其过恶祭乐祖于瞽宗以示不忘祀之与教其来尚矣圣人之教本于道道原于性性旡不善则道无不在教无不行也吾夫子生于叔世不得其位孜孜然修明经籍垂世立教使天下之人知有人伦而不沦于异类千万世如一日则天地父母之徳家祀户享未足以报也况是地也圣裔居之尝建家庙矣事迹有徴废而不兴见者闻者宁恝然耶郡邑大夫士先后劝戒建置一新爼豆斯陈诵斯秩洋洋如在济济来防可谓知所务矣于以崇徳报功于以化民成俗其效岂浅浅者名曰宗鲁以表其迹不亦宜乎昔子产不毁乡校孔子仁之诸君子之兴书塾得毋有以称述之耶于乎道若大路然人病不由耳师弟子业于是者溯夫渊源之正而不污流是溺识夫体用之全而不邪径是惑是则圣所望于后学邑大夫所望于俊乂者将羣游于书塾泾浦者如周旋于阙里沂雩之间自是呉多君子使人曰呉一变至于鲁顾不休与至正癸夘冬中月既望资善大夫江浙等处行中书省左丞周伯琦记并书篆
　　昆山州重修三皇庙记
　　稽古鸿荒之世人文未开蚩蚩之民与鸟兽争一旦之命不有圣人出而立人极焉生人之类灭乆矣毛茹而血饮也为之庖厨巢居而穴处也为之宫室画卦以通神明之徳造契以代结防之政为之耒耨以厚其生为之医药以救其死造律厯垂衣裳以开万世之治其有功于生民甚大庙焉而栋宇挠祀焉而笾豆缺岂教民报本之意哉昆山三皇庙自州治迁后日就隳废至正十九年州治复还旧所大尉【缺】承制以安卿石君同知州事奠谒之初顾瞻太息退而谋诸知州费侯曰州事草创百废宜次第举三皇建极之始今而庙宇崩摧神象暴露国家崇奉之意安在耶举所宜先费侯是其议亟捐俸为倡医流义士翕然和之不数日得钱若干缗米若干石召匠度材以工给其役以吏董其事不数月殿宇之颠覆者隆然起两庑星门之朽者翼然张阶墀砖级之陊剥者整以宻象塑丹白之漫漶者焕以新传所谓人存政举者是也夫弛张系乎理不系乎时废兴由乎人不由乎数有为者何施而不可也学有田若干荡租若干册籍迷失无所考石君又追究归之学祭祀饘供之用于是乎不窘矣庙成而石君去费侯曰石君之善不可没也徴予文记之予读邵子经世书至皇帝王霸未尝不废书而叹也皇以道化民霸以力服人世降俗漓古道茫昧昆山之长贰修举废坠而以三皇庙先焉其薄功利以尊道徳者耶其知报本而善教民者邪诗云有斐君子终不可諠兮后之人庶乎尚有考也费侯名复初字克明东平人石君字安卿西夏人陈秀民譔饶介书余诠篆额至正二十三年夏月日平江路昆山州知州偰斯同知州事郜肃州判丁克明提控按牍赵从周都目谢道医学权教授王教授许规立名迹録卷一
　　钦定四库全书
　　名迹録卷二　　　　　　　明　朱珪　编记
　　重修永怀报徳禅寺记
　　呉城之东百里内有属州曰昆山州故治西偏有寺曰永怀其州之东濵海带河垫下湫隘只林寺基亢爽明垲实经始之善规也按旧记寺建肇于宋政和间有僧义明阐法于斯声动遐迩闻者乐施厥积既羡乃作殿宇行人道川率邑人沈饶輙为募四方之尊信象教者承以法堂翼以两庑表以诸天之阁而寺之规制粗备至南渡建炎叅政王公欲以此寺为奉先之所遂请于朝因敇改赐额为永怀报徳禅寺越二百余载日就靡夷凡规制之所存者惟大雄氏殿巍然丹垩漫漶将至废弛为住持者莫有为起废之图而其众往往散之四方逮皇元癸酉改元之嵗浙西江东道广教府移檄本郡以岳云望禅师领之既至慨然曰吾为释氏徒居释氏宫起废之责顾不在我而谁欤先是寺之土田质贷乆不能复仓廪虚罄而废加甚师乃力自奋厉夙兴夜寐铢积寸累毫髪畧不以私口体奉由是稽质贷之嵗月恒以福报因果之説开诸人未能率化则出所积以赎之则质贷者归虚罄者实然后度资计庸庀工鸠材外自三门两庑庋经之藏撞钟之楼圆通之殿水府之祠内暨法堂丈室与夫选佛之塲储资之库下及庖湢圊溷寺之周围隄防城墙一撤而新之阁之初建井植四楹今则耦四楹而广植焉阁之左右后创二楼相照以弼之则翚蜚敞豁金碧燀烜而已俶工于乙亥之秋落成于乙酉之夏于是栋宇隆厚上下完固轮奂砻致之美灿然不失旧规四散之众复集相与喜曰我等厯云水见名山大刹之伟壮未尝不内顾而兴愿念不图今日见永怀之重新也遂合辞走武林属余文以记之夫天下之事物无巨细惟诚可致仰慕佛氏之道防妙宏博天地所不能容圣智所不能穷其为道勇猛精进心所趋者不退转卒以成佛况寺之兴乎且昔之尸此者岂不知废之不兴为已病此乃诚不属故坐视嵗月之迁而徒已焉今永怀之重兴庸讵非望师一念之诚哉故乐然敷其梗槩而为之记载诸石以夀其传庶为来者鉴毋隳厥绪焉可忽诸师讳道望台之临海人姓项氏世为儒官得法于寳宁古林之嫡嗣岳云其号云至正七年七月既望鄞刘景元记大中大夫秘书卿台哈布哈书
　　丰兆院记
　　吾闻佛氏之于其道也必深造超诣尽得其师之説而后止故常去父母亲戚断割情恋不使外物骚乱其心肠二三其思虑则庶乎其有得矣然居不可以无宫室也饥不可以无菽粟也寒不可以无布帛也相生相养之道有终不得而废矣故必有上栋下宇之制以却风雨寒暑必有园田生产之利以备饥食寒衣夫既足矣又不能无出入冦攘之防疾病死之变不可孑然而独处也故又慎择其人之慈良信愿号为师弟子结之以父子亲戚之防使可以相保相赖必如是庶几其可也昆山东广教寺为呉雄刹僧徒常二百人往往有以行业显名当世者有曰法师者尝出主杭之横山寺明天台氏之説其行业尤着法师度弟子二人曰道弥道行弥独得其师乃别筑室于寺之东姚苓里名曰报恩精舍皇元至元间有司籍僧因陞为院至大徳中屋为风所折乃以田易广孝寺东偏隙地而迁焉传至允穹正因又能増益其业视昔有加矣因公性机警又尝问学材榦足以立事常居广孝耆旧兴举坠废其功居多非惟能绍先业而已又虑其徒或忘前人创立之艰徴予记之今人有父子昆弟之属家之所以成者由天伦之和而取贼败者背是也况乎结至防将为至戚其可以易道哉若然则庶乎始终相保相頼而无虑矣
　　大寳洲记
　　静专者道之基亷退者福之原节俭者事之本古之贤知之士行高当世不危其身不损其名百世之下有喜称而乐诵之者岂有他道哉世之末能下技诪张巧变将持之以欺世而盗名其自视为有余贪墨而不止及其穷也亦可悲已故惟逰乎方外者其志坚定凡天下之可尊可贵可惊可喜不入于心故常超然而自遂焉泉禅师则其人也师自龆龀归于佛长逰四方从鸿师先生尽得其説至诗书百家言亦无不通元统间教府选材僧而得住昆山报本寺未几遂弃不居由是檀越尊姓衣冠上流至于贾工下俚之人向恋弥至凡所施与无所恡惜师勇于进修而服食寡薄虽古之枯槁岩穴者无以过之乃视其所赢即寺之隂别为屋若干楹邑人章景仁读书好义与师相善又能以力相之屋成象佛于中且以待四方贤者之来也署之曰大寳洲乃谓东曰子儒氏而通于词愿有以记之夫物希有而难致者谓之寳珠玉吾知其为贵土凷瓦砾吾知其为贱小子之智奴之明也天地之间有至寳焉智者得之愚者失之矣是故寳得其寳者祥寳失其寳者殃曰慈俭不敢为天下先老氏之寳也曰佛与法佛氏之寳也合佛与法而一之者僧也故僧亦寳也夫是寳也众生非无佛非独有众生非欠佛非有余故佛常欲与众生公共而均有焉居之而弗施者谓之徒寳失之而不求者谓之弃寳吁佛亦悲之矣今夫是洲之大众寳聚焉能入其中者行止坐卧常不离寳岂终有不获者耶而为颂曰其洲大无量中有众寳聚非金银琉璃珠玉诸珍等其寳悉见前罕有能见者如盲眼无视如坐暗室中人辨五种色疑惑不能知惟无障碍故而能见斯寳充满于大洲无有非寳所若有诸善人因以求寳至皆生大欢喜悉能满其心昆阳郑东造濮阳呉睿书并篆额
　　瑞云精舍记
　　昆山东陆瑶里曰瑞云精舍者宋咸淳间茜泾广孝寺易公所作也里有陆氏为里中着姓易公陆出也精舍之作以近族也按广孝寺碑寺始建于唐咸通中唐末寺燬至宋太平兴国中有高僧子琼道清者从汳梁来至海上乐其地古且得石幢草砾中识其为故寺址也乃重作寺以居四方之来从者盖易公之初祖也故今广孝眂易公之徒犹宗子也其先师弟子之传以次至易公始度弟子二人其一曰法明为明之后者曰可才乃出分而至瑞云焉凡彼此衣鉢之储土田之入由是始判然而为二矣宋末精舍灾皇元大徳间明才二公复作之视昔有加焉既又作室寺之东序之北欲后人知其所自出也由才而下曰分祥清润净元希孟从邑如以徳邻智融若谷义深善权其传皆以次文山孟公虑其世逺而法坏且忘前人之勤也是不可以无记谒文于予嗟夫世之享富贵有不能终其身或仅一再传其子孙则已寒饿而亡灭者矣今佛真相传或厯三四百年而不坠者无他道也世人急富贵捐礼义故子孙常多愚而易败佛氏往往能慎后而择贤宜其能乆也予观诸瑞云若孟公邻公皆出世而师表于天台氏矣是不谓之能择贤耶今又以贤而择贤则其徒宜益有贤者矣其将相维于无穷哉昆阳郑东造并书农杨希贤篆额
　　无倪舟记
　　客有夸其言于众曰负一钟之粟则用驼之力一半马之力五人之力十矣今海上之舟絜其大则逾千弓计其力之任则逾千钟用之入钜海走汪洋一日趠几千里而不谓之劳人驼牛马强日及百里弱半之汗出而力尽矣然则其为器大为功多莫若舟也客有在旁咥然笑之曰陋哉子之见也吾语子以大舟乎仰而制圆俯而制方昆崘坱圠莫极端倪日月星辰之行也山岳河海之流峙也九州生聚之耕作饮食也羽之飞毛之走鳞介之潜伏也蠢焉而昆虫也植焉而草与木也廓以居之力以持之是故愈乆也而不忧其坏愈多也而不忧其隘其为器也孰与其大其为功也孰与其多客又有在旁哑然而笑曰子之言几矣吾复语子以大舟乎其制也方寸及其广也包乎太虚无有端倪彼仰而制圆俯而制方纳之吾舟之内有余容矣日月星辰使不失其行山岳河海使不失其流峙九州生聚使不失其耕作饮食羽毛鳞介昆虫草木使不失其飞走潜伏蠢植且百世之上吾溯其流而知其已往百世之下吾从其流而知其方来然则其为器也孰与其大为功也孰与其多二客怃然乆之曰吾知舟之为舟而不知天地之为舟吾知天地之为舟而不知大于天地之为舟幸闻先生之言可以去吾蔽矣句呉白云师署其居室曰无倪舟昆阳郑东为述三客者之辨作无倪舟记
　　昆山州知州史侯生祠记
　　佛氏以慈悲愿汲汲拯救羣物为务而不私恤其身其设心竭虑亦仁且厚矣自其法入中国上而万乗之君下而公卿大夫至于庻人莫不爱防而尊信其説故能垂之千百年而勿坠也昆山茜泾广孝寺建始于唐咸通间其僧员之盛比桉而连业同堂而合食者常二百余人葢呉郡之东名蓝古刹也寺旧有田若干畆遇嵗不丰食廪輙告匮境上富人因捐田入寺日饷得以少裕焉至正七年朝廷以凡天下寺其买田非宋金时者令徭役与齐民等且昆山为州徭役甚重以繁为东南州县之最虽多田钜资之家一或失计即糜烂破坏不可复支况僧素不习事孱弱畏怯而一旦加之重务有司又低昻失平丝粟之赋刻期逼迫故往往鬻田送官用脱刑责且小吏贱卒假威上人日持牒踵门足迹相接苟弗满意欲即造语生事巧发上怒动輙祸人至必待之如尊賔贵客虽一日数十人不敢忤一人焉由是寺力日就澌尽如病羸人仅仅骨立时广孝之众相顾无防壮者将散之四方老者立待于毙而已至正九年春朱方史公元来守昆公亷正敏亮恕惠爱人不立威任刑常近民而求其所恶欲闵闵焉若慈母得赤子于其怀也乃知僧之病役而广孝独甚焉恻然而爱防之甚至寺僧乃喜而相庆曰吾可免于散亡立毙之忧矣然公之防我若是其厚吾无以报公是心缺然矣宜肖象以祠公不惟使近佛而求畀以盛大之福且朝夕若亲公顔面而敬且爱焉则亦庻几可尽吾心乎乃相东序治室而慎祠焉寺之主僧乗谓东曰凡人之情于事乆则怠怠则忘之矣愿为文刻之贞石将使吾徒怀公于无穷哉古之善为治者能勿咈夫人之情则其政无不获者矣故上者常任徳下者常任刑刑怨之渊也徳防之薮也前乎公为昆山不知其几人矣未闻有能祠之者由今观之刑徳之应亦大相逺矣然则后乎公者又能以公之徳人者徳之其有不以祠公者祠之乎公有惠爱于人甚至昆山之民攟摭其治迹之实而载之石甚详也兹故畧焉昆阳郑东造并书农杨希贤篆
　　直沽龙祠记
　　通州南五百里其地曰直沽有龙祠龙能着灵凡水行之人涉危蹈险莫不赖龙以为命者且国家嵗漕东南之米三百万石由海抵直沽而达京师于时海波晏伏雨风和平万艘连连卒以无事亦莫不赖龙以为安者则龙之于民亦有功哉记谓能御大菑捍大患则祀之龙之有祀也固宜又曰山林川谷能出云为风雨见怪物皆曰神龙实有焉则其有祠也又宜呉之昆山商者沈某海行而至直沽数数焉其出入海水船安楫牢未尝有仓卒怖愕之变故其事神益防因覩祠宇挠坏像设露处过者狎焉其心勿宁且曰神之徳我人甚厚当其身危势蹙呌号于神求哀而乞须之命将终身思报徳不敢背负及其既宁而遽忘之我等小人真少防哉乃度祠屋旧制归择材为屋凡若干楹既具越明年春舟载而植焉实至正五年也若某可谓能报神矣夫徳人而责报于人者非也防人徳而忘报人者亦非也今神不责报而人不忘报亦各尽其道而已且某亦商耳推是心而为臣将不后其君为子将不遗其亲为弟子将不倍其师世之称君子防人厚徳其人一旦在患难则计较得丧不肯相顾者皆是也平居则曰彼商也今其见义反弗及之矣予故书之非惟使过客常负于神者读予文内愧而汗下也昆阳郑东造
　　海曙楼记
　　昆山之东北海上其地曰茜土壤衍平广袤有美田深泽之利民居聮络比宻如县邑然吾友杨錬师居之予尝往来錬师必乆之而后去然独恨其无高山大陵可以防观以宣畅湮鬱之气虽日坐屋下安饮且食使人怅然不乐欲去求车葢诸山以望句呉之墟太湖三江之水则百里外不能一日而往还也自予归永嘉日有山水之乐然寂寞无人则思其冠服修好姿骨竒岸有如錬师者与之相从其间而不可得则又有不乐者焉且闻錬师治楼甚雄峻丽如仙者之居予忆錬师当秋清暑退海月夕出冯轩而望思故人如余者散在四方与之啸咏其上而不可得亦将有不乐也今年春二月予来呉即过錬师求楼登焉而我二人相顾一笑向所谓数者之不乐皆释然矣仰观其楣间之牓曰海曙錬师曰子试为吾记之夫海之曙吾尝习见焉夜过半日将出扶桑之旁隂气消敛阳光四达于是时起观清明之气而吾之在躬者益有騐焉况其居髙临虚而先得之者耶吾将从錬师于是楼之上又闻方外之士服朝霞而能乆视必有以私授我矣錬师名希贤字敬仁善为歌章好鼔琴当世贤者乐与之游云今年实至正十一年月日昆阳郑东造并书
　　聴海轩记
　　水之为物也侧出而上溢勇决而峻下觝厓而阻石而声生焉然其声也始而怒中而平及终汇而为海也纳乎至钜蓄乎至深虽欲求其声不可得矣是知水无声水而有声水不足于水也岂惟水哉至于人亦然今夫么麽之人有一善焉而其色也矜有一能焉而其言也夸夫是二者生于不足也寻丈之瀑尺寸之湍也圣人仁义之懿道徳之丰艺能之通且习方退然而居天下莫能尽窥焉是故善观水者必于海善观人者必于圣人得其术矣句呉俞复初为老子之言且博通羣典以求合于吾儒氏之防君娄江去海且近因名其轩曰聴海或人以问予曰海无声奚用于聴予曰甚矣子之固也夫聴海者非以声求海也将求海于无声也求海于无声则海之为海也至足矣犹求圣人于无迹也求圣人于无迹则圣人之为圣人至矣以声而求海将以已之量而浅海也虽然吾尝居海而观海之变当隂气之将泄其声卒然而生閧然而合茫然而莫知其所来顷焉大风应之与之相遇滉漭之中当是时予起而聴之声塞天地将不能容犬下之声未有大于海也及其卒然而平冺然而止茫然而莫知其所涯是知无声者为至足之藏有声者为至足之发吁至哉海也故惟圣人与海凖也且天下之耳同乎聴有精粗焉夫习于海而莫之詧者众人也其聴粗也其智弗及也吁海哉海哉天下之善用其聴者日寡矣复初喜且请曰愿有以记之遂为记
　　花雨轩记
　　娄山曰玉峯峯之南隠君子居焉竹树蒙翳町畦交午中为轩两楹北塞而南通春冬清燠秋夏凉肃适体悦性居处宜矣君老谢事子姓长日坐轩奥楞严法华诸典次第龛阅旦日起沃盥琅然诵读虽甚剧勿间以为常如是已十载余乡人称之曰善士邑大夫礼之曰信士士君子敬之曰贞士非善无以惩恶非信无以动物非贞无以处已君信其乡先生哉予友卢先生志道友于君有年教其子孙知孝悌忠信皆循循雅饬长子复初克承君志所交多名士寓公甫弱冠先生长者乐与之言尝介卢先生求予文发君隠徳予闻释氏书善诱人予于释氏非能知知君好之以获休誉于乡大夫士若之有得也必秘秘必神神必显其讲説处天能雨花坐中君讲説是轩能然否耶他日造轩中必有能然者感君至哉始名曰花雨嵗庚戌二月卄五日齐郡张绅记
　　又
　　世有慕空寂以乐天赋之善而不越乎纲常伦理君子固当进之而不可概以防方之外者竝论也昆山王祐之甫避世藏宻朝夕繙诵内典以示无事乎奔趋无效乎刻画淡焉泊焉内养外持虽藤葛纷防万变日至吾则凝焉寂焉而已云门山人张公士行过其轩居署曰花雨且为文以表之而又介陆公载请予发其未发之防予闻金仙之教其高深逺不可窥测故虽天地日月皆有成毁而其妙有实理则固未尝毁也若其天雨寳花弥满周匝于三千大千恒河沙数世界以显神藏用岂特泥夫一室而已矣花之不根不柢不凋不谢无分乎春冬无间乎红白又岂假乎造化滋培之力也耶祐之苟能有见则虽处幻境而不为幻境所惑不徒繙诵而已乎金仙之道贵在直超无始洞悟本真所谓不与生俱存不与死俱已者在是而不在彼花雨强名不过神幻恍惚以惊骇耳目岂可块坐执着而流观哉予嘉其请遂因其命之意仍为偈云其花非凡花漫空众目花蘤类生成凌乱从天雨无根亦无柢香嫓芬陀香匪但阇崛城徧覆恒河界若人能了悟眼目鼻观间触类歘有得重啓光明藏结习悉扫除飞堕不着体言既超出弗泥还弗迷燕坐动豪髪当作如是观洪武四年龙集辛亥夏五月端阳日樵海老人淮海秦约造





　　名迹録卷二
<史部,目录类,金石之属,名迹录>
　　钦定四库全书
　　名迹录卷三　　　　　　　明　朱珪　编墓表
　　宋龙洲先生刘公墓表
　　先生名过字改之庐陵人宋以诗侠名湖海间陈亮陆游辛弃疾世称人豪皆折气岸与之交丞相周必大闻其人欲客之门下不就故人潘友文宰昆山县延致先生先生雅志欲航海因抵县留宿焉先生卒县主簿赵希楙以友文所赙钱三十万缗买地马鞍山以遂立祠东斋久而墓与祠俱废更一百四十余年为至正十三年州人顾瑛秦约卢熊等闻之州州下其事徴诸图籍正其厉域表大石其上题曰宋龙洲先生刘公之墓越六年寺僧盗葬其所今知州费侯复初令下僧迁骼复其墓且表树焉遣客殷奎谒予求表墓词予昔往来娄间屡询其遗墓弗得今幸墓复予何辞于言或谓公一穷诗流且其诗又局于季宋陋习仅如五季罗昭谏尔何以表树后人哉予曰不然取人以词不若以节裁公尝抗疏光宗请过宫屡与时宰陈恢复方畧勇请甲兵谓中原可一战而取不用去正类昭谏力劝钱尚父以春秋讨贼之义义士为之激立可以词客少之乎吾以是复奎使归告费侯刻石为表大元至正卄一年冬十月五日奉训大夫江西等处儒学提举杨维桢撰将仕郎杭州路海宁州判官禇奂书
　　墓碣
　　元故朝请大夫温州路总管陈公墓碣铭
　　陈氏出舜后胡公满以国为氏公之来裔莫详谱牒世居昆者祖讳信亚中大夫同知浙东道宣慰司事轻车都尉追封颍川郡侯父讳允恭嘉议大夫平江路总管上轻车都尉追封颍川郡侯皆公推恩所覃也公仪表魁垒遇事沈宻而果决其开诚下士则洞见肝胆平居好古健游览尝不逺千里登泰山日观南上武当絶顶观铜柱东航海谒普陀大士像皆若有所遇至正五年间诏下输粟于边者授官公以粟授于潜县税使迁晋江陞牛田司丞十五年淮兵南下幸仕者相鸣而起皆奊诟亡赖公独逃祸民伍越三年间走京都挟粟数万斛济国饷大臣梯之见天子天子旌其义授宣武将军同知韶州路总管府事未行明年荐授朝请大夫温州路总管兼劝农防御事又明年到郡郡方以民力捍城饥死者相枕藉城下公下令发廪及私帑计丁雇役民趋者如市城堑不日成前政督秋税以家量收病民甚公亟易之阅三月政平颂作秋九月遽以疾终二十二年夏五月孙男经奉函骨航海归是年八月十二日葬于马鞍山先茔之左公讳志学字俊卿娶顾氏蒋氏并封颍川郡夫人子男三人长逢祥江阴州申港巡检次逢吉江浙行枢院都事逢原水军都府万户孙男九人孙女七人俱在穉逢祥衷衰来拜余门曰士附青云属之王公大人而身后声光着白不朽则必托一代之钜手笔先子幸附青云有禄位不幸卒海邦数千里外不能如礼葬乃子孙罪又不得钜手笔如先生夀吾存没非重不幸欤幸哀而赐之铭予与公为甲庚友者二十年辞不可遂为铭曰贵与富不两完窖金匮玉褐盖棺仁人富不以私补吾国漕赈我以岁饥要银艾佩铜虎尔兵尔农子听父堡障立梁柱倾天不假以三年成孙防防齿未丁防防航海海砥平玉之龙气葱葱白鹤归来语长松城郭徙井邑改杨子作铭铭有在赐进士出身奉训大夫前江西等处儒学提举杨维桢撰卢熊书
　　元故殷处士碣铭
　　至正廿二年九月癸卯朔十有八日庚申吴郡殷奎葬其父雍逸处士之柩于昆山先茔之次既葬树碣墓道而请其师东维叟为之铭处士名庠字君序其先华亭人居昆山者再世矣昆俗喜货殖类蓄髙赀遗子孙处士哂曰赀多愚子孙且贾祸何用哉圣贤之学达可庇民物穷亦善一身敇其子奎不逺数百里从予游一州皆笑以为迂处士不为变益市书筑室使卒业予已喜处士之志果确而奎亦谦厚雅饬刻意古学予于是又喜处士之愿克有遂也始处士少时即以长子任家督弗及于学然其天质之美孝友忠信自有絶人者既壮间观古书传求其人行事施诸家父性严处士事之竭力能得其欢心遇子弟恩意笃至周人急无所吝虽负之不校其葬亲勿袭夷鬼俗委水火君子称之故其殁也人多哭之哀处士享年五十有七士君子诔其行者私諡之曰雍逸处士曽祖万采嘉兴节制干官王父澂父子湮皆抱德不仕娶王氏宣政院宣使忠仁女子四人女二人孙男六人奎其冡子也殷氏三世有德而无禄四世而昌意其在奎乎乃为之铭以俟铭曰生不谷死不夀德则富惟其不有以遗后会稽杨维桢撰丰城余诠书彭城钱逵篆额至正廿三年十一月九日甲戌男奎璧箕亢等立
　　元故曹母碣铭
　　维曹元达庶母吴年五十二岁防于贼而不得敛将窽墓纳棺衣而葬焉乞铭于其友昆阳郑东曰幸不没母善且使后世不为虚墓也于乎元达之志可悲也已母讳某家世业农居徽之休宁金竹村母幼鞠于嫡外家汪氏年十五从嫡归于曹先生某先生卒母哭之防明时年二十有八至正十一年贼发汝颍南延江东饶徽间初贼逼徽境上家人欲负母出母曰君宜尽引去先人木主不可无守也且贼亦人耳顾我盲废人何忍杀吾果幸得免十二年正月十七日贼又卒至家人仓皇四出贼以刃临母曰能尽出箧藏可无死也母曰吾家世业儒苐存先人敝庐及多书耳余无有也贼怒竟杀母及其孙国宾亲戚童婢同时死者三十三人贼退家人归求遗尸众骨横地莫辨其为母矣初母从嫡于曹能任治妇事而嫡不劳性不喜浮饰每服布绨犹以为过曹先生卒其兄欲夺嫁之母指天日自誓无他生子二人曰天德宜德天德即元达也时皆尚防今其能读书自立为世儒皆素教之力也天德娶孙氏生子二人曰泰安普安女二人宜德出赘孙氏生子一人曰关住女五人又曰奎德者天德之兄嫡汪所出也生子二人曰国宝国定元达及冠时贫无以养负奇气裹粮吴楚之间从时名贵人游时客髙邮间贼陷饶徽甚危急亟至杭遇阻不得往江淮反覆计之乃诣大官请身为士卒由行间以往大官见天德状魁岸且出言甚文疑其为间谍将杀之会有识元达者得救免由是竟不得归明年贼破徽家残母已亡于乎命也夫铭曰天髙高勿可求降淑媛覆用仇竟死变子莫収薶衣冠垂千秋于乎是为曹母之丘昆阳郑东造濮阳吴睿书
　　故孺人陶氏碣铭
　　孺人讳安垕姓陶氏世为苏州人宋奉议郎讳璹之曽孙登仕郎讳伯柟之孙封从仕郎太平路繁昌县君讳愈之仲女曽祖妣朱氏祖妣张氏妣宜人张氏也孺人生于至元十九年六月丁巳年二十有四而为辰州路儒学正同郡钱君良傅之配端重有威识勤不妄用奉舅姑以礼承其夫以顺训饬子女以严事上抚下悉有章序晚年好诵佛书预为送终之具纎悉毕备故其内外宗姻莫不称其能洪武二年正月辛酉卒于昆山仲子述之家享年八十有八子男二人曰通曰述女一人曰惠柔适医学提举张元善孙男六人晋益复升观恒女六人淑安淑贤淑惠淑贞壻曰严元裕徐天德周文莹张天瑞淑能淑仁未嫁曽孙男七人女一人是年三月丁酉祔于吴县灵巗乡黄山徐泾先茔学正君之墓至是学正君之亡已有三年矣学正君之犹子逵铭其圹石曰九十其夀康且年也有子有孙孙多曽也善积于身垂后昆也有信不信眎兹刻文也钱逵撰并书
　　圹志
　　元故希古道人朱公圹志
　　先考讳旭姓朱氏字子阳号次山一号希古道人世居扬州崇明之西沙里至元丁亥迁于吴郡昆山之太仓曽祖讳礼妣陈氏祖讳智妣章氏陈氏考讳文清资德大夫大司农河南江北等处行中书省左丞妣邾氏先考性简重识量宏逺孝以事亲顺以事长教子孙以义及乡党以惠处富贵淡如也大父左丞公以忠勇之姿委质戮力于宋革命之时首创海运勲业着于朝时大臣知先考之才闻于上至元癸巳降金符授忠显校尉海道运粮千户莅官以公正上嘉其能赐以金缎秩满不乐仕进退居田里构园池树艺花竹匾其室曰乐善日与贤士大夫游乡人死无殓者则买棺瘗之贫无以御寒暑者则制帐并绵纩施之大德辛丑秋七月风潮西沙飘荡民庐死者八九而存者无以举火先考运米千石往济之有田数十顷岁少稔勿入其租吴郡三皇庙及妙观钟楼圯于风雨作而新之其乐施类如此先考性好学素尚儒雅博涉经史尤长于小楷篆章草早岁从赵文敏公游已有能书称晚年深造晋唐笔法之妙家藏法书名画古器皆神品至正元年辛巳八月二日丁未以疾卒于家属纩不乱惟戒子孙曰吾死勿狥流俗用浮屠法惟事葬祭之礼足矣言讫而逝于乎痛哉先考生于至元十五年戊寅九月九日享年六十有四娶同郡虞氏子男四人长曰明德娶顾氏次曰明善有疾未娶次曰希贤赘平氏次曰明达赘虞氏明德明善虞出也女四人孙男四人长曰拜布哈从仕郎婺州路兰谿州判官次曰兼善曰善庆曰观善孙女十一人曽孙女三人明德等忍死以是年九月八日癸丑葬于昆山贾冈原先茔之次日薄事严未暇干铭当世大手笔姑叙岁月纳诸圹云孙子朱明德等泣血百拜谨志朝列大夫平江路昆山州知州兼劝农事孟鼐玛岱填讳
　　故处士吕府君圹志
　　先君讳德茂字茂卿世系自西岳得姓至东莱伯恭氏之后为吴人永嘉李五峰先生尝为文序其谱曽祖考【缺】余庆流祖蕴而未发父端号松岩初试昆山掾及授汳梁稻田提举生先君女子五人先君年十四防亲独养于母读书习吏事不烦责教强志自立先世富有藏积时宋氏李氏姊长先君固让独取书数百卷曰是遗子孙足矣姊妺遗诸孤择师教之资其嫁娶防死恤其家勿替父母防哀痛而不逾礼人益称之皇庆二年徙州家娄水上田壤益以广俄燬于灾堂宇深斥大之尤为宏逺事母终始致孝好施予为友为义缓急叩门如取水火岁大疫乡邻有至亲不往过者先君轸其寒饥家至户到多所全活晚年恬无仕进意常训诸子曰吾少孤奋励成家又有赋役日夜竭吾心思劳吾躬而至于斯岁廪之入可以供祭祀燕宾客乡里之老南阎北闾杖履可往来也若等服习文学学所以敬亲亲贤之道吾宗为不坠矣于乎痛哉至正乙酉三月病痿痹疾凡祷祀医饵不验其年十一月一日终于家年五十三配唐氏子男五人曰诚次本文已娶恭尚幼长女年若干先卒壻茅世显庶子信女某诚娶邵氏无子早防孙男二人又明年丁亥十月十七日葬惠安乡古塘北冈之原遂迁祖松岩君祖妣杨为昭穆相向以冡妇【缺】氏祔诚负大不孝未获寸禄以飬越二年不克葬且事严未暇乞铭于当代儒先含哀忍死述其大者纳诸圹孤子诚泣血百拜谨志前进士承事郎台州路天台县尹兼劝农事杨维祯填讳袁华书
　　元故云涛处士濮阳吴君圹志
　　先人讳睿字孟思姓吴氏其先世为开封人六世祖讳忠宋宣和间充殿前司统制官扈从髙宗南渡遂居于杭髙祖讳永昌左武大夫忠州防御使曽大父讳佐宋承信郎充御前东库使臣大父讳清宋成忠郎充殿前都指挥使帅佥父讳埴宋德祐初以京官子弟恩例授迪功郎时年十四越岁余宋主内附拘集近世子侄入都先祖亦在其列留都下凡十年至元间回钱塘遂无意进取唯耽嗜法书古刻以自娯暮年号养素处士先祖生于宋景定辛酉岁五月七日以有元至正九年己丑岁十二月二日考终得年八十有九祖妣王氏先卒二十有六年得年五十有一同以至正十年庚寅岁二月十六日卜葬于湖州武康县封禺山之原先祖凡有三男子而先人居长焉先人娶新城徐氏于至顺二年壬申岁四月廿八日卒年三十有九先人自幼雅尚古文篆籀之学凡六书原委靡不究探志乐山水清幽尝自号为云涛防人不幸以至正十五年三月廿三日以疾卒于昆山之寓舍于乎痛哉先人生于大德戊戌岁五月三日丑时至是得年五十有八子男一人名昭以是年四月二十八日甲申归葬于武康县封禺山祖茔之原于乎痛哉日薄未能乞铭于当代立言君子以传不朽姑摭卒葬岁月纳诸幽室孤哀子昭泣血谨志友生蓟丘杨中填讳
　　元故处士易府君圹志
　　府君讳思义字宜中其先吉安庐陵人祖讳斗元宋咸淳进士迪功郎平江路常熟县尉摄警昆山遂家焉父讳伟皇朝从仕郎吉安路吉水州判官致仕母李氏府君孝慈温恭出乎天性德勿耀恬然终身生于至元己丑十月十二日殁于至正癸卯正月十二日以是月十七日戊午祔葬于马鞍山先茔之侧娶同郡长洲王洪女先府君七年卒子男五人鼎恒皆王氏出闗孙徙孙獒孙闗徙孙皆早世女一人适王懋功孙男二人女四人葬有日孤子鼎忍死泣血书梗槩纳诸圹豫章陈増填讳
　　故宜人李氏圹志
　　宜人讳贞顺字防卿姓李氏居吴之昆山大泗里世为上族乙亥冬天兵南下家牒遗逸故曽大父大父讳官无所考父兴龙字汉卿号慤斋宋太学生也会我父以江西戊辰进士尉常熟秩满摄警昆山归顺事定先妣以疾殂得地于马鞍山西葬而家焉慤斋与先人善防年以君许嫁于我庚辰五月先人以疾卒合葬先妣墓至元甲辰冬而翁不渝初言克合二姓君初归我尝以不及奉舅姑为憾至是供祭祀睦宗姻抚诸子克勤俭莫不尽礼天性然也至大己酉夏吴之文学始以我备儒吏贡于郡旋调嘉禾陞浙淮鹾台至江淮府史南省三擢州县幕官皆及代乃被台州临门巡检之命在官未久年至申请授从仕郎吉安路吉水州判官致仕恩例封君宜人首尾宦游三十六年清苦自持生事益艰日赡数百指得不困乏皆君助也暮年筑室昆山以便拜扫戊子春季子好礼为毘陵郡吏明年奉亲就养不逾岁君忽婴疾五日而卒寔庚寅二月二十七日壬子也生于宋咸淳庚午六月二十七日乙未享年八十有一子男五体仁思义好礼近智履信以时择配非苟女二长适嘉禾王兰孙次赘湖南帅掾四明陈秀民内外嫡庶孙男十九女十一曽孙男三女五人于乎吾与君共处六十五年宾对若一日目见四世又将有婚嫁者复何恨焉所恨君之亡也先一夕饮食谈笑如常日黎明乃疾疾即笃绪言遗念皆不及矣伉俪之情悼痛之怀其能既乎乃率诸子扶柩归昆山卜以是年六月十三日丙申祔葬于先茔之麓夫易伟因述梗槩内诸圹幽文正公八世孙将仕佐郎平江路儒学教授范文英填讳
　　故从仕郎吉水州判官易府君圹志
　　府君讳伟字成大号兼山先世长沙浏阳人逺祖雄东晋举孝亷为舂陵令死王敦之难及五代子孙迁庐陵五世从祖祓贵显赵宋世由太学释褐累仕至礼部尚书髙祖嘉谟静江府司户曽祖应云知静江府义宁县父斗元平江常熟尉皆以科第进尉秩满摄昆山天朝革命就家焉府君幼失怙恃负气积学卓以成立既强仕困于无资援不能自致乃叹曰凡可以有为则为之即试吏平江再调嘉兴陞浙运泉台州临门巡检年及致仕即任告老陞从仕郎吉安路吉水州判官致仕居闲置散惟早暮以礼法绳子孙以论议商古今接亲友谐以言笑理情性作为歌诗仕不刚挠退乃顺居如是而已府君生宋咸淳丁卯三月二十有九日殁今至正十四年甲午六月十一日是日命子孙来前语之曰吾以考终奚憾焉汝子若孙克率常训吾死且安逝矣遂卒年八十有八其年六月廿四日葬昆山马鞍山西合封宜人李氏墓距县尉君墓五步府君娶昆山大泗里宋太学生慤斋李公之女先府君五年卒子男五人体仁思义好礼近智履信女二人长适嘉禾王兰孙次赘庆元陈秀民掾湖南帅府为之内外孙男二十人女十一人曽孙男四人女四人将封诸孤泣血谋曰府君修德勤事孰敢冺坠当乞铭昭代缙绅以着其实谨述大槩纳诸斧屋大中大夫前海北广东道肃政廉访使陈允文填讳
　　故青村塲典史沈公圹志
　　先考讳仲字长卿姓沈氏梅谿自号也世居越之余姚龙泉乡祖考讳【缺】祖讳震字东甫妣王氏先考刚直好义不妄交家贫乃谋升斗之禄以养由巡司盐塲县吏后奉浙江省檄陞吏平江府又调杭州考满授松江六日享年三十八二十四年甲辰夏六月廿八日函骨葬于马鞍山文笔峰下先茔中之右先考娶崔氏瞿氏子男五人长枢一十四岁先以治命定婚嘉定大塲东阳沈氏次机纲常珰子女三人长妙贤九岁先以治命许适昆山沛国朱氏次妙德安安孤子枢泣血谨志博陵林龙填讳
　　元故海道千户曹君圹志
　　先考讳珪字德璋姓曹氏海虞人海道都漕运副万户讳南金之孙赠奉训大夫徽州路婺源州知州讳文华之子生而頴异早防父自能奋立袭大父恩授忠翊校尉海道香糯所千户佩金符在官二十年部饷航海者凡八上至正乙未以漕事如京适罹兵乱遇冦北通州不屈而死时至正己亥二月十五日也即藁葬于州北水涵寺之侧若干步年五十一有男三人长次立次亨女四人孙男一人曰迁女一人呜呼世路巇等负罪未能奉其骨以归瘗姑凿窽于虞山新茔以俟时宁哀哉至正二十六年龙集丙午夏四月孝子等泣血百拜谨志傅填讳
　　元故徐氏孺人圹铭
　　徐氏讳永贞常熟人父讳元震母陆氏为同里曹妻卒于至正十九年九月廿一日年三十岁子男一人曰迁女一人曰防华至正廿六年四月廿一日自虞山之右迁葬于山之阴其夫为之铭曰前汝姑后汝娣从之居即庭内至正丙午夏四月志







　　名迹録卷三
　　钦定四库全书
　　名迹録卷四　　　　　　　明　朱珪　编墓志铭
　　杨履斋先生墓志铭
　　先生讳天泽字履斋号守愚子其先汲人始祖扈宋髙宗南渡遂居吴之嘉定杨巷里里始未尝有名其族人蕃大人以名焉世为儒间有出仕至牧伯者至先生以文行闻于人其里姓益着曽祖讳椿年祖讳文炳皆德勿见父讳贵龙入老氏法中为道士性纯孝父尝疾病祷于上下勤至请以身代因而有瘳人以田来卖恻然语之曰汝独无父母妻子耶田卖何活乃发廪赈之其人田卒不卖至今为富人妣盛氏正以从夫义以慈子人谓先生贤自父母贤也先生寛爽易不肯发人过人有小善称之不置口又甚好客每客至则乐客多愈乐不至则不乐也客贤无逺近识不识虽蹑屩踵门过之一以礼貌弗为等级有不贤虽仆马甚盛未尝一见焉故客在先生之门必贤也尝辟广堂置钜楼可帀坐数十人日就与客会饮食客食必肉妻子则蔬也察客有寒色则解裘衣之故客在先生之门无寒饥也及卒之日客无贵贱闻之防哭于其家尽哀而去人往往叹曰惜哉使先生有位其待士如此有不为之用耶有不树功业垂休光于万世耶惜哉其乡有告以衣食嫁娶死葬勿具疾病不能医者先生咸赈恤之尽其乡无有冻馁夭阏露暴及男女过时者甲致乙于讼先生阴为召甲赂之事既解乙勿知也后造门谢先生辞之曰告者妄耳终不以德乙也客有携其子来其身寒露先生顾谓其幼子曰此儿可怜其幼子即解衣与之先生喜曰真吾子哉其赈人率此类读老氏书喜其言遂入其法度地立老子像至羣书无不通悉以资为诗然为诗直以见志不为深刻且喜饮酒旦从人饮酒至暮未尝乱或岁时择胜地集宾客为乐曰人夀防有尽身毋自苦也至元丙子正月己酉以痰疾卒后十有三日庚申葬于所居北半里先人之兆配顾氏生女二人初以无子以徐氏子为后曰希祖次娶宋氏生男五人长曰希道娶徐氏次希贤即防时能解衣与人者也次希逺同希贤为道士次希真娶谢氏希傅娶严氏女一人孙十有二人东始逾冠时识先生先生将五十矣不以年倍余长而以为友今老矣铭先生之墓奚辞铭曰可为勿为维有命勿以名殊维考行无位与爵德则盛斥余赈之斯亦政古闻捉发且独圣彼氓敖怠卒以病我诚恱士士乃应应维其贤翼以正名声播流实则称史虽弗登维论定丙子之岁日月令父尊子卑二穴并绵绵其垂罔终竟后之观者视杨姓昆阳郑东撰
　　金粟道人顾君墓志铭
　　金粟道人姓顾名德辉一名阿瑛字仲瑛世居吴谱传野王裔未必然否也大父以上皆宋衣冠大父任皇元为卫辉怀孟路总管始居昆山之朱塘里父玉山处士德不仕在养予防喜读书年十六干父之蛊而遂废学焉性结客常乘肥衣轻驰逐于少年之塲故达官时贵靡不交识然不坠于家声三十而弃所习复读旧书日与文人儒士为诗酒友又颇鉴古玩好年逾四十田业悉付子壻于旧第之西偏垒石为小山筑草堂于其址左右亭馆若干所傍植杂花木以梧竹相映带总名之为玉山佳处诗有玉山倡和等集行于世不学干禄欲谢尘事投老于林泉而未能果先是浙东帅府以茂异辟为会稽儒学教谕趣官者至则趋而避之至正九年江浙省以海防不寕又辟贰昆山事辞不获已乃以侄良佐氏任焉又五年水军都府以布衣起佐治军务受知董侯抟霄时侯以江浙参政除水军副都万户开府于娄上又一年都万户纳琳哈喇公复俾督守西关继委审赈民饥公嘉予有方即举知是州事朝廷使者衔宣见迫且欲入粟泛舟钓于吴淞江丙申岁兵入草堂奉母挈累寓吴兴之商溪母防于斯会葬者以万计是岁函骨归瘗于绰墩故垅当时交相荐举乃祝发庐墓阅大藏经以报母恩复凿土营夀藏于山之阳环植丛桂扁曰金粟自题春帖云三生已悟身如寄一死须教子便埋盖人传前身是慧聚寺比丘延福又梦中知向一世为黄冠师姚兴孙者是也金粟道人由是而名道人娶王氏生男元臣宣授武畧将军水军宁海所正千户今陞水军都府副都万户未任生女妙福赘陆琦次子元礼今授正千户总乡民守本土元贵习举子业未冠某在防一人女二人皆庶孙男二人孙女四人予尝慕赵岐了身后事赵加勅子刻石墓前皆生而达者吁当今兵革四起白骨成丘家无余粮野有饿莩虽欲保首领以殁未知天定如何耳今年四十有九且有鵩鸟入室恐倾逝仓卒中则泯灭无闻且欲戒后之子孙以苎衣桐防椶鞋布袜纒裹入金粟塜中慎勿加饰金宝致为身累故先自志并为之铭曰大生之有归犹会之有离譬彼朝露日出则晞予生也于生弗光予死也于予何伤愿言兹宅永矣其藏大元至正戊戌五月廿九日顾阿瑛自制并书汝阳袁华篆额
　　故王子厚墓志铭
　　子厚讳世淳姓王氏苏州昆山人大父珪父忠义母魏氏子厚生平孝友以亲老试吏为州书佐遇事简直遭时多故念吏不堪为夙夜感叹遂以洪武元年四月乙丑自沈娄江而死春秋四十有八娶金氏子男二人曰谦曰复女二人壻曰归德曰全济男女四人其父以五月丙申藏其骨于马鞍山之东冈呜呼悲夫铭曰嗟嗟子厚离世氛兮发愤捐生从灵均兮返骨山冈偿夙愿兮陵谷变迁尚永安兮范阳卢熊撰
　　元故处士陈君墓志铭
　　至正十三年癸巳岁五月十一日昆山处士陈仁甫卒明年七月某日葬于古塘北一里冈身之原先是其子允谦以永嘉黄凯状来乞铭处士讳仁夀字仁甫初姓陆氏陈无子以处士为后陈始居马鞍山之阳其地曰东城头宋末因兵谱牒防亡其先世皆不可攷延祐间州迁娄江处士以州迁地气消散乃以择地新州北盐铁塘东居焉父讳亨有才谞沈晦不肯仕处士和易损抑圭锐刓尽未尝使气忤物或暴逆相加则谈笑解之乡里称其长者且素俭制锱累铢积乃至饶给暑寒裘葛虽至敝裂不肯厌弃至于施予则无少留吝饮食适口即止不求甘肥室庐卑隘或劝其易以闳钜处士曰苐免旁风上雨斯亦足矣苟或过侈将何以为子孙法耶然四时接亲好待宾客为美酒嘉肴必极丰备见富人多田往往桀骜虐农而过倍取入至其子若孙有不能保者皆是也常戒诸子曰吾幸有薄田可给衣食苟取倍自益亦止自损耳今其诸子皆贤守遗训也世夀六十有二配王氏生子四人曰允谦允让允恭允敬允谦娶王氏生子三人长曰睿次智次孝孙女一人允让娶岳氏生一子曰聪女三人允恭娶余氏生子一人曰圣安女三人允敬进义副尉平江等处水军万户都府百户佩银符娶王氏生子三人曰明曰德安女一人处士独以为善称于乡使其人之为不善者闻之亦可以少媿矣虽其享年不及独其子孙众盛若此将必有显大其家者尚谓天道之不可信耶铭曰麟也有定獍也为羣黑由白分厉以分爰视其家亦既孔敦彼由掊厚我实用勤维彼昏人愚何可云谓天实髙弗予听闻顾独斯人厥如云其报曷已川流沄沄阅千百祀永徴斯文
　　章母墓志铭
　　章母讳妙观吴郡张氏之女也其家乘亡逸世系不可攷母生而了慧父母爱之过于丈夫子当行为选佳壻归于昆山章处士天祐处士沈厚果毅才可用于世独不肯仕初家未甚裕自母归克相于内由是日以丰大处士欲为一善母必劝之果往往捐余赈乏惠及疏戚甚众故其乡称处士之善者必及章母焉母性慈厚至御下婢亦尝贷以色虽甚忤意骂詈之声不出口子使就学常戒其毋嬉笑今子麟读书甚贤人称处士善教亦必及于母今其乡之为人妇与母者取章母为法焉至正十三年岁癸巳八月六日己丑以疾卒明年四月十有七日己酉葬于州西恶安乡致和塘北先茔之左处士先母四年卒至是始同葬焉世夀七十有七生子一人即麟是也娶张氏名淑贞庶女一人曰德慧适同州朱德贤孙三嫡长曰禧次庶圣保佛住麟尝从永嘉郑东游拜且泣曰麟葬母有日愿先生有以铭铭曰爰有家家孔赢相夫子宏厥声训子麟竟有成用刻铭诒于后昭兹往式视章母
　　故处士夷孝先生卢君墓志铭
　　先生讳观字彦建其先龙兴武宁人五世祖来平江遂占籍吴县曽祖讳仁仲字和父祖讳铭字明叔工词赋乡举待补进士考讳有常字元吉以约终妣吕氏先生少刻志于学尝受业于乡先生汤公弥昌钱公重鼎之门既卒业客游江淮间名卿钜人有欲举先生出仕者力辞之居教授接人勿以贵贱异或加以非礼先生恬然不与校曲直遇人防葬患难虽力不能赡亦必为之尽心经画其事亲温凊滫瀡不以贫故或少阙暮年抱赢疾犹手不释卷吟哦讽诵咀哜道真益勉饬其子孙以读书修行会母卒先生不能行防礼痛慕悲号病日増剧遂以至正二十二年冬十月庚辰卒得年六十五岁娶同郡王氏子男二人曰熊曰熙女照适清河傅孙男二人彭祖充孙女一人曰织熊痛惟先生生不能力学以厚养殁不能显光幽潜请于门人弟子私諡曰夷孝先生即先生殁后之十有八日葬于长洲县武丘乡先茔之左其友人陈留申屠衡为之铭其词曰是为夷孝先生之宅依其先垅之侧惟诗书世泽亘百世而弗忒者噫彭城钱逵篆葢
　　元故迁善先生郭君墓志铭
　　先生讳翼字羲仲世昆山右族考友谅为大贾独善教子妣陆氏先生自少入乡校从衞培学培故宋参政泾诸孙博学笃行亟称先生颖悟深加器重先生既壮益肆力于学沈潜百家尤防于易年四十闭门授徒尝署其受业之室曰迁善曰以识吾过也乡人亦为名校南之梁曰迁善曰是吾郭君之所居也先生为文词必追古作者讽诵思绎虽一字不苟省也其于一时文人少所许予独称永嘉李君孝光及天台丁公复所为诗李公亦谓先生之诗佳处与人不同调会稽杨公维祯每以其言为韪先生与俗寡合有力者多不肯荐引竟以训导老于学官由是家益穷守益坚攻苦食淡读书自若也尝自号东郭生又自称曰野翁所着文集曰林外野言凡若干卷病且革知州髙昌偰侯率州人士治其葬事以至正二十四年七月廿三日卒年六十以是月某日窆于马鞍山北之中峯因题曰迁善先生郭君之墓妻胡氏长子夔皆先卒次子畴女壻汪思齐陆彛孙男长夀呜呼先生之生也连蹇不谐于时其殁也贫无以为葬亦可哀已先生尝谓熊曰吾死汝为铭铭曰呜呼有为而不遂于施而卒至于斯吁其可悲吁其可悲范阳卢熊撰并书吴部王时篆盖
　　元故靖夷先生顾君墓志铭
　　先生姓顾氏讳权字伯衡世居徽之婺源其父达卿始入吴因占籍昆山娶妇生子为昆山人初达卿与云峯胡先生同里闬心敬慕之期有子当使为士及先生既生见其凝重岐嶷益自喜锐意教督之先生稍长能观父之志敏力学业不以祁寒盛暑有少辍既壮博习羣书尤究心于易教授里中子弟多从之游时人莫不善其父之能教也先生为人不事矜饰喜哦诗饮酒常頽然自放然其交际恭逊久益谨葢未始忤也中岁刻意为文章有古作者矩度虽一字小疵不为苟且其志亦欲以是少见于世者遭时防乱竟穷无所就以死年不满五十无子昆弟族人为主后呜呼天乎先生乃命之如此悲夫先生娶吕氏生子輙夭死买妾得一女尚幼其卒以至正廿四年九月丁亥其葬以十一月丙寅其墓在马鞍山之北其葬事知州偰侯斯教授蔡君基之所具也葬有期日其故旧门人咸痛其有德无后相与私諡之曰靖夷先生而奎与为铭也铭曰善不必有后仁不必有夀彼梦梦兮谁则能究言甚文兮行甚懋呜呼先生为我能为兮苟在我其奚咎
　　故朱徴士墓志铭
　　徴士讳玉字君璧姓朱氏先世自江西来吴今为昆山人祖已上谱逸考讳妣秦氏徴士幼頴异生十二年遭外艰能厉志树立既长喜绘事闻佳山水每翛然独往数十里不以为难永嘉王振鹏在仁皇朝以畍画称防拜官显荣征士从之游尽其伎王君亟称许之至顺庚午中奉中宫教金图藏经佛像引首以进方不盈矩备极其状而意度横生不束于绳墨人言王君葢不之过云至正十有五年清宁殿成敇画史图其壁吴兴赵雍以徴士辈二人闻使使召之家道阻弗果上徴士亦既老矣偃蹇一室以图史自娯杨维祯先生所为记虹月楼也徴士行内修平居言貌循循薄于利欲身且老犹精谨如壮者廿五年十一月十一日卒春秋七十有三娶诸氏又娶支氏子男二人长曰佑贤其防务德蚤亡女一人适许氏孙男三曰翚翯翇孙女一曽孙男一曰宁孙女一明年月日葬其州卜山之西原予闻界画家王士元郭忠恕为首冠偭偝髙下一守矩度而王君吮笔为之曲折层叠自如度越古人矣徴士得其传是可铭也铭曰名艺之成太平之泽贻尔子孙尚引勿替华亭殷奎撰武宁卢熊书
　　故处士傅君墓志铭
　　处士讳翼字仲翔平江昆山人父荣母王氏处士少孤苦既壮业吏事犹不免贫窭其为生甚艰然其志不以是而亟货利也有一子则使为儒者其所以教饬之甚力曰士而贫何有于皁之富也今其子学成遂为儒家处士素直义见人善为之喜跃如在已见为非者众督过之而不为背憎贷人财度不能偿即毁劵弗少吝遇亲友饬词矫貌简如也春秋六十有一至正廿六年丙午岁十月八日卒娶周氏再娶刘氏张氏皆先卒子男料长女嫁沈源次女嫁陆厚皆周出也孙男杠梠孙女杼轴以其月十五日葬其柩马鞍山阴之中峯处士尝手冩孔孟四袠遗令内圹中铭曰艰于生勿徇世以失渝其子以学去吏而儒今既偿其志又将焉求华亭殷奎撰武宁卢熊书并篆盖
　　卢府君妻王夫人墓志铭
　　夫人讳蕙字靓之平江昆山人祖讳国器父讳庆询母范氏庆询子女五人而夫人最长得早承家教诵诗识字缝纫烹饪皆精善年廿三为同郡卢府君讳观之妻礼颂端肃不妄言笑不轻出屏帏甚为姑嫜所重府君孝友能贫夫人相之维谨其训子女弗加笞责而悉能有成待妾御未尝诃叱乡闾称颂为楷法府君老且病夫人经年不解带府君殁后其子熊以禄仕迎养郡中既而平江被兵夫人居围城中忧悸成疾婴城之日熊被创甚例遣上道幼子熙自昆山来奉夫人归里防关法不出妇人仍主于滕君德进滕妇方视夫人如尊嫂亲为调防吴元年冬十月夫人疾革日在辛酉遂卒年六十三贫无以为敛滕君复命诸子经纪其事亲故亦多往赙者熙始得葬夫人柩于长洲县武丘乡去阊门五里初府君之熊为夫人豫作夀藏兵后他家悉发而府君墓独无恙至是竟合祔焉岂先德之厚阴有以相之抑夫人平昔为善之报固如是耶熊博学有才谞熙亦好修笃行女照嫁士人傅孙男三人孙女二人熊既乞铭于曹氏以奎尝教授府君有契家之谊复俾为序云其铭曰有子而仕系亲之喜曷养之弗终覆养以死孰卫其藏弗毁于兵今祔于此尚慰而子华亭殷奎制序谯郡曹亯铭丰城余诠书彭城钱逵篆额
　　孙君墓志铭
　　君讳元吉字吉卿姓孙氏其族本出富春平江昆山人谱牒防落不可考次祖讳凯父讳渊妣贺氏君少为吏雅有干局持心平恕不肯屈法市恩至于排难解纷谊所当为即奋然不顾利害年四十便弃去岁计田租所入祭祀衣食之余日置酒以待宾客遇贤者至即听其讲论文义令子孙列侍觊其进益间有博奕丝竹之娯方术艺能之士招与欵洽亦不屑也晚年筑室城南水上署曰瓢窝角巾野服逍遥林下人称为瓢窝道人别号呐翁重罹变故忧愤形于顔色俯仰徬徨若无所容于世寻自刎死年六十有二洪武元年戊申歳正月晦日也配邵氏有子三人长曰文德次圭次基孙男五人某某【缺】　　文德等葬君于马鞍山阴之原君于予为先辈君死时予覊客江宁闻问为之痛悼及还里中文德以状乞铭其圹予既为志其词曰雾霾蒙澒兮风猋怒之太行崄巘兮荆榛莽之待斯人之独闵兮惨烦悁其谁语宵耿耿之不寐兮辰咄咄之无语冐温蠖吾弗能兮孰臭恶之能处与其偭以偷生兮茫茫絶吭而逝兮孰遗尘乎西山之饿伧已矣乎众贪婪以苟活兮子独抗志而莫夺愤世以陋俗兮杀身以殉洁以死为乐兮谓生可厌岂所欲之有在兮孰云懂而非达呜呼哀哉作善离防兮不究于年是曰遭命兮非子之愆纵细人之幸兮吾子之安重泉有知兮慰以斯文吁嗟千载兮视此石存
　　故刘府君妻卢氏墓志铭
　　吴郡卢熊祖妣吕氏之卒葬于昆山县西北马鞍山后初熊之姑名柔正者实彭城刘府君讳珍之妻也府君有子輙夭年望五十而殁两女皆已嫁为士人妻姑年始四十复抚其孤女三人依熊之父居焉其后熊父为择周英徐为壻英养于家英妻卒复以季女归之姑岁时往来哭熊祖妣焉哭熊之父焉哭熊之母焉而姑亦老矣洪武建元戊申熊自江宁奔母防还未期而姑遂卒焉呜呼其可悲也矣刘府君吴县髙景山今既不克祔葬遂奉其柩葬于吕氏墓次今年庚戌始勒石为志而俾熊书之熊之曽祖鉴宋平江府待补进士祖有常居不仕其先龙兴武宁人也铭曰卢女刘妇字防祯家世儒者耀厥声琴诵诗壸范成相夫祀事致洁清孝慈婉顺播德馨嫠居廿载难成生抚育外孙惠均平世夀六十有四龄屠维作噩届朱明下从慈母归防防中峯之藏维永宁
　　故俞府君墓志铭
　　昆山俞府君以洪武三年【缺】月十有七日卒年七十其月二十五日葬于县城南积善乡先茔之次其诸孤致词友人卢熊曰先君葬有日敢请铭按状君讳谦字谦甫早有志操既长能树立习法律为吏性刚直临事奋身不顾利害人有善取为已师不善疾之如仇面折人过失不少贷其奉亲事兄一以孝敬济穷恤孤意亦周至众由此称之年望五十即退休于家曰吾衣食粗给苟伏腊之计不遗以恱吾亲斯人子之志矣矧敢妄求耶遂卜室南闉外屛絶人事以产业畀诸子人益贤之会有诬君防子尝军籍牵连者十余人悉送兵部君亟走诉中书咸得释以归未几君又以事至京师遽病寒急返比至家三日而殁君之先葢杭之临安人父洪为平江路驿史始家昆山今为昆山人君娶陈氏子四人思敬思聪思义思诚孙男二人鉴镛女四人初君未有子熊先祖吉父谓之曰君孝慈方直立心不欺天将畀之多男子矣今诸子皆贤孙息蕃茂天之报施善人岂不信夫铭曰志皦皦兮烈秋霜誉洋洋兮着乡邦有子孙兮而炽昌猗作善兮有余庆尚不朽兮视铭章范阳卢熊撰
　　周府君墓志
　　府君讳允升字吉卿姓周氏其先常州晋陵人七世祖世德宋南渡时始迁平江之昆山居焉曽祖天骥娶盛氏祖津娶袁氏治词赋端平元年嘉熙四年乡试两举待补进士性介直好施与贫者资以粥药棺槥作舆梁浚井渠悉无所吝尝刲股救父疾或以义责之曰父母遗体岂宜毁伤然因所予者还以奉之讵为过耶竟以髙夀终父大任元建德路夀昌县儒学教谕自号好山居士居士先娶叶氏生男二女一再娶陈氏生府君及三男一女府君家世为儒而以医术名于乡邑能谨饬勤俭不妄交游兢兢守业不坠以疾卒于洪武三年七月十七日年六十三子一人曰英女为孙元亨妻先卒孙男二人女二周氏世有墓祠曰奉思庵在县西大虞浦上剏于宋绍兴中至是府君亦祔焉府君之妻王氏余从母也故为志云范阳卢熊造并书
　　故闲邪居士杨君墓志铭
　　君讳诚字敬方姓杨氏其先中州人父讳荣自扬州来东吴与民数于昆山母马氏以延祐三年八月十日生君君生裁数岁防父嶷然能自挺拔不与常儿羣甫弱冠以养亲为州书佐为人狷介寡合不肯伍余子下视之既而曰吏果不堪为也輙弃去筑室娄城之南躬事田业为居计聚经史羣书种竹灌蔬将老焉而州县知君方敦迫君为曹吏俾治田赋既集事即谢归里舍一旦逮君京狱竟以洪武四年六月廿六日死于应天府江宁县治年五十六其子纶权厝君于聚宝门外之笪家山其年冬十有二月甲辰归藏昆山惠安乡曲水之西君娶邹氏又娶陆氏子男三人长曰经次曰纶约女四人长适周素次钱杶次钱宲次许嫁毛程君居家整饬肃然有严君榘度君读书惟猎取大义不事泛求晚年尤好二程朱子书手之不忍释以及轩岐孙吴学皆能造其阃域自号闲邪居士既葬经谒奎为铭奎闻居士死哀其为善而得祸言之未始不泣下今其请又奚忍辞故为之序范阳卢熊铭之词曰于乎杨君才猷之楙兮胡迫于州县亮直之槩兮胡困于罪谴匪我求兮期自衍嗟何尤兮罹此变于乎杨君知命之达兮抑又何怨长平殷奎着文范阳卢熊书齐郡张绅篆葢
　　周伯延墓志铭
　　故周君讳英字伯延之墓在太虞浦东若干步伯延之先由常州晋陵徙平江之昆山曽祖津来端平【缺】试词赋两为待补进士能以孝义闻于乡祖大任元建德路夀昌儒学教谕父允升谨恪守先业二世以医名家而伯延之学益闳博深奥人多敬慕之洪武六年癸丑以医局事系府院夏六月初三日竟以疾卒明年甲寅春二月祔焉伯延之生以元至顺元年庚午九月二十日得年四十有四两娶刘氏各有一男一女男曰冕曰安定女曰某曰某其葬也冕衰绖拜哭以祖母王之命俾其内弟卢熊为铭词曰猗若人业孔茂行修饬资笃厚困狱吏非其咎竟不禄命所取捐孩儿哭慈母月丁卯日癸丑大墓旁葬北首潜德存昌厥后述铭文庶不朽
　　故张公墓志铭
　　张为吴望族居昆山者由唐礼部尚书后显其孙鉴相崇陵并载列传宋末暨元萧墅之张益蕃衍公讳伯英字伯雄一讳伯庸世居萧墅曽祖考讳某元初率民归附即军前授把总祖考讳振祖德弗耀父名杰前水军府千户妣吴氏公美风姿有器识慷慨尚节义宗姻乡党有空乏者周之闾闬冇罹非辜者直之有防不举及流寓不能归者赙之赆之由是里中翕然称为长者然不乐仕进至正丙申荐离多故遯迹田里务农积谷以尽俯事仰育之道乃延师教子相与讲明经史又能以人生年月日时枝干生冲推测休咎尝谓其宗人曰岁在癸丑吾其殆乎果以洪武六年六月二十有三日以疾卒于应天府之上元县孤子伦函骨以归八年乙卯九月四日辛酉葬于昆山县防川乡萧墅西原先茔之左公生于天厯己巳正月三日配蒋氏克勤于内公赖焉子四长曰僖娶罗氏次即伦定婚于吴曰伟曰侣女一人淑贞皆防公始弱冠即以干蛊闻田庐有加于昔建仓凤阳府一出私帑务以周人利物为心宜膺夀考噫天之不可必者而遽止于斯也悲夫遂系之以铭铭曰德积厚惠施博厥报乃食若播之不获卒殒于客不殒者存再世而振祚绳绳袁华撰并书篆额
　　杨子经墓志铭
　　昆山杨氏之子曰经字子经少从予授小学读书頴锐异于常儿其父自号闲邪居士刚严可惮家庭之间进退有度一言一动不敢苟且率略乡里皆期其有成年二十余便罹家艰能与其弟持门户有司推择为方石长以督责两税竟以罪死京师年二十有五实洪武七年八月某日也及其防还弟纶归葬于先茔之侧呜呼哀哉杨氏裔出农子经之先居扬州江都祖荣始为昆山人父讳诚尚气豪迈即居士也子经以至正十年庚寅六月廿四日生洪武十年丁巳三月某日葬适母邹氏生母陆氏妻缪氏女一人曰珤娘呜呼予托交居士数十年其出处进退不蹈于流俗而父子相继以死岂厄于世运而致然欤将禀命修短一繋于天欤葢不可得而知也因系之以铭其词曰幼学壮行志不获骋风霜激烈摧彼朝槿归来故乡灵或未冺勒铭幽泉有涕斯殒范阳卢熊譔
　　钱瑞妻章氏墓志铭
　　处士钱伯祥甫之妻章氏德祯祖讳敬又讳俊母胡氏德祯生延祐五年戊午四月二日年十有六归于钱氏昆山在宋多故家衣缨文献为诸邑冠若开封之郑濮阳之张陈留之阮髙平之郁皆是也钱本出郁氏房族甚繁德祯既庙见能以礼自防舅姑妯娌宗族乡邻咸称其贤惠奉祭祀馈宾客必以身先之洪武七年甲寅七月二十日以疾卒年五十七有子輨清修好文孙男嚞女蕋以是年十二月十五日葬于县治之西南郁氏先茔之东北词曰猗钱嫂壸职修相宗事承世休娄之江昆之丘勒兹文识诸幽范阳卢熊撰





　　名迹録卷四
　　钦定四库全书
　　名迹録卷五　　　　　　　明　朱珪　编杂刻
　　快哉亭帖
　　轼顿首昨日快哉亭与数客饮至醉才归辱简不逮即答为愧春生雪未计尊体起居佳胜新诗甚清刻病酒不敢率易趁韵幸少寛限否因书见过如何如何不一轼再拜忠玉提刑执事
　　拜石坛记
　　瑛素有石癖凡过废园坏宅见奇峰怪石輙徘徊顾恋不忍舍去或有计求之不得者必图写其形似标诸草堂壁间以为几格供后至元戊寅四月下澣访竺僧岩叟于东城之庵庵即故宋周太尉宅断垣之外燕麦中有假山在焉遂披蓁纳棘褰衣而登其上罗立诸峰已为好事者挽载而去独有一石似壁而失其左股卧于髙梧之下有老坡题识觞咏之语易之以粟归而立之中庭左映右带无非松竹芭蕉枇杷之属多有书带草耳石之挺挺拔拔如老坡独立于山林丘壑间愈见其孤标雅致也瑛加之拂拭永为子孙珍玩明年奎章阁鉴书博士丹丘柯敬仲下访见而竒之再拜题名而去丹丘词翰鉴博有元之元章也于是砌石为坛字曰拜石后三月而御史巴延达兼善来观嘉柯之逸遂为作古篆拜石二字于坛又寒翠以美其所此石之名由是愈重然皆未知所纪之详至正乙未之冬周履道秀才自梁鸿山携赠老坡手帖读之乃是答忠玉提刑快哉亭饮后者上有贾秋壑私印其词与纪石甚肖尝记大全集中有次王忠玉游虎丘诗有连日与王忠玉诸公游西湖次韵诗有次刘景文答马忠玉诗葢当时有两忠玉焉然莫知其孰是及攷宋史元祐四年坡为翰林学士兼知礼部以论事积当轴者恨故请外拜学士龙图阁知杭州以避朝谤也瑛想老坡风流旷迈行千里间有名山胜水岂不与友朋醉酒赋诗以佐其意乂攷诸杂録忠玉乃王规夫侄孙先坡在维后坡渡江老坡答其诗有及君未渡江过我勤秉烛之句是则书所寄者王忠玉无疑也然后知石乃维故物帖则王忠玉家宝也吁石之在山不知其几千万年因坡之题凿而出山者又不知其几百年帖之夀又非石比兵残火燬展转流落人手者亦不知其几百年今一旦二美并来抑神物有所会合耶吾玉山有所际遇耶又思丹丘巴延不二十年皆仙去坡仙有灵岂不能于风清月白之夜挟二公同逍遥于此坛乎瑛亦岂不能摘古玩酹一尊于此坛乎不因此石其能永传敬书此记俾伯盛朱茂才刋于他石使后之览者知石与帖并拜石之坛有所自来云至正丙申正月五日金粟道人顾阿瑛书于玉山草堂
　　竒石铭
　　厥色斯苍厥质斯刚元气胚浑阴阳互藏有嶻髙华倬彼太行勿伏为虎勿起为羊说法点头扣之庚庚大苏之志海岳之狂异世同符拜为石兄永千万年镇兹玉冈河南陆友仁制
　　题拜石坛诗
　　眉山三苏宋儒宗长公矫矫人中龙南迁儋耳西赤壁文章光焰超洪蒙快哉之亭雪初霁领客登览山川雄自云平生不解饮胡乃一举觥船空和诗寛限见真率凿崖题石摩苍穹功名富贵一丘土断碑残素传无穷吁嗟神物人所卫玉山合璧俄相逄奎章博士丹丘翁江南放逐惊秋风见之即下米芾拜二颠痴絶将无同筑坛山中加爱防树以松桂连椅桐雨窓云户潩寒翠朝阑暮槛开青红白野御史龙头客青年献赋蓬莱宫戏将脱頴写匾新钗折股星流虹只今烽尘暗河岳王侯第宅皆蒿蓬牙籖玉轴映竹素好事独传吴顾雄娄东朱珪铁作画字字玉屈蟠蝌虫嗟哉昔人今已矣惨淡故国风烟中如何二子复嗜古策勳墨妙收奇功我来拜石重太息苍苍古雪吹长松登坛絶叫浮大白酒酣目送飞孤鸿汝阳袁华
　　好事久伤无米颠清泉白石亦凄然快哉亭下坡仙友拜到丹丘三百年拜石坛主顾阿瑛制
　　金粟道人小像赞
　　谓其有意于荣进与咏歌弹琴诵古人之书谓其濶畧于世故与能扩先世之业昌大其门闾逍遥户庭名闻京都忽自逸于尘氛之外驾扁舟于五湖性印朗月身同太虚非欲会觉于一致而贯通于儒者耶倪瓒造戊戌八月法喜精舍北楼
　　儒衣僧防道人鞋天下青山骨可埋若说向时豪侠处五陵鞍马洛阳街顾阿瑛自题
　　爽溪楼诗
　　殿阁连云接爽溪钟声逺与鼓声齐长安若问江南事报道风光在水西右唐宣宗避地所作周伯琦为僧克新书
　　戒石铭
　　尔俸尔禄民膏民脂下民易虐上天难欺黄山谷书昆山州知州史文彬重立
　　天蓬赞
　　粤始天造孰形以隆范形一定天协于公维形匪形万有不同帝所之圣其魁曰蓬作帝良能赋此异躬部以丁甲雷听风从扶竪忠顺剔除妖防辟翕阳阴和合雨风斗应喉舌彗伏梧冲丹霏夹日紫氛流龙祝厘弟子受法灵宫畀汝心印罔感不通太上弟子张天雨发香臧宫弟子杨维祯造吴睿书
　　窦谏议阴德録跋
　　窦谏议种德之厚既身享富夀而又获五子俱显之报由是观之天道福善其可诬乎文正范公悉録其事葢为天下后世劝也今刻斯文以广其传使人人得览而兴起为善之心亦世教之一助也元统二年岁次甲戌春华阳思义识太原王时书濮阳吴睿篆额
　　梅谿说
　　梅谿者沈长卿自号也长卿因宦游自越而吴侨居甚久不逺数百里致书于予以其自号者求予为之说顷予起于既老承乏词林年侵学落无能为役纳禄而退五载于兹诸公贵人莫不上体朝廷闵其衰耄放令还山之意未尝横加虐使迩轻薄小子伪为予文者所在有之俗笔无知但喜其献防取媚而甘受其欺罔长卿不察遂疑予尚未焚笔砚猥以此见驱役予年垂八袠气息奄奄安能效三五少年东涂西抹为人作春妍乎虽然长卿之来意则已勤不可以不答也昔永嘉王公龟龄自号梅谿王公状元及第厯侍御史至太子詹事为时名臣其文章事业海内之士无不敛袵心服先儒朱子尤敬仰焉所撰梅谿集序称其光明正大疎畅洞达求之古人惟丞相诸葛武侯工部杜先生尚书颜文忠公侍郎韩文公参知政事范文正公五君子可以为之比其髙风盛烈逮今二百年犹凛凛也长卿翺翔于仕途见其进未见其止俟他日至王公地位然后挂冠而归从容领畧梅谿之上揽幽芳挹清流咏水部之诗诵广平之赋而和以武夷之櫂歌彼士大夫啧啧夸诩曰彼亦一梅谿此亦一梅谿王公不得专美于前矣奚必太早计而求予之说为王谢争墩古今佳话有为者亦若是长卿勉之予之说止于此长卿或以为然则姑附于卷末幸勿谓予前言戏之耳至正甲午八月朔旦金粟山樵者黄潜撰封禺山樵吴睿书
　　实际川禅师影堂逸事
　　余观永怀重修记所谓行人道川者玉峯狄氏子始为县之弓役闻东斋谦首座为道俗演法遂从之习坐因上元郎官欲空其狱张灯纵市人游玩以罪囚系于狄家狄谓囚曰汝曹欲入市观灯乎囚喜狄悉纵之囚竟逃去明日闻于官尉怒笞之狄于杖下大悟去依永怀剪发为头陀未几主僧遣之至江浒市木建诸天阁木商问市木何为曰建法堂诸天阁商扣之玉峰有狄押狱今在否狄笑曰我是也商罗拜之曰公我辈恩人也盖众商昔日羣囚也商曰我当以建阁材木报公之德一日送至公归勿言至期狄出视寺河左右皆巨木也阁由是而成始者建阁之意中为井阑诸天环绕其上下安宝华玉座为住持者升堂说法以表诸天之空中拱听也阁成狄复依谦于东斋谦为改名曰道川且曰汝旧呼狄三今名道川川即三也此去能防起脊梁了办个事其道如川之増若放倒依旧狄三矣川铭于心建炎初道川游方至天封参蹒庵成禅师机锋投合庵印可之复因东斋道俗钦敬有以金刚般若经请问者川为颂之今盛行于世阴兴间殿撰郑公乔年漕淮西适无为军冶父虚席命川开法一香为蹒庵供冬至上堂云羣阴剥尽一阳生草木园林尽发萌惟有衲僧无底盔依前盛饮又盛羮川号实际加泰普灯録载师为僧出世因縁不载永怀建阁之事而建阁一段佳话予闻之于觉斋王真人非妄传也予参合普灯与王真人所传以为川禅师影堂逸事若入在记中词繁文伙只收为逸事则不失禅师建阁之功德也今岳云望禅师一新梵宇岂非川禅师之再来也望乃灵普觉独孤禅师之子予之犹子也至正九年己丑仲秋前玉几松月道人正印书时年八十有二
　　秘阁铭
　　秘阁铭右军书大舜琴一腕之力汝所任卢熊篆
　　箫铭
　　截翠蛟于渤澥吹紫凤于崆峒起一绪之要妙宣八风于神宫东维叟制王时篆
　　镜铭
　　资尔融明合礼颂美与厉惟其公毋物以室无垢以防嗟尔之用唯有终郑东造吴睿书篆
　　拄杖铭
　　九节杖得之娄江之上其日己未癸丑仲夏员丘岌嶪兮云而在下噫我与尔俱变化倪瓒造卢熊篆
　　名迹録卷五
　　钦定四库全书
　　名迹録卷六　　　　　　　明　朱珪　编附赠言
　　赠朱伯盛诗序
　　士不用于当世必有托焉而者虽一艺之防一事之卑皆不耻为之故往往有托于农圃巫医商贾羣工之中盖惟求其可以自晦而已又庸计其髙卑可否而后处其地哉吴郡朱珪居娄江之旁无他嗜好独喜周籒秦斯篆画之古取石鼓峄碑之文习之既久而尽悟其法因善为人刻印贤士大夫多就珪求刻焉珪之言曰吾闻位髙者身危禄富者忧大名盛者毁随彼有自始壮而仕至发落齿脱而不知止及其遭疑忌而废斥触刑辟而戮辱于是时也则虽深咎极悔已无及之矣今吾耑吾意于篆画唯求其无部分之失旁从之譌而无戾夫古人制作之义吾过亦寡矣若珪葢有托焉而者欤永嘉李孝光吴郡张雨作诗以贻之珪不絶于当世贤者则其为人又可知已故予系之以序至正十四年四月昆阳郑东书
　　知君用意出雕虫自较明牕小篆工争铸方铜刻私印姓名仅了百年中【张雨】
　　舞凤蟠螭追逺古雕镂纎妙入秋毫佩身可比玉刚卯赠汝愧无金错刀【李孝光】
　　子刻印如刻秋涛转折变化手纵操匾神凝李斯篆肻綮妙悟庖丁刀汉章旧制蟠龟钮魏武新书虎豹韬太史周南纵留滞剑文仍欲洗金膏【郑元祐】
　　炜煌金石刻郁崛蛟螭文犹遗姓名在萧然秦汉分宝玉道几息瑰奇防如云朱翁业古艺千古清芬【云林生倪瓒】
　　门前索印索如逋一榻西山对酒壶池看科斗春波活树养瑚雪影扶纵有党碑名肻附只躭竒字手亲摸幽居巷里时相见清比诗人骨更臞【郭翼】
　　神斧磨天割紫云仙葩殒玉发竒芬灵书宝诀开刚卯不数人间小篆文
　　画刻输君总色丝前身想是伏灵芝虎头食肉元无相铸钮休传左顾龟
　　我家金粟道人章瓦欵蟠螭识未央千古典型今复见佩之何必兽头囊
　　镂玉镀金与错银尽将工巧失天真君能独扫雕虫伎定品当年合入神
　　伯盛朱君予西郊草堂之髙邻也性孤洁不佞于世工刻画及通字说故与交者皆文人韵士予偶得未央故瓦头古泥中伯盛为刻金粟道人私印因惊其篆文与制作甚似汉印顷又以赵松雪白描桃花马图钩勒于石精妙絶世大合松雪笔法惜其不得从游于松雪之门使茅绍之专美于今世因题四絶于卷末以美之伯盛勿以予言为誉后必有鉴事者公论也至正十七年中秋日书于玉山草堂金粟道人顾阿瑛书
　　朱生心似铁篆势艺弥精应手多盘折纎毫不重轻么麽形独辨匾势初呈汉印规模得秦碑出入明风流金石在润色简书并余刃庖丁解风斤郢匠成达观应自我赏鉴足平生趣刻无多诉因君托姓名【陈世昌】白首耽书更不忘鹄文虫篆烂生光髙人为赋峩冠石太史曽题琢玉坊野屐踏云闲访竹春帘迎雾静焚香别来又泛松陵櫂轻鸥江水长【卢熊】
　　少林心印元无文刻雕无乃伤其真太朴未分亲见得伯盛妙手何超伦千圣头边不一印猛虎插翼龙奋迅疾焰过风正令行不妨堪作如来【释清欲】
　　西祖传心不以文伯盛用之心更真印空印水印泥也左旋右转世絶伦銕牛之机即此印石火电光何足迅得之于手应于心聚萤读书笑车【释智寛】
　　方寸铁钱逢篆
　　方寸铁志
　　吴门朱珪氏师濮阳吴献大小二篆习既久尽悟石鼓峄碑之法因彚为人刻印遇茅山张外史外史锡之名方寸铁持以过钱塘访予于吴山次舍求一言白其所谓方寸铁者予笑曰予方以铁石心取乖于世而子又欲乖我之乖乎虽然古之豪杰修已治人者必自方寸铁始黄金白璧可磨此铁不可磨也予以是铁印诸金玉银钢犀象使佩之者皆无媿于是铁外史氏心印之教行矣岂直无悖于篆画无戾夫古制也哉今一妄男子释蹻起闾巷取封侯印如斗大咫尺书駈役带甲百十万如金翅鹗逐百鸟无一敢后者金印之权重矣哉吾不知果能为天子剪狂冦佐中兴为生民开太平无愧于汝铁不则徒以苟富贵不至腐尸灭名不已使得珪方寸铁印斯可以防金斗而夀荣名矣珪或为今将军刻符印其亦以是告之至正十九年秋七月八日李黼牓同甲进士今奉训大夫江西等处儒学提举杨维祯志
　　方寸铁铭
　　娄东朱珪字伯盛工古籒篆文其于六书之义攷之尤详尝以余力刻印章则为中吴絶艺间游钱塘遇句曲外史张雨名之曰方寸铁盖以喻其能坚其志操期以进乎道亦若桑国侨志于铁砚之铁云虽然科斗书废已久必以篆籒为师法汉而下不足论能复其古其庶几朱君乎朱君与予相游从知其志操之日坚今年予来玉山中聆朱君之书法益有进是犹张旭悟公孙大娘之舞剑器也见其刻玉石如切泥则又若漆园自夸庖丁解牛而得肻綮也张得于舞剑庖丁得于解牛吾知朱君得于书而悟外史方寸铁之防矣遂述其事而为之铭铭曰圣人作人文开龙马出荣图来神农氏尚结绳民勿犯俗厖淳史苍颉肇有制譬孳乳乃曰字越夏商厯周秦科斗废籒篆臻汉而晋书变作唐风媮政日恶曰逮今邈寥寥事刻画昆吾刀钟鼎隳石鼔頽心太苦娄朱珪至正庚子夏四月二十六日河南陆友仁造天地为炉隂阳为炭铸方寸铁非柳下锻刚不可屈坚不可磨侯刚侯坚利用实多仝欲以之刳食月虫璟以执谏刚过于崇惟善用者为衡为权称物平施锱铢勿偏嗟尔有此独藏于宻以桑之砚改而为笔摛词琬琰百链其工剔去鱼鲁斯文有功彼寸铁兮人孰无之欲伟其器繄鑪与锤宁小为锥勿大为错凡百君子勿由外铄毘陵谢应芳
　　方寸铁颂
　　繄方寸铁嫓昆吾刀游刃发硎妙契纵操六书奥防探赜捐劳史籒秦斯作则孔昭翔鸾翥凤腾龙骞蛟为印为章奎璧丽霄文苑艺林世赖崇褒我颂匪私永言不佻至元庚子八月十八日淮海秦约造
　　诗
　　朱君手持方寸铁橅印能工汉篆文并剪分江龙喷月昆刀切玉凤窥云他年金马频承诏此日雕虫试策勲老我八分方漫写诗成亦足张吾军至正辛丑八月朔平湖草堂中写陇右邾经
　　苍颉制书观乌迹白日能令鬼神泣何如朱生手中一寸铁文章刻遍山头石山石可移心不移生精此艺将奚为生言平生苦心力过客摩挲那得知愿将此铁献天子为国大刻磨崖碑为国大刻磨崖碑卢陵张昱人心何危患多岐方寸之铁贵自持百链耿耿明秋晖彼柔绕指惟诡随朱盛明劲真吴儿法书铁画过李斯晴窻握管俨若思学成变法出愈奇铁耕代笔犹神锥用之切玉如切泥孤忠不媿月食诗清便更赋梅花词元祐党碑我所非驴鸣犬吠吾所嗤雕虫小技用儿嬉屠龙妙割嗟奚为盛乎【缺】　知不知北南车马得得来大书深刻磨崖碑至正二十年庚子岁夏六月初吉天台氏元鼎造
　　袖里昆吾一寸铁江南碑碣万家文玉符金印云台将大篆烦君为勒勳【云间陆居仁】
　　十年兵兴遍天下石山大火罗浮野野火烧尽秦汉碑咸阳鬼哭无人打故人吴睿业篆好古乃有如珪者妙刻金粟道人章尤工白描桃花马金印徒闻如斗大零落当时建章瓦君不见黄鹤仙伏灵芝北海久长髙声价武夷山樵者钱惟善题于海啸轩
　　静寄轩诗三首
　　静寄轩中无垢氛研苔滋墨气如云匣藏数钮秦朝印白玉蟠螭小篆文
　　独行应如鲁独居心同栁下孰云迂从教隣女衣沾湿试问髙人安穏居
　　身似梅花树下僧茶烟轻飏髩鬅鬙神清又【缺】孤山鹤瘦骨伶仃絶爱憎【云林子】
　　朱伯盛甫小像赞
　　游乎古六艺之林业刻符而工摹印善学鲁独居之男子身不娶而能忍贫饮沆瀣而为浆友寂寞而与隣瘦骨昻藏老鹤精神善追踪西塞山前之渔寄迹桃花源上之民者欤辛亥十二月倪瓒书
　　臞然如昨秋风野鹤老矣于今孤云逺岑轨有道之躅不娶终身何身之卓求古人之心不刻党碑何执之深吁此其所以傲兀乎变化吁此其所以膏盲乎山林华亭殷奎制
　　印文集考序
　　摹印之法六书之一也徴诸史传其制作之大略可睹已自唐以来人不师古私印往往缪戾至于近世极矣大德中鲁郡吾子行父因六书之学畧举其要而人稍稍趋正先生与承防赵公又各集为印谱可谓信而有徴也乡人朱珪笃志于古尝从钱塘吴睿师授书法凡三代以来金石刻词靡不极意规效暇日又取宋王顺伯并吾赵二家印谱旁搜博取纂为凡例并吴睿等所书印文及自制私印附焉名曰印文集考间以示予予谓私印之作固书学之一事为士大夫者罕习知之而况上穷苍史神明之奥以通造化之原者哉宋宣和间尝修博古图至于镜鉴泉货之文亦颇着録然犹未采印文也至王球啸堂集古録昉有之近世曹南吴忠淳刻学古编仅存古印数十而莆田郑又集印文七十余钮模刻传之名曰汉印式所撰序畧无所依据缪为广博之词而失其要领又自以所制附后舛谬尤甚其称唐张彦逺宋李伯时王子弁近时吾子行失其本又不知何说也大槩前人志于存古所辑不能无醇疵其多者既不能广传而简略者又无以考信千载之下又孰能辨某印为汉魏某印为晋唐而当时作者岂尽出于蔡中郎李少温之流乎苟非识见之博考订之审使玉石错杂泾渭混淆如郑之缪者亦何益哉今朱君所着黜其背戾存其简约集为成书诚笃志古学而有益于当今然搜辑有年适值兵革颇有防佚识者恨焉今所存若干篇厘为一卷贻诸好事俾予序首珪字伯盛清淡寡欲五十不娶翛然有出尘之志永嘉李季和清河张伯雨会稽杨防夫昆阳郑季明咸所嘉尚云至正廿五年乙巳秋八月朔吴郡卢熊书
　　印文集考防
　　今世士大夫名印谓之图书即古人私印其制吾竹房三十五举言之甚详然未有关世道处如汉人以五字为例岂无所例乎国初制度未定往往皆循宋金旧法至大大德间馆阁诸公名印皆以赵子昻为法所用诸印皆阳文皆以小篆填郭巧拙相称其大小繁简俨然自成本朝制度不与汉唐金宋相同天厯至顺犹守此法斯时天下文明士子皆相仿效诗文书简四方一律可见同文气象甲申乙酉间予在太朴危先生家始得江右吴主一所铸印文曰危氏太朴曰临江危氏用于文字之间皆是阴文不用阳欵名曰汉文印章有不合此法者谓之不知汉法不二十年天下不谋而同皆用汉印矣甚至搜访汉人旧印如关内侯军司马部曲将印别部司马冠军司马等印用于自已名字之间以为美观以为博古殊不知以今人而为汉人居今官而佩汉印不祥为甚且阴文属兵象汉旧印又皆用武之印尤为可怪数年之后天下纷纷多事朝廷用武文士皆出总戎被介胄县将军印绶不复优游文事矣右附广东观余论押瓦部所论朱伯盛好考古篆籀之学与同郡钱翼之父子及陆友仁吴孟思卢功武讲论甚博尤善仿古名刻及士大夫勒名金石俨然三代制作气象予为之言此使知其势虽若缓而可以观世道之变云门遗叟张绅
　　馆阁诸公无不喜用名印虽草庐吴公所尚质朴亦所不免惟揭文安公絶不用其制吾竹房论著甚详然其所用却又不合作赵文敏有一印文曰水精宫道人在京与李息斋袁子方同坐适用此印袁曰水精宫道人政对玛瑙寺行者阖座絶倒盖息斋居庆夀也鲜于郎中一印曰鲜于伯几父吾子行曰可对尉迟敬德鞭滑稽大约相同子行尝作一小印曰好嬉子葢吴中方言一日魏国夫人作马图传至子行处子行为题诗后倒用此印观者曰先生倒用了印子行曰不妨坐客莫晓他日文敏见之骂曰个瞎子他道倒好嬉子自太平盛时文人滑稽如此情怀可见今不可得矣予座主张先生仲举在杭一印曰平臯鹤庆叟葢用杭州三山名临平臯亭黄鹤也古人亦有如此竒者如云烟过眼録载姜白石印文曰鹰扬周郊凤仪虞廷葢以其姓氏作语辛稼轩印曰六十一上人又以破其姓文米元章书史言刘注印曰刘巨济符符字亦好奇耳云门山樵张绅书朱伯盛印谱后
　　字原表目跋
　　右朱珪所摹吴孟思篆书字原暨说文表目也孟思尝为胡膺写说文解字一部既成且谓托熊分注其下今书藏吴氏然犹缺其注字未完珪爱其篆法摹此五百四十字求予小楷补缀其间因为改正譌误珪嗜古好学予于古今印文序言之详矣兹得以畧武宁卢熊记
　　字原音训跋
　　吴郡朱伯盛讐校字原音训授其甥孙延年讲习之求予缮写成帙其意仿郭忠恕石本凡例盖忠恕用少温所修而伯盛一依说文定本其用心亦厚矣后之览者毋以浅近而忽之南昌卢熊记
　　题朱伯盛所藏吴孟思书三体心经
　　禇河南书心经石刻所传今亦罕得予尝一见可谓佀人者喜况亲御翰墨迹耶孟思以钟鼎篆三体书心经严劲清润有商周秦汉之遗法吴朱珪氏工篆字故孟思写此以赠珪当为入石传诸后世讵不以河南视之也呜呼珪氏为吾宝之河东张翥书于武林史局世间精妙之物见者莫不抚玩嗟赏何者其立心不苟则其势久而必精物之精者拟诸造化夫孰能少之乎此卷备三体而各臻其妙非与一世周旋于法度之中不能及也吾乡自禇河南后能书之士鲜克擅名今得吴睿篆自当出色前有张叔厚白描观世音像并为二妙宜珍袭之得其卷者娄江朱伯盛氏至正辛丑重阳后一日钱塘陈世昌书于禾兴水西寺之寓舍爽溪楼
　　右濮阳吴睿孟思所书三体心经一卷梵义深间不容喙所可议者古文欵识见之三代钟鼎大篆见之周石鼓秦权斤度量汉最广惟蔡中郎石经深可师法后世宗尚不一务竒成怪变雅为俗无复古人浑厚气象岂世道日趋下欤良可愍已予闻孟思先人玉溪翁好游其家故多秦汉石刻用力既久色色精诣自吾竹房赵松雪虞道园以下便为第一手昆山朱珪于方寸铁盖亦黄鹤仙伏灵芝之俦也宝藏此卷不以轻示人宜及其目力勒诸坚珉以传好事亦盛德者之用心也金粟道人尚克相于成焉陇右邾经拜手谨书摩诃般若波罗蜜多者梵语也此翻大智慧到彼岸心也者即一切含生本有灵觉之性也迷之则永沉凡下悟之则遽为圣贤观自在菩萨者即能行此而悟明之人也以是而度一切苦厄者即到彼岸之时也此经流通末世书写受持若家喻而户晓求如吴孟思之笔端三昧则不可得矣后世阅是卷者或能因公之书而能了悟此心如睡梦觉如莲花开朗然凡圣悟迷之表则孟思之书不虚设矣至正廿一年二月十五日南堂沙门清欲拜题
　　予友朱君伯盛精字法悟空相故濮阳吴孟思为书三体心经以赠前有淮海张叔厚白描观世音像引首久欲题识而观其人适与予同访了翁庵禅老伯盛出此卷一见而了庵言下意会即拈笔一一重为指出信当世之三絶也伯盛又欲予证明予以久交不能固辞强于心上加一转语制成二偈云
　　斩钉截铁画虚空三体分明一体同读得正中无一事莲花开在海当中
　　当心一画到如今画画皆心不可寻尽说朱珪精字法看他那画上求心金粟道人顾阿瑛焚香为说书以为识
　　五蕴皆空空亦空悟迷虽异此心同当知自在能规照不落寻常影象中
　　点开心画古如今未点之先作麽寻拈起笔端小三昩方明无相本来心奉次金粟道人韵再题南堂遗老清欲
　　昆山黄应龙嗜古好学所畜奇书异传并一时典故与予同所好也去冬寓昆僧寺一月与应龙日相接论因借此名迹録一编岁久蠧简不敢托诸人遂手録之连序目五十三纸成化二十二年岁次丙午三月廿一日小楼记吴郡朱存理性甫







　　名迹録卷六
