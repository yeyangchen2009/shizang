　　钦定四库全书　　　　　史部十四
　　籀史　　　　　　　　　目录类二【金石之属】提要
　　【臣】等谨案籀史一卷宋翟耆年撰耆年字伯寿参政公巽之子别号黄鹤山人是书首载宣和博古图有绍兴十有二年二月帝命臣耆年云云葢南宋初所作本上下二卷嵗久散佚惟嘉兴曺溶家尚有钞本然已仅存上卷今藏弆家所著录皆自曺本传写者也王士祯尝载其目于居易录欲以访求其下卷卒未之获知无完本久矣其以籀名史特因所载多金石欵识篆之体为多实非専述籀文所录各种之后皆附论説括其梗概于岐阳石鼓不深信为史籀之作与唐代所传特异亦各存所见然未至如马定国定为宇文周所作也所録不及薛尚功钟鼎彛器欵识备载篆文而所述源委则较薛为详二书相辅而行固未可以偏废其中所云赵明诚古器物铭碑十五巻称商器三巻周器十卷秦汉器二巻据其所説则十五巻皆古器物铭而无石刻当于金石录之外别为一书而士祯以为即金石录者其説殊误岂士祯偶未捡金石录欤乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀






　　钦定四库全书
　　籀史
　　宋　翟耆年　撰
　　徽宗圣文仁徳显孝皇帝宣和博古图三十巻
　　帝文武生知圣神天纵酷好三代钟鼎书集羣臣家所蓄旧器萃之天府选通籕学之士防名礼局追迹古文亲御翰墨讨论训释以成此书使后世之士识鼎彛牺象之制瑚琏尊罍之美发明礼器之所以为用与六经相表里以敷遗后学可谓丕显文王之谟也
　　惟绍兴十有二年二月帝命臣耆年纪宝十有二帝曰若昔保氏以六书诏国子其后官弗修方罔知习于训古今汝追迹古文博极篆籀俾栒鼎悝铭弗斁是赖肆余命汝仿商戈之书着兹重器锡汝先帝博古训象圭暨笔墨若茶药物为旅臣惟不类不足以膺受帝祉敢拜稽首对扬天子丕显休命用祈眉夀获畀子孙宝传于永世
　　徽宗皇帝祀圜丘方泽太庙明堂礼器窽识三卷
　　政和癸巳帝获周罍于镐京秋获商卣获兕敦于长安又获黄目尊于浚都
　　郊特牲所谓黄目郁器之上尊者黄目周人所造故以荐鬯为六尊之冠六彛六尊之酌郁齐献酌醴齐缩酌盎齐涗酌凡酒脩酌灌用郁齐朝用醴齐馈用盎齐献之正也郁者煑郁金以和鬯酒取其芳香以献神故谓之郁鬯礼记所谓郁合鬯臭阴达于渊泉是也不以郁合则直谓之鬯古者天子用圭瓒以荐鬯诸侯用璋瓒以荐薰诸侯赐圭瓒然后为鬯未赐圭瓒则资鬯于天子鬯者以黒黍为酒酿以鬯草故曰鬯又曰称鬯者取一稃二米和气所生为酒以其芬芳条畅故曰鬯三代之祭各用其当代之尊彛为灌明堂位所谓灌尊夏后氏以蜼彛殷以斝【音稼】周以黄目是也成王以周公有勲劳于天下命鲁公世世祀周公以天子之礼乐其乐也兼用四代之服器故鲁郁尊亦用黄目然鲁于賔祭惟得用周禘祭之乐备八佾之舞不得用祫祭之乐周之祫也兼用六代之乐声帝喾英防之器舞云门咸池大韶大夏大濩大武其禘也正用四代之乐至韶箾而止故春秋传曰鲁有禘乐賔祭用之宗周之时不以黄目为郁尊者独杞宋之君盖王者之兴必存二王之后以偹三恪所以示尊贤而不臣也使不失旧物自用其先世之礼乐行其先世之王朔以郊天以祭其始祖受命之王各用其牲乐服其衮冕行九献之礼以祭宗庙九献之礼王后祼各一朝践各一馈献各一酌尸各一【共八献】诸臣酳尸一【是为九献】九献之外又有众賔加献虽夫人助祭于王亦服本国之盛服其祭也杞则先迎牲承血荐于室以降神然后酌鸟彛之郁灌鬯以献尸祭用昬牲用黒尊用山罍舞大夏宋则先奏乐三阕以降神酌斝彛之郁灌鬯以献尸然后迎牲祭用日中牲尚白尊用着尊舞大濩献尸之爵杞用醆宋用斝周用爵鲁用六代礼而献尸以斝者避天子也祭有朝践有朝献享礼祼毕以笾豆荐血牲于尸谓之朝践既荐王以瑶爵酌之字从酉从勺少饮也【年晋切】然后馈熟食谓之朝献朝践象朝事其亲所进馈食象食时所进朝践之豆笾当飨馈食之豆笾当食礼莫重于飨食次之燕又次之大祭则兼用先代之乐时祭则止自用先世之乐而已岂特使自用于其国虽朝见于天子亦以所尚之色以自殊所服之服以自着如髙阳之后朝舜荐玉而色尚缯殷士助祭于周而服黼冔岂特许其自殊自异而已武王之封微子也赐之册命至戒之使修其礼物统承先王率由旧典乃烈祖是也
　　后复幽燕获耶律徳光所盗上古宝玉尊形制与黄目尊等莹然无少玷缺在廷莫知所用帝独识其为灌尊实周人之重宝诏礼官圜丘祭天之器仿古尽用吉玉然后知古人之祀不特止于玉几玉爵玉豆也
　　明堂位夏后氏以琖夏之四琏商之六瑚皆玉也周礼典瑞至以琮璧六器为赠玉敛尸盖三代无所不用玉以玉者至阳之精温润旁达所以致洁以交神明则其为器以祀也宜矣叔世狭陋仪不及物士夫鄙野识同流俗不知圣人事天至严贵玉尽美之义苟获宝玉罔知奉天之用至为篚实以赂贵达以于爵位以资玩好故宝自珍不显其光甘自泯没为盗窃妇玩吁可叹也向非圣主知为重器防于俘获之余荐之天地神只则三代重器无复自伸矣
　　明年获周錞越三月甲子获宝簋帝承天休宪三代稽古象物昭徳于彛器凡祀圜丘祭方泽享太室及祢宫诸器命我先人典司制作肇新宗器匹休商周铭功以荐神祗祖考罔有弗格于是一洗汉唐诸儒臆说之陋万世而下始识三代尊彛之制使六经所载不为空言恭惟徽宗皇帝圣明述作之盛一时文物比隆三代可谓韶尽美矣又尽善也
　　徽宗皇帝政和四年夏祭方泽礼器窽识一卷
　　刻曰政和甲午五月庚午十有二日丙戌帝以夏日之至只事于方泽作牛鼎用享万世有休簠簋之识曰政和甲午帝以五月庚午十有二日丙戌肇祭于方泽制器尚象作簋以格明祗万世永赖牺象鼎彛尊罍壶豆凡二十有八窽器则惟旅
　　比干墓铜槃记
　　开元四年游子武于偃师卜筑防地获比干墓铜槃一广四尺六寸有科斗字十有六毎字长八寸许文曰右林左泉后岗前道万世之铭兹焉是宝唐人摹字刋石载所得之因云地左右前后岗道与泉并存惟刬夷矣杨隠甫窽石以识其末书学虞监字极劲媚殊可喜也
　　周穆王东巡题名一卷
　　石周穆王东巡题字云周受命一百四十九年余因东巡税于兹石唐协律郎孟翔记云贾人于海洲得之以为矴石监察御史王澹游金陵见之取置龙兴寺后刺史房孺移入州治余于晏溥慧开家得其摹本石今不知所在周自武王十一年十一月戊午革商受命在位七年成王在位四十七年康王在位二十六年昭王在位五十一年武成康昭四世共一百二十一年今云一百四十九者穆王在位五十五年东巡时即政盖十八年矣
　　周宣王吉日碑一巻
　　右周宣王吉日癸巳碑真三代竒古之书行笔简易严正笔已尽而意有余无侧裂作为之状大率三代籕画有自然简逺之意叔世作篆务竒而贵巧至于竒巧则流于矿澁矣汉晋草尤尚简逺况籕画哉
　　石鼓碑一巻
　　右石鼓碑唐张彦逺法书録载处士张怀瓘书断叙籕文周太史史籕作其迹有石鼓文存焉又古迹记云史籕石鼓文不知徐浩何据也
　　怀瓘本名怀素开元二十二年勅改名怀瓘
　　浩肃宗时由襄州刺史召授中书舍人兼尚书右丞四方诏令多出浩手遣辞赡敏而书尤精帝喜之宠絶一时世评其书如怒猊抉石渇骥奔泉云进国子祭酒为李辅国谮贬庐州长史代宗复以中书舎人召迁工部侍郎出为岭南节度使复召拜吏部侍郎与薛邕分典选浩有妾弟冒优托邕拟长安尉御史大夫李栖筠劾之帝怒黜浩明州别驾徳宗立召授彭王傅进防稽郡公卒年八十赠太子少师
　　韦左司应物歌云周宣大猎岐之阳刻石表功炜煌煌石如鼔形数止十风雨缺剥苔藓澁飞喘逶迤相糺错乃是宣王之臣史籀作
　　应物天宝时扈从游幸疑尝为三卫蔡质汉宫典仪载三署郎朝贺见天子不持板执袖拜酬郑户曹骊山感怀云我念绮襦嵗扈从当太平小臣职前驱驰道出灞亭与李録事诗云与君十五侍皇闱晓拂炉烟上赤墀花开汉苑经过处雪下骊山沐浴时近臣零落今犹在仙驾飘飖不可期此日相逢思旧日一杯成喜亦成悲又逢杨开府云少事武皇帝无赖恃恩私身作里中横家藏亡命儿朝持摴蒱局暮窃东邻姬司不敢捕立在白玉墀骊山风雪夜长杨羽猎时一字都不识饮酒肆顽痴武皇升仙去憔悴被人欺读书事已晚把笔学题诗两府始收迹南宫谬见推非才果不容出守抚嫠忽逢杨开府论旧涕俱垂坐客何由识惟有故人知永泰中任洛阳丞京兆府功曹建中二年除比部员外郎出为滁州刺史后刺江州追赴阙除左司郎中贞元初厯苏州刺史李肇国史补云应物为性髙洁鲜食寡欲所居焚香扫地而坐其为诗驰骤建安已还各得风韵又云开元以后位卑而著名者李北海王江宁李馆陶郑广文元鲁山萧功曹张长史独孤常州崔比部梁补阙韦苏州白乐天答刘禹锡诗云敢有文章替左司而官称止耳岂非遂止于苏耶应物周逍遥公夐之后左仆射扶阳公待价生司门郎中令仪令仪生銮銮生应物应物生监察御史河东节度掌书记庆复
　　韩退之又从而作歌云周纲陵迟四海沸宣王愤起挥天戈镌功勒成告万世凿石作鼔隳嵯峨辞严义宻读难晓如此至宝存岂多岂亦以浩为证乎
　　愈八世祖茂仕后魏以武功显为尚书人号安定桓王次子金部尚书均生雅州刺史晙晙生曹州司马仁泰仁泰生桂州长史叡善化行于江汉之间叡四子仲卿少卿云卿绅卿愈仲卿幼子也仲卿赠尚书左仆射大厯戊申嵗生三嵗而孤七嵗知读书十三能文贞元初始至京师举进士八年登第年二十五矣又中博学宏辞科累仕至宪宗元和十一年迁中书舎人宰相恶之改为太子右庶子十二年秋裴度讨蔡贼吴元济奏愈为行军司马兼御史中丞迁刑部侍郎帝迎佛于鳯翔愈疏諌贬潮州穆宗即位以国子祭酒召还朝迁兵部侍郎长庆元年成徳军乱诏愈宣抚还为吏部侍郎初元稹为宰相欲引牛僧孺辅政惧中书舎人李绅沮解乃以绅为御史中丞顾其气刚愎易疵而韩愈劲直乃以愈为京兆尹兼御史大夫免台参以激绅绅愈果不相下更持台府故事论诘纷然繇是皆罢之以绅为江西观察使迁愈兵部数日复为吏部四年十二月二日卒于位
　　欧阳公云言与雅颂同字古而有法非史籕不能作言固同矣但篆画行笔当行于所当行止于所当止今位置窘澁促长引短务欲取称如栁帛君庶字是也意已尽而笔尚行如以可字是也十鼓略相类姑举一隅识者当自神悟以器窽惟字参鼓刻惟何惟鲤之惟则晓然可见矣盖字画无三代醇古之气吾是以云前辈尚疑系辞非夫子所作仆于此书直谓非史籀迹也
　　先圣篆延陵季子墓碑一卷
　　子贡曰夫子之文章可得而闻也又曰夫子之墙数仞不得其门而入扬雄曰书心画也言心声也声画形君子小人见矣夫子之书天纵之圣忠恕之道着于笔画之间后之君子虽不得亲见夫子闻其音声绪言窥见圣之遗迹得以心悟黙识笃事亲守身之大本务道徳仁义以修身则此书与六经固为垂世立教之文岂特金钩玉画为三代竒古之书以贵于世哉东坡居士曰呉子夀梦卒延州来季子以让国闻于诸侯当已冠矣其观乐于鲁知列国之废兴于百年之前其救陈也去呉之亡十三年耳谓季子不前知可乎时季子去夀梦卒盖七十七年矣尚能千里将兵何夀而康也子胥之死季子终无一言于夫差知吴之必亡言之无益也季子盖委脱而去能终不亡者且谓帅师救陈不战而去以为敌国名则少专矣翟耆年曰左传鲁哀公十年楚子期伐陈吴延州来季子救陈谓子期曰二君不务徳而力争诸侯民何罪焉我请退以为子名姑务徳而安民乃还季子之贤其仁之着莫大于是不使无辜之民横死欲使二国之君务徳以乂民非仁之大孰能至此而曰少专过矣夫子所谓呜呼者盖叹季子之贤而深与之辞如曰季子来归喜之辞耳碑唐张从绅识曰夫子篆季札之墓凡十字歴代绵逺其文残缺开元中宗敇殷仲容模搨其本大歴十四年润州刺史萧定重刻于石建中元年八月仲秋令卢国始建堂迁树
　　徐铉古钲铭碑一卷
　　叙云建阳有越王余城城临建溪村人于谿中获一器状如钟长八寸径六寸柄一尺柄端有双角相向箝重十斤铭四十八字献之刺史王延政有摹其字以示余者惟连钲二字可识上有真字黑印云江南书开宝九年五月敇送史馆卷末有史馆卬识右刻之首题曰□□篆
　　铉字鼎臣江南人从李煜归朝为银青光禄大夫右散骑常侍雍熈三年春诏同著作佐郎直史馆句中正取许慎说文详篆籀之迹垂宪久逺言振发人文兴崇古道考遗编于鲁壁缉蠧简于羽陵非文字之义今奉明诏俾専是正盖篆书湮替为日巳久错乱悮谬不可尽究今务援古以正今不敢狥今而违古书上宣付史馆命国子监摸板以授学者铉篆迹殊絶晚年作【音呼鼃切物不正也】匾篆毎笔墨迹当画中非用笔极正不能尔弟锴字楚金博学严正与铉同有大名于江左锴着质论十卷后主题其首美之后主文集复命锴为序君臣上下互相贲饰儒者荣之铉命锴取许慎书并已所补训次以声韵作解字韵谱十卷太平兴国中李煜薨诏侍臣撰煜神道碑有与铉争名欲中伤者奏曰知吴王事莫若徐铉为详遂诏铉撰铉请对而泣曰臣旧事李煜陛下容臣存故主之义乃敢奉诏太宗始悟让者之意许之铉但推言厯数有尽天命有归而已其警句云东隣搆祸南箕扇疑投杼致慈亲之惑乞火无里妇之词始劳因垒之师终后涂山之防又有偃王仁义之比太宗览之称叹不已异日复得铉所撰吴王挽词尤加叹赏毎对宰臣称铉之忠义吴王挽词三篇今传者二首其一曰儵忽千龄尽冥茫万事空青松洛阳陌荒草建康宫道徳遗文在兴衰自古同受恩无补报反袂泣途穷其二曰上徳承余烈江南广旧恩一朝人事变千古信书存哀挽周原道铭旌郑国门此生虽未死寂寞已消魂铉被诏撰江南録故有信书之句东隣谓钱俶也掌武太原公言先太师薨吊者朱紫盈门惟独擕麻袍角带于客次易服而入盛寒入朝未尝衣毛衫或诘之曰岂有儒者于阙下戎服欤【掌武太原公王文正公旦也旦真宗朝为太尉既致仕人呼为掌武盖唐人谓太尉为掌武云】皇祐三馆古器图
　　皇祐三年诏出秘阁及太常所藏三代钟鼎器付修太乐所参较齐量又诏墨器窽以赐宰执丞相平阳公命承奉郎知国子监书学杨元明南仲释其文杨叙云汉孝武世去周秦方百余年鲁壁古文已无知者美阳得鼎时谓宜荐宗庙独张敞识其刻书知为周所赐大臣者今距汉且千年其传者已譌谬不可考不传者固宜不能通也今一以写之以俟博古者所图太公□伯□父盉秦盄和钟宰辟父敦仲信父圆甗伯勲父方甗各一钟四皆铭曰走作朕皇祖文考宝和钟盖成王作以祀文王器也但既曰皇祖而又曰文考所未晓也首载邢州所上瑞鼎制作无法两旁兽面衔环三足作异兽负立怪而不典不知何从得而名三代器也
　　胡俛古器图一卷
　　皇祐初仁宗皇帝召宰执观书太清楼因阅羣国所上三代旧器命摸窽以赐近臣有翰林待诏李唐卿者以字释之十得二三翰林学士王原叔又释之始通八九熈宁戊申嵗司封贠外郎知和州胡俛公谨取所赐器窽五铭镵石传世但俛以辟宫敦为鼎以太公簠为斗以仲信父旅甗为煮甗徒刻其文而不载原叔所释之字为未尽善原叔名洙睢阳人状元参知政事王尧臣之叔终南京留台尝被防篆五经刻石于国学云
　　李伯时考古图五巻
　　李公麟字伯时舒城人也着考古图每巻毎器各为图叙其释制作镂文窽字义训及所用复总为前序后賛天下传之士大夫知留意三代鼎彛之学实始于伯时谓圣人制器尚象载道垂戒寓不传之妙于器用之间以道后人使宏识之士即器以求象即象以求意心悟目击命物之智晓礼乐法而不说之秘朝夕鉴观罔有逸徳此唐虞画衣冠以为纪而能使民不犯于有司岂徒美资玩为恱目之具哉谓彛器窽识真蝌蚪古文实籕学之本源字义之宗祖商周之时器有常工日以鼓铸为事字有妙意时方书画未分羊足字画形以著名壶卣字象形以制字庚则累然象物秋而垂实癸则包结象草萌而未达明罍所以承尊彛谓觚为用同圭笏发明圣人奥义微防于数千百载之后非寡见謏闻【音小见礼记】之所识知其博学精鉴用意至到闻一器千金不少靳既得则刮磨探考稽证诗书百氏审谛若符契乃已哲宗皇帝绍圣五年春得玉玺下礼部集诸儒参定公麟时为御史掾献言秦玺用蓝田玉色正青书以龙蚓鸟鱼为文者帝王受命之符玉质坚甚非昆吾刀蟾肪不可治自汉雕法中絶此玺真秦李斯所作可考不疑朝廷是公议诏以五月朔御前殿用全仗受焉宰臣百官奉表称贺肆赦改元以纪国瑞实自伯时发之父虚一喜藏法书名画伯时自少好之遂悟古人用笔画特精絶气韵髙逺意造天成顾陆张吴殆不能过晚作洗玉池东坡居士铭之又刻所得拱宝琥瑞等自作钟鼎篆窽于池云元祐惟五年庚午正月初吉舒李伯时公麟父曰友善陈散侯恵我泗濵乐石沼敬怀义徳不敢辞乃用雕古宝十有六玉环四周受泉其中命曰洗玉池永嘉明徳恭祈夀康子子孙孙无疆惟休其宝用之无已自号龙眠居士云
　　李伯时周鉴图一巻
　　伯时元祐辛未岁作首图雕戈铭云右六字钿金为文不可识禹以九牧之金铸鼎垂运巧思以镌镂之庾肩吾所谓蚊脚傍低鹄首仰立者正此书也次载商器窽十四多者三十八字少者一两言防云余昔窥古不至石鼔兹因彛器颇迹夏商幸见学者当复博见逺流故刻之秦邸若置尊中衢宜酌取也
　　吕与叔考古图十卷
　　吕大临字与叔丞相大防之弟监凤翔府司竹监东西省从官列荐其行义修饰文辞尔雅除太学博士着考古图十卷大临博学无所不通尤深于春秋三礼着裕陵山陵记三卷时服其该赡其辨证字学用意深逺谓宣榭云射字如执弓矢以射之像因名其堂曰射后世加木非也堂无室便于射事故凡无室者皆谓之射宣王之庙制如射故谓之宣射于歴书考证详而合经与叔叙散季肇敦文曰四年八月初吉丁亥以太初厯推之文王受命岁在庚午九年而终岁在己夘故书曰惟九年大统未集武王以明年改元十三年壬午伐纣实武王即位之四年今敦文曰惟王四年王盖武王也是年一月辛卯书曰惟一月壬辰旁死魄旁死魄者二日也是岁二月后有闰自一月至八月小尽者四八月丁亥朔与书一月壬辰厯合武王时散氏有散宜生季疑其字而获于干之永夀永夀在豳岐之间盖周地也辨□敦云□作皇祖益公文公武伯皇考龚伯鼎谓□祭四世必大夫也古者大夫虽三庙而祭必及髙祖故大传云大夫士千祫及其髙祖武伯龚伯盖祖考之为大夫者益公文公髙曾之为诸侯者大夫而祖诸侯末世之僭礼也伯庶父制器祭其王始讥其不合于礼雁侯作姬邍【音原】毋敦谓莫晓其义严于礼眀于分如此之谨戬敦云正月乙子商彛云丁子与叔谓日辰刚柔不相配疑乙子即甲子丁子即丙子世质人淳取其同类未甚区别不然殆不可攷余谓戬敦正月乙子者正月上子日未立春尚用十二月乙丑节故云乙子丁子岂亦未得春用季冬之丁丑冠正月之子日耶古人严时而谨始春秋之书年正次王王次春三代之器必皆纪日者亦是意欤其论爵谓士丧礼虞祭主人洗废爵废爵则无足主妇洗足爵足爵则无文足爵图中所载言父爵是也繶爵则腹有饰矣犹未为纯吉之爵图中所载单爵篆带爵是也躅尾足腹之间徧饰篆刻则为吉爵图中所载父丁爵主人举爵已举爵之类是也其讨论深逺博而合经非寡闻浅学所能窥识释敦述天子册命之礼可以想像当时礼仪之大细于牧敦论五冕之制以虎冕则毳冕如荀卿以山冕为龙衮举一物以名其服尤为赡洽余按周礼灌皆用彛献皆用尊酢皆用罍六彛有舟舟以戒其覆六尊有罍罍以警其淫六彛鸡鸟斝【音稼】黄虎蜼蜼本音蛇虺之虺【见周礼】今音垒非也六尊献象壶着太山彛必有舟罍必副尊二十四器相须为用盖祼用彛彛言法献用尊尊言尊酢用罍罍取警也聂氏礼图所载六彛亦各别有舟如此则舟为别器以承彛明矣诸彛无舟全者惟牧敦兕敦师毁敦三器有舟盖彛之有舟如爵之有坫古人重器未有无借者三代以彛为上尊又以灌鬯以尊事神必不直置于席而已则所谓舟盖彛之座也周礼司尊彛春祠夏禴祼用鸡彛鸟彛皆有舟秋尝冬烝祼用斝彛黄彛皆有舟四时之间祀追享朝享祼用虎彛蜼彛皆有舟毎祭所用之彛皆有舟舟六尊有罍罍为别器则六彛有舟舟岂直为彛之足哉余按郑司农云舟彛下台若今承盘则牧敦之台真舟也余非敢凿空为臆说以欺世盖考之于洛阳安氏所藏牧敦及博古兕敦师毁敦而证之于周礼云仲丁壶窽云用祀用享与叔谓坊记曰敬则用祭器故祀享兼用余谓左氏传云鲁有禘乐賔祭用之况器乎哉惟释朝事尊窽云后中罇中中者尊在后列而居中为臆凿云与叔谓卬中馈□□字音头酉足而加于皿必周末时器盖字非法度中来余按字书盫【于含切】与□同古书不必同文又今与音声不逺而□盫等为馈食之器与叔之卒也东坡居士作相挽之诗哭之曰言中谋猷行中经闗西人物数清英欲过叔度留终日未识鲁山空此生论议凋零三益友功名分付二难兄老来尚有忧时叹此涕无从何处倾先公顷寓霅川叶少蕴左丞于湖之卞山建读书堂山川秀伟自然怪石嵌空砢礧如岩谷间茂林修竹真神仙居也叶一日至城中谒先公伺饭饭已率予棹舟过其居案间偶置与叔考古图叶指秦盄和钟谓余此窽读者殆不能句余为少蕴读之少蕴掩卷叹曰公真通古者使伯时与叔在当屈服矣余欲载释盄和钟一时张本故并及之然过实之语不敢当也盄和钟窽有二字合为一字者如小子乃夏四方多宜字是也名有六字作十二字读者如晳邦其音铣雝是也七字当作八字读者孔皇以邵□孝享是也邵又当读为昭六字当作八字读者如以受纯鲁多厘是也盖铭皆四字为句以器小不能容窽故特为此竒谲合并之文使后之读者以意求之今具训于后秦公曰丕显朕皇祖受天命奄有下国十有二公不坠在上严龚寅天命保抚乃秦【许郤切惧也易曰震来】事蛮夏曰余虽小子穆穆师秉明徳睿敷明刑防敬朕祀以受多福协和万民唬【音呼】夙夕刺刺【音爰】万生是敇咸畜百辟匡士□□文武□【音古防切明也】静不庭乃夏爕百邦于秦执享作盄【音诸姚切】和钟乃铭曰晳邦其音其音铣铣铣铣雝雝孔皇以邵昭格孝享以受纯鲁纯鲁多厘眉夀无疆畯恵在位髙有庆敷祐四方永保多宜【唬呼交反又古伯反禹烦反□玉篇作防疑盍合通用乌合反跛也又胡甲反】
　　刘原父先秦古器图碑一卷
　　讳敞吉州人字原父自叙其略云先秦古器十有一物制作精巧有窽识皆科斗书为古学者莫能尽通以他书参之十得五六就其可知者较其世或出周文武时于今盖二千有余岁矣嗟乎三王之事万不存一诗书所纪圣贤所立有可长太息者独器也乎哉敞判考功仁宗赐宰相夏竦諡曰文正敞言諡者有司之事竦行邪而陛下諡之以正不应法且侵臣官疏三上仁宗为更諡曰文庄张贵妃追号温成皇后有请立忌者敞言太祖以来后庙四室陛下之妣也犹不立忌岂可以私爱而越礼乎奉使契丹顺州有异兽如马而食虎豹辽不知名以问敞敞曰此所谓駮也为言其状辽人服其博
　　翟耆年曰司马相如子虗赋载楚王驾驯駮之驷乗雕玉之舆张揖曰駮如马白身黒尾一角铦牙食虎豹乃此也
　　敞自六经诸子百氏下传记小说无不通贯在西掖时一日追封皇子公主九人敞将下直立马九制即就初原甫得上雒鼎以遗欧公欧公云君谟谓十有四月者何原甫不能对也余按商己酉尊云十九月见癸酉卣云十九月南宫鼎云十有三月周牧敦云惟王十年十有四月既生霸上雒鼎云十有四月古者嗣君继世逾年行即位之礼然后改元今曰十有三月十有四月十有九月者疑嗣王继世虽逾年未及改元但以月数也惟文姬鼎云十一月又二者莫可晓一而又三岂亦十四月乎敞与弟攽字贡父子奉世字仲冯着汉书刋误多所纠正原父又着春秋传权衡说例意林合四十一卷又作诗书三礼论语公羊解名曰七经小传其论毛诗变风变雅谓诸国言正义善事合于道者皆正风也讥刺怨讽者皆变风也谓小雅自有正雅大雅自有变雅极有理辨尚书正九共九篇为九丘九篇共当作丘古文丘字作丠丠与共相近误传丠为共九丠九篇言九州之书凡九篇楚左史倚相能读三坟五典八索九丘之书者盖此也禹贡载九州之地形乃治水之书所言者形质也九丘之书者殊土异俗各因其性而教扰之所言者情性也周礼大宰九两系邦国之民三曰师以贤得民师之得民与人君等四曰儒以道得民儒之得民与人君等八曰友以任得民友之得民与师儒等以贤以道以任使各率五教以正民性导之督礼以事其上使君得民之心而成王事也解立其监为建嗣以监国非粹于经者其能此乎凡乐九变八变以一终为一变加田无征引国语官宰食征不食于国古者家臣之征入于家陪臣之征入于国诸侯之征入于王大夫之田为圭田自受而不征所以厚贤也今采其尤者着之以见敞自得之学如此
　　周秦古器铭碑一巻
　　释云咸平三年五月同州民汤善徳于河渎获方甗一上有十二字九月好畤令黄传郓获方甗一铭二十一字请闗以献诏示直昭文馆勾中正秘门校理杜镐中正识其刻书以古字训之少者八字多者七十余字末云丁巳年癸卯月乙酉日僧湛洤立按丁巳则天禧元年乙酉二月初三日也
　　米氏元章训古一卷
　　元章以钟鼎字篆章圣皇帝御制夫子賛尚书周官篇结布简野悟三代科斗书法之秘绍兴皇帝生悟道真多能天纵奎画遒美追迹钟王行笔雄伟下视唐晋酷好芾书及芾所临六朝唐人名迹谓遒丽劲逸足以追继晋贤行笔非唐人所能及命裒芾书为法帖十巻勒石摹赐近辅圣心留神书学虽穆帝之好逸少书殆不能过臣耆年甞见芾所题甘露寺多景楼诗戏防云米南宫书超逸絶尘气凌宇宙如读李太白司马犬子词章使人飘然有凌云之意其训古达昔人防意之防谓烈士之容怀字衣中容众有怀之义字相戾大夫志不雷同也稽从卜口谋于众之义也秬鬯一卣合为一析为四言眉间有毫夀者之证故眉从【阙音毫】如眉之垂辨说有理实为前人所未到也
　　赵明诚古器物铭碑十五卷
　　商器三卷周器十卷秦汉器二卷河间刘跂序洛阳王夀卿篆夀卿得二李用笔意字画端劲未易及明诚字徳夫大丞相挺之季子读书赡博藏书万巻悉亲是正鈆椠未尝去手酷好书画遇名迹捐千金不少靳蓄三代鼎彛甚富建炎南渡悉为盗敓所存者九牛之一毛又无子能保其遗余每为之叹息也
　　晏氏鼎彛谱一卷
　　名溥字慧开丞相元献公之孙叔原之子豪杰不羁之士也好古文防于籕学作晏氏鼎彛谱一卷载所亲见三代鼎彛及器窽靖康初官河北金人犯顺散家财募兵扞御与妻玉牒赵氏戎服率义士力战而死溥于余为姻家最相厚善云






　　籀史
