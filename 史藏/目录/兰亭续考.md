　　钦定四库全书　　　　史部十四
　　兰亭续考　　　　　　目録类二【金石之属】提要
　　【臣】等谨案兰亭续考二卷宋俞松撰松字夀翁【案俞庭椿亦字夀翁二人同人谨附同在宋末而实非一人谨附识于此】自署曰呉山葢钱塘人后有自跋称甲辰书于景欧堂葢淳祐四年也其仕履无考惟髙宗临本跋内有承议郎臣松之语其终于是官与亦莫得而详焉是书葢继桑世昌而作故名曰续考跋内所称近嵗士人作兰亭攷凡数万言名流品题登载略尽者即指世昌之书然书中体例与世昌逈异上卷兼载松所自藏与他家藏本下卷则皆松所自藏经李心传题跋者其跋皆淳祐元年至三年所题以宋史心传本传考之葢其罢祠之后寓居临安时也前卷所载跋语知辨永嘉之误而仍沿笔阵圗所云羲之三十三嵗书兰亭之説其无所防制与世昌相等然朱彛尊曝书亭集有是书跋称其跋语条畅不类董逌辈之晦澁则赏鉴家固亦取之至心传题跋尤熟于史事如宋祁摹碑青社諡法诸条皆足以备考核非徒纪书画也又宋史心传本传载其淳祐元年罢祠而其初入史馆因言者论罢则不载其嵗月今是书跋内有绍定之季罢史职归嵓居语则知其罢在绍定末年亦足以补史阙焉乾隆四十六年三月防校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费墀




　　钦定四库全书
　　兰亭续考卷一　　　　　　宋　俞松　撰
　　茧纸鼠须真迹不复可见惟定武石本典刑具在展玩无不满人意此帖所宜寳也
　　右绍兴癸丑歳髙皇帝赐郑谌本有御笔复古殿书四字下用御书之寳藏俞松家李秀岩有跋在后
　　世传太史箴大雅吟黄庭经乐毅论遗教经兰亭记皆逸少竒迹而太史箴大雅吟不复传黄庭虽有本然殊不类似后世依仿而托之者遗教经又讹缺过半独乐毅论字完正精劲絶出此本藏于毘陵髙氏云始得之石城已亡其一角所存三百余字即其真也其后或见其石者以为玉高氏子弟以火试之今遂破为数段石盖楚石坚莹似玉而畏火予亦甞见之然物之不幸有如此者亦可嗟也兰亭记传者尤多行草不一竟未见其正本嘉祐中侍官陈留得集贤胡公谨家本观之与世之传者不相类而字势竒絶非后人所能为然予不知公谨果何从得之也治平乙巳予归毘陵又获琅琊模本而字体乃与公谨所藏悉同其后有永阳守杜符卿题云兰亭记自永嘉之乱而亡其石刻今存于定武李氏李氏初亦不甚秘而今无能见之者唯府帅下教或得墨本一二而已于是予乃知公谨所藏盖定武李氏本也杜守真可谓好事者然其传模非良工仅存梗槩而失其精神逺矣聊识而藏之然不知异日果能得李氏正本否四月壬辰南阳子厚题于山轩南斋杜守云兰亭记永嘉之乱亡其石而张彦逺书断云右军修禊事时三十三嵗挥毫制序于时寳之贞观中入于内府文皇帝令搨书人赵模韩道政冯承素诸葛贞等四人各搨数本以赐皇太子诸王近臣后以玉匣盛贮随葬于昭陵然永嘉之乱乃是惠帝惠帝尘辛未嵗至穆帝永和癸丑嵗相去四十二年岂非传之误耶因志于此用祛羣惑耳治平乙巳中元日闲闲堂记
　　右鲁子学本后归沈虞卿
　　兰亭乐毅东方先生三帖皆妙絶然摸冩屡传犹有昔人用笔意思比之遗教经则有间矣元丰上巳日冩
　　东坡防官本法帖
　　兰亭叙世间本极多惟定武本者最佳且有东坡先生跋证可为双寳张氏其珍藏之辛未孟春中休日贺方回云
　　此兰亭乃定本也今亦罕有赏叹无已元祐辛未仲春十八日田昼杨书思赵滂
　　始邹正言浩赴贬所其友人告之曰使君官京师遇寒疾不汗五日死矣独岭海之外能死人哉友为谁田昼是也兰亭佳无説蘓子瞻贺方回人所共识由田君求杨赵又从可知也淳祐四年夏至日长乐潘牥
　　右一本自东坡而下四防藏俞松家
　　刘郎无物可萦心沉迷蠧缣与断简求新不获狂时发自谓下取且谩眼猗嗟斯人今实尠我欲从之官有限何时大呌刘子前跽阅墨皇三复返
　　右米元章题刘泾所収唐绢本
　　永和九年暮春月内史山隂幽兴发羣贤题咏无足珍叙引抽毫取竒扎好之写来终不如神助留为后世法二十八行三百字摸冩虽多谁定似昭陵竟发不知归尚有异形终可秘彦逺记摸不记楮要录班班有名氏后生有得苦求高俗説纷纷那有是
　　右米元章题永徽中抚本
　　予为儿童侍先君旁尝闻与客论兰亭诗叙惟取定武本为最真予初不悟此説今老矣学书无所成信知兰亭诗叙不可以水墨积习也此轴廼侍郎王彦昭文房物观之使人健羡是尤可珍也丹阳蔡肇天啓题
　　右李凤山所藏本
　　先君所藏定本修禊叙爱之甚切今观此刻宜在季孟之间绍兴九年嵗次己未春三吴呉説防
　　右王岐公本藏俞松家
　　钱及之于工部外郎薛伯常所藏兰亭曰兰亭自唐太宗刋在玉石后流落定武民间世以定本为贵伯常尊君道祖世以米薛名者侍其先枢宻守定武别以玉石刋一本易民间太宗以归薛道祖长安人也自此天下以长安薛家本为贵道祖又留刋一石在使宇留刋一石在谯门计之民间所易者一石只定武自有三本然皆经道祖手元用太宗碑本便上石皆善本也及之与伯常防数于其家参之曲折精防得兰亭妙处一开不能逃也隽道此本真薛家好本也然伯常又说玉石本惟背后有五色莲花记者为贞观时本耳此石后来亦不在长安薛家葢道祖死其弟尚书嗣昌奏之宣和之间已取归汴京龛在宣和殿上靖康丁未燕人载归沙漠呜呼中国所存者亦可知矣隽道妙于翰墨方能珍玩之他人有之未必能披玩法书如此也道祖讳绍彭其防子伯常讳经绍兴二十八年八月十三日钱及之中叟谨书
　　右藏俞松家
　　王羲之兰亭叙诗真迹贞观中御史萧翼就会稽僧得之诏内供奉摹冩赐功臣时禇遂良在定武再摸于石真迹复入昭陵世不复见自唐以来所传惟寳定武本当时印取已多缺去防字此石宣和间又归内府亦不复见矣今古摹刻响搨奚翅数十百卒非识者眼中物按张彦逺书法要录云羲之复书此叙凡三十终不类初以是知无心之妙亦不自知也能造此理可以学道侨寓南安观知白所藏定武真本旅愁顿解建炎二年五月二十六日宋唐卿谨识
　　右藏越僧处
　　王性之家兰亭云是唐人所临后有建中押尾建中乃李西台名也以予观之落笔结字皆是西台法度此帖为西台所摸者无复疑焉陈长方斋之书于唯室之东云巢
　　右李西台临本藏俞松家
　　翰墨风流冠古今鵞池谁不赏山隂此书虽向昭陵朽刻石犹能直万金
　　右藏俞松家
　　昭陵一入见无从镌石犹将赝本供八法典刑今在此华山天外立三峰
　　不须苦恨厌家鸡自是盐车后月题弄笔数行书纸背莫教人唤庾安西
　　此甥此舅两风流翰墨相传不误投大似曺溪付衣鉢临池他日防银钩
　　吾友胡少明教官以王文正家所得兰亭叙惠其甥王立之定武石刻屡经牧守私易此本信非近年摹搨失真者所能髣髴也绍兴乙夘上元日闽人陈长方斋之题于笠泽寓舍
　　庚申二月复借此本叅订程光禄滕康枢宻家所得本此石实与滕氏所藏同出一辙
　　栁子厚殷贤戯批书后寄刘连州并示孟仑二童家有右军书每纸背庾翼题云王防稽六纸二月三十日
　　右三诗三题并陈斋之笔王沂公本李秀岩有跋藏俞松家
　　平生三见唐人摸本兰亭叙一见泗南山杜氏本刻者一是周延隽家本一是苏中书家唯苏氏本冠诸家其传摸不失真处决非定武石刻所能及然不善为斵血指汗顔摸书手未免有之
　　右陈斋之评唐人摸本
　　定武旧刻长安薛氏所藏余政和丁酉歳倅郡次年移南阳薛氏子晐以此赠行建炎已酉承乏乡部遭里中之变已失复得钱塘吴説传朋题
　　传朋赴镇上饶相遇嘉兴观定武旧本兰亭真气凛然绍兴中甲子九月十四日雒阳朱敦儒题
　　揆家所藏定武禊帖有三最后得此本絶妙戊申九月三日观于欣遇东斋沈虞卿题
　　是嵗冬十一月观杨伯时路分家藏本与此正同其籖题是薛绍彭手书知此为定武真刻无疑沈虞卿再题兰亭叙唐世摹本已不复见今但石本耳摹手刻工各有精粗故等差不同惟自定武者笔意彷佛尚存士大夫通知贵重皆欲以所藏者当之而未必皆然观此本则不容声矣绍兴辛亥立冬石湖范成大书
　　余从士大夫家见兰亭石刻多矣皆号定武本虽秘府之藏亦未免杂赝也绍定癸巳修稧之月舟过采兴欣遇沈公之孙寺丞出示家世所藏二轴望之知其为真也此轴本吴传朋得诸薛氏而博古如尤王善书如朱范同所鉴赏则又信而有征矣近歳士人作兰亭攷凡数万言名流品题登载略尽惜无以此轴示之陵阳李心传书
　　右一本六跋沈伯愚所藏本
　　唐太宗既获兰亭叙乃命冯承素赵模诸葛贞之流钩摸以赐近侍令禇遂良捡校而董之今嗜古好竒君子尚有秘传当日赐本近见一本已归御府矣神物防持斯为万世不朽之藏广宇间石刻莫可胜纪悉以定武为善此盖是也绍兴十九年九月十五日懒拙老人米元晖书
　　宣和之末复置书学增博士三员杜从古米友仁与兢昨兼见任职事一日太上徽皇各赐兰亭叙石刻一本其下御笔书云康定二年进尚是定州所贡今观是本政与向来所赐同今不易得宜珍秘之绍兴壬申春二月六日保大骑省云来徐兢题
　　定本兰亭叙如世竒寳不惟难得亦难辨此盖故家所藏米徐二公好古博雅与之不疑仆因而识焉幸矣淳熙辛丑闰月晦日唐季度题
　　右一本三防藏俞松家
　　兰亭禊饮叙草号右军法书第一真墨入昭陵虞禇軰所临典刑犹在散落人间今复数百年钩搨既多真赝转襍浓輙过肥或病瘦偏劲露锋规媚伤弱工不胜拙当时无复见右军大成矣余每获兰亭随以入集晚防都下兰若得本于老书生云清献赵公少年学书定武本一见惊喜取较他本果胜不诬遂以压卷鲁直尝防兰亭有云摹冩或失真肥瘦亦自成妍媸各以心防其妙防因题所集云兰亭防妙绍兴辛巳元夕后一日鲁长卿书
　　右藏鲁子平家
　　兰亭为书法之祖南中摸仿几数十本终不若定武者之胜今观此轴刻画与使墨皆有佳趣决知其为定武者也然较之予所収者墨色匀重亦打碑者自有不同得之者当寳藏盖书法尽于此矣石湖居士书
　　右范至能跋
　　右兰亭记曾禹任得之谏大夫毛氏毛氏得之淮隂非近时习讹者也予见元明防山谷书云山谷谪黔泝峡舟中日日惟把玩石刻一纸盖此记也故末嵗笔法超絶云予闻五更侵早起更有夜行人愿持此句子寄声山谷杨万里
　　右杨诚斋跋曾氏本
　　晋人风度不凡于书亦然右军又晋人之龙凤也观其锋藏势逸如万兵衔枚申令素定摧坚防阵初不劳力盖胸中本无所滞碍故形于外者乃尔非但积学可致也昔梁昭明以一语不中废此叙而不录后世以丝竹管弦为重复之病至齐梁小儿伪妄之作则信而不疑是盖微瑕弃玉而以玉表重珉唐太宗亲传晋史偹载斯文岂无意耶虽然翰墨如此阅千百载终当辉映学海后之覧者亦将有感于此固右军期望于大夫士之志也故我乐为仲威言之绍兴乙亥九月二十七日必大书
　　朝士素藏金石刻且殚见洽闻者莫如沈虞卿尤延之王顺伯予每咨问焉淳熈己酉正月五日必大题唐太宗始得修禊叙命赵模韩道政冯承素诸葛贞搨本赐羣臣而虞世南欧阳询禇遂良各自临摹由是流传人间今高宗皇帝临定武石本则唐摹本亦亡矣皇诸孙臣善鏬好古博雅得绍兴宸奎寳藏之属臣必大记其后必大尝伏读御制御书翰墨志近三千言而称美此序无虑数四既曰测之益深拟之益严姿态横生莫造其原又曰得右军书手之不置自束髪喜作字晚年得趣又曰右军择毫制序用蚕茧纸鼠须笔遒媚劲健絶代更无凡三百二十四字有重者皆具别体之字二十絶无同者厯代论书遂集大成方孝宗皇帝在王邸诏摹冩为具课乃知二圣心画虽曰天纵亦积学之功也使羲之复生将云非恨陛下无臣法恨臣无陛下法耶嘉泰二年三月三日少傅观文殿大学士致仕益国公周必大谨书
　　右三跋周益公题
　　定武本凡湍流带右天五字全者皆谓在薛绍彭之前然不能知嵗月之乆近此诚善本王顺伯谓是熙寜前摹拓于中山者为可寳近见毕少董所董氏淳化间本尤为精好自言为儿时亲在定武见青石本带右天三字已缺壊大观再见之与旧所见无异则五字未必皆绍彭劖损也更当考绍彭在中山时嵗月云楼大防【跋王伯常本】
　　薛道祖名绍彭向之子也与米元章刘巨济相为莫逆之友不惟人物翰墨相上下所蓄法书名书亦略相埒今有清閟堂帖名字印章了然跋语所谓河东公者也从孙棣近以伯父州所藏稧序问清閟为谁诵所闻以告之楼大防【防清閟居士本】
　　子耕明逺以古帖相易不肯各以其寳余有淳化间本与此相似而流带右天尚全谓子耕曰天下有道丘不与易也明逺姓单名丙文右选之有文者楼大防【跋黄子耕本】
　　右三跋楼攻愧题
　　南朝千载有斯人帖出兰亭花草春俛仰之间已陈迹至今此纸尚如新
　　右杨诚斋题袁起岩本
　　庆厯中宋景文帅定武有举子携此石至都死于营妓家有营吏号孟水清者见而识之取献景文景文喜甚不敢私有留于公帑世谓之定武本后薛道祖携以归长安宣和中有防取旧石置睿思殿尝以墨本令赐近臣时先君通籍殿中遂得此本间关兵火之余迨今数十年秘藏不坠岂有物之防持因书所闻以告来者淳熈十年八月二十三日东平荣芑书
　　定武兰亭叙凡三本其一李学究本传为智永所摸薛氏别刻本易以归长安宣和间归御府前本是也其二字肥有薛道祖别刻留定武与前本方驾人多课为旧本非也其三断字差瘦得于修城役夫后藏康伯可家旧刻与岐阳石鼔俱载以北宋元功云尝从北使闻在中原杨伯时云与薛氏为姻家定武本以玉石背刻舒元舆牡丹赋并记之以广异闻淳熈十三年五月十三日右东平荣芑题
　　右荣次新二防桑泽卿考中已载其间三断石本今藏俞松家李秀岩题跋在后
　　兰亭皆以定武为贵其寔有三各不同始庆厯中宋景文为帅得唐石本匣藏库中至元丰中薛居正为帅恶摹打声乃刻别本置谯楼未防其子绍彭又别刻易元石归长安盖道祖嗜古工书临摹尽善三本皆出定武而宋之所得者当谓之唐石本薛氏父子所刋者即谓之定武本可也大观既诏取元易石本龛置宣和殿靖康时与岐阳石鼓共载以北南渡以来旧物多不存后人所在摹刻不知几本观之者有肥瘦劖损取况之说纷纷不一皆未足为证多取他本较出自然万万不侔余亦尝以后来所见参攷兼见杨诚斋所藏薛道祖籖题本与此无纎毫异故知此本为定武毋疑淳熈丁未仲冬后一日山隂王明清题
　　右玉照王仲言所题本
　　定武兰亭叙熙寕中薛师正为帅其子绍彭窃归洛阳断损湍流带右天数字以惑人宣和间归御府建炎初宗泽送之维扬迨经兵火之余不知所在此本未断损乃旧日定武所拓尤可贵重黄太史谓肥不剰肉瘦不露骨评此帖也临川王厚之防
　　前軰论定武兰亭石本风流秀润骨肉相称视其笔意右军清真气韵冠映一代犹可想见今观此帖寜不信然己未冬武夷詹体仁书
　　永和嵗癸丑羣贤防兰亭流觞各赋诗风流见丹青右军草褉叙文采灿日星选文乃见遗至今恨昭明字画冣得意自言胜平生七传至永师袭藏过金籝辨才尤秘重名已彻天庭屡诏不肯献托官堕戎兵妙选萧御史微服山隂行谲诡尽万状径取归神京辨才恍如失何异勑六丁文皇好已甚丁寜殉昭陵当时冯赵軰临冩赐公卿惟此定武本谓出欧率更采择独称善遂以镌瑶琼流传迨五季皆在御寝扄耶律残石晋睥睨不知名意必希世寳氊裹载辎軿契丹既北去弃与朽壤并乆乃遇知者龛置太守防或云政宣间此石归绍彭又言入内府宣取恐违程焚膏继短晷拓本手不停叠纸至三四肥瘠遂异形南渡愈难见得者輙相矜我见十数本对之心欲醒汪侯端明子嗜古自弱龄锦囊荷倾倒快覩喜失声带流及右天徃徃字不成而此独全好防持如有灵尤王号博雅异论谁与评硬黄极摹冩唐人苦无称赝本满东南不足呈犹有婺与抚碔砆近璜珩右军再三作已觉不称情心摹且手追安能效笔精响搨固近似形似神不清不如其意到手随纵横况我笔素拙何由望羣英近亦得旧物庶几窥典刑此本更高胜着语安敢轻孤风邈难继怅望冥鸿征【攻愧题季路本】
　　怅望当时真迹临摹所在支分千载但称合作谁能有感斯文
　　定本为世第一此又在定武前今日锦标玉轴向来不直一钱【攻愧题袁起岩本】
　　东防登防稽祗见兰亭不见碑北过中山府欲访此碑不知处间从故家看墨本如此二者絶难遇曾经耶律氊裹去至今邉徼犹知慕时将一二餽北使持归徃徃快先覩未知玉石真在否要比江南终近古他日缚取呼韩作编戸勒铭归来过定武只问君王乞此碑打向人间莫论数【攻愧题罗春伯本】
　　余三为兰亭作诗姚江施令尹家世好古所藏定武畧与季路者相似披玩不已欣然为题其后四明楼钥
　　庆元戊午詹阜民子南赵师夏致道武子以是日修故事于此地武子出示同观相望八百四十有六年矣怀想风流为之慨然
　　观兰亭当如禅宗勘辨入门便了若待渠开口堪作什麽识者一开卷已见精粗或者推求防画叅以耳鉴瞒俗人则可但恐王内史不肯耳予平生见佳本亦多然如武子所藏不过三四真可寳也庆元庚申重九月笠泽陆防书
　　莆人陈谠正仲借观于越上齐宫是本真定武二三百年前本也冝珍藏之嘉防元年八月初八日
　　嘉泰元年八月上休日南丰曽防茂昭观于越之棣华堂常叔度徐渊子同观于西渤张园壬戌四月二十四日是日微风小雨
　　嘉泰壬戌冬至后五日林成季周南朱鼐赵汝譡朱元纮滕别旴昭施武子于虎丘同观书画武子弟寅宏徃见定武兰亭后有毕少董所题与此正同真竒物也甲子七月二十有三日闗中张嗣古敏则
　　曩年沈揆虞卿蓄兰亭叙刻凡百余本予尝见之要各有所长而以定武刻为冠予问沈何以别其为定武本沈以断损湍流带右天字为騐今观王顺伯防云未断损前本尤可贵重则是沈之前説尚未尽也以是知见闻不可不博开禧丁夘正月望题倪正甫
　　李真徳秀任希夷同观嘉定癸酉中冬二十五日玻瓈泉上题
　　定武禊叙有三曰肥曰瘦曰五字损本予皆旧藏焉今又得此肥本于施武子因以识之戊寅重九日古汴向水若氷甫
　　右不损本自王顺伯而下十三防藏俞松家
　　鄱阳洪景卢　　　　　梁溪尤延之
　　东平范东叔　　　　　括苍梁昭逺
　　三山黄彛卿　　　　　丹丘谢子长
　　延平邓千里　　　　　长乐黄邕父
　　霅川倪正甫
　　淳熈丁未孟夏六日观于羣玉亭【秘书省印】
　　括苍王诚之将命出使三馆之士饯于史退传北园檇李沈虞卿出此书示坐客同观者凡十四人鄱阳洪景卢述
　　锡山尤袤延之　　　　三山高子云昙
　　无诸黄伦彛卿　　　　山隂莫叔光仲谦
　　蜀花仲艺东卿　　　　括苍王信诚之
　　延平邓驲千里　　　　济阳李巘献之
　　长乐黄唐邕父　　　　渠江正叔简敬父
　　吴兴倪思正甫　　　　临江罗防春伯
　　右一本两经题名藏俞松家李秀岩题跋在后
　　上即大位之初揆以国子祭酒召入都越旬日被命使燕过定武得此本然非旧刻也顾修程万里犯暑驰驱而归槖有此亦可喜也后三年来守吴门遂以顷嵗所得别本装为一卷北望故都囘思经行之地抚卷慨然因书于卷后绍熙壬子仲冬四日揆题
　　右兰亭修禊叙刘餗嘉话云兰亭叙梁乱出在外陈大嘉中僧智永得之隋平陈或以献晋王即炀帝也僧智果借搨不从索果死归弟子辨才唐太宗为秦王时见摸本喜甚使欧阳询求之以武徳二年入秦王府正观中搨十本赐近臣世言遣萧翼诡计取之者妄也后遂入昭陵温韬发唐诸陵兰亭复出人间世所传摸刻本极多而独贵定武本者自山谷始所谓彷佛存古人笔意者是已此刻是定武旧本庆厯中韩魏公守定武有李学究者得此刻魏公力求之仍埋石土中刻别本以献李死其子稍稍摹以售人宋景文为帅伶人孟水清得之以献子京子京爱而不敢有留于公帑元丰中薛师正枢宻为帅擕石去其子绍彭道祖刻别本在郡大观中次子嗣昌始纳之御府龛于宣和殿后与岐阳石鼔俱载以北或云道祖于定武旧本劖去湍流带右天五字以惑人或云道祖刻别本劖去此五字未知孰是尤延之云此旧本葢道祖未劖去之前摹拓者尤可爱重也延之平生所见禊帖不一其言当可信檇李沈揆谨题
　　右二本沈虞卿题
　　欧公所得兰亭凡三其一得于王沂公家此本是也揆为大学正时同舍生章澥为予得之其族人家今二十有一年矣抚卷感慨岂惟山隂胜防成陈迹而已哉绍熈癸丑正月十日书于姑蘓郡斋
　　右藏俞松家李秀岩题跋在后
　　唐硬黄纸防钩兰亭叙字皆率意为之咸有禇去非冯承素之流所搨冩本无复可疑此书当下真迹一等非知书者未易道也昔南宫米舍人芾元章书史有云乐毅论天下正书第一兰亭叙行书第一也缝有半书印乃米氏寳晋书印后有忠孝家之印即吴越钱氏印及有赵景道进徳斋印盖已经名公钜卿赏鉴矣乾道二年中元前一日获于钱塘故人杜可升升之因手装于行在祥符寺张尧臣跋
　　信以传信疑以传疑事物皆然而字画为尤甚世之法书亘古迄今王逸少为称首永以为训不可复加然精粗真伪在当时或已有疑者逸少常作意书表上穆帝帝使张翼择纸色长短相类者临冩而题后答之逸少初亦不觉详视乃叹曰小儿乱真廼尔耶在当时已自疑如此唐初去永和犹未逺相传以叙草为遗踪之冠太宗寤寐求之以王氏家传在其孙智永弟子辨才处房龄计得之及攷纪闻所载乃云元草为隋末时五一僧所藏誓与死守太宗以威驱势胁而又得之二説不同则此叙真迹乂有可疑如此自匣殉之后获见硬黄响搨者且为欣幸迨于明皇始刋之于学士院洎显宗朝又刋于翰林待诏所攷其二石一乃怀仁所临前瘦而后肥一乃王承规摸刻丰杀得所转搨精神至石晋时耶律辇藏北去遗是石于杀狐林遂号为定武本亦不知其为学士院本耶或待诏所本也后汴京书坊亦刋一石咄咄逼近而摹手差劣识者谓之赝本时人鲜克攻发而墨本滋为可疑宣政初薛绍彭易定武石归藏于家敲刷过多骎骎剥裂上之天府更以他石别镌其致疑滋甚二百年间博雅君子家摹而戸刻之无不根苗于定武本其庸工者驳杂不能致辨而精微者得真十六七互相诋訾而収藏者为疑又将如何自非得之之正传之之的虽明发秋毫欲决其近似之惑亦戞乎其难哉双槐先祖政和间为博士日得是本于定守之故家携归秘箧示为子孙矜式淳熈中入伯父位爱防惟谨近为鬻碑者所得不期而遇若有神明呵禁之者价惊喜之余亟以倍价复归较之所集兰畹数十本何啻骊珠之与鱼目瑜瑾之与碔砆笔势自然精微遒劲玩味不能释手信乎其为王承规旧本也因騐诸易得卦之暌象曰上火下泽暌君子以同而异盖始焉同于槐堂而中也异于分析初九曰悔亡勿追自复盖几为鬻倅负之而走幸终归于我上九乃曰羣疑亡也盖家传之可信而絶无前所谓数者之疑吁合极而暌暌极而合至理所存非偶然者谨薫沐装轴永为青氊之藏抑当思其信以守之谊则其传斯无忝耳嘉定己巳中秋郑价裕斋志
　　右二本二防郑双槐本藏俞松家
　　兰亭博议余及桑君泽卿所辑也余挈故书入山隂结庐茂林修竹间访问王谢诸人遗躅但见壑流岩秀云物兴蔚而已既而于屋东得邻土地数亩益艺卉竹治堂观人有以汪龙溪家所藏禊图见遗者乃掲之屋壁间又有旧藏定武石刻亦设诸几席日与儿軰来防观图玩字如与王谢诸人相接一日泽卿忽擕博议见过予惊且叹曰此越故事也我曾不能为之而泽卿所编甚勤且笃而又精赡贯串如此余每谓右军召为侍中尚书皆不拜又擢防军将军仍不就至于儿娶女嫁便有尚子平之意缕书辞间其识宇度量似非江左诸传所可及天若有晋使昌于事业当不在司徒叔太传公之下而论者仅推其研精篆素尽善尽羙而已吁是何其不知右军者耶茧纸一帖辨者多矣自有确论因不复云独爱我泽卿续证诗书之系膏肓大雅之传凡所攷访一一详的直有括囊流俗包举艺文编该缃素殚极丘坟之意因以叙博议且以防众曹之苟简鲜工云开禧元年十二月望日四明髙文虎书
　　右藏杨叔宪家
　　嘉泰壬戌十二月因与邻人汤升伯过童道人许见此禊帖知是乌防卢提防者所藏定武旧本后数日雪后更欲雪上车寒凛因诣童买得之姜尧章书
　　廿余年习兰亭皆无防处今夕灯下观之颇有所得澷书于此癸亥三月十二日白石道人
　　天下能事无有极其至者袁昻谓王右军字势雄强龙跳天门虎卧凤阙厯代寳之永以为训然右军在时师法平南王廙又卫夫人书大雅吟赐子敬右军亦尝临学同时有荀舆字长倩冩狸骨帖右军自谓不及也大抵右军书成西汉魏西晋之法尽废右军固新竒可喜而古法之废寔始右军亦可恨也余官帖中有张芝章草帖皇象文武帖钟繇宣示帖王世将廙上表二首其笔高絶具存古意而宣示帖乃右军所临不失钟法也右军之前既多名书右军同时又有世将李卫王洽谢安珉珣诸人皆妙于此故兰亭不见称于晋而至隋唐始显耳癸亥六月九日白石书是日天乃大热
　　右一本姜尧章三次题防藏俞松家李秀岩有跋在后
　　兰亭出诸唐名手所临固应不同然其下笔皆有畦町可防惟定武本锋藏画劲笔端巧妙防终身効之而不能得其彷佛世谓此本乃欧阳率更所临予谓不然欧书寒峭一律岂能如此八靣变化也此本必是真迹上摹出无疑学右军书者至兰亭止矣今一所传石本刓一角者皆定武所自出也然其工拙姸丑如人靣之不同覧者自当具眼可耳又定武一石前軰纷纷各有异论既自具眼定不向人言下转也此卷有山谷题字山谷之言云尔乃知当时真赝混淆乆矣山谷之孙字子迈今为农丞过予见后题欲乞去予不忍与以为去此题则兰亭废矣周翰者文及甫之字多见其名于书帖后雅尚如许亦足以赎粉昆之疵矣嘉泰壬戌十有二月白石道人姜夔尧章书
　　右萧千岩所藏本
　　余防侍先君见薛氏子为先君道定武修禊叙刻颇详薛之伯祖师政尝帅定武谓初得此刻于定武之杀狐林后置郡嵗月乆矣薛至定士大夫乞墨本者狎至薛恶摹打有声自刋别本留谯楼下多持此以授覔者盖先后已二刻居亡何薛之子绍彭私又摹刻别本易元本以归自是定武所藏殆薛父子所重刻二本耳政非旧物也然好事稽究源流次第真赝各据所闻以定胜否年来有劖本之说谓薛师政所得之本欲以自别乃取湍流带右天五字各劖一二笔私以为记又有取况之说谓定武者于仰字如针眼殊字如蟹爪列字如丁形纷纷之论莫知孰是然予独信薛者盖其家亲见而身厯之岂今所谓定武本者或出于薛氏父子所重刋者耶抑所挟归者中更多故将又转而之他也今观顺伯所藏余亦未敢遽以薛语劖本取况之说为证然在等軰实称第一余虽随羣嗜此所蓄益未敢信是夫以右军平生得意书一字一笔皆足以心防而神遇要不必苦计较毫厘疑似之间余自此更当访佳本以求正于顺伯云【袁起岩题王顺伯少卿本】
　　顷嵗有薛氏子为先君道其族伯绍彭定武兰亭帖三本始末语与前軰略同去春予防王顺伯定武本尝及之矣兰亭帖距今嵗月滋乆本既弗一好事者説乂纷异然物之珍谬虽相去毫厘吾人一具眼目少加订正便可尽见如顺伯与今季路所藏一见知为至寳物也以肥瘦别定本先后本亦是要论予留都下九年士大夫家所幸数见之徃徃笔瘦而刻画大明者甚多较之肥本自永和九年而下只此一行其运笔自然气象浑厚已不可及其间如防有咸流畅清可浪犹齐揽数字相去尤不胜天渊他皆如此又肥本字画之傍石纹自然皴绉如防烟笼染抆拭未去之状俗谓之粉纹此尤不可伪为前嵗见范元卿所藏渠却未深信肥本人固各有见也尤延之领袖博雅定武石本偶未得刮目尝见沈虞卿之本似不减顺伯季路者予虽随羣嗜此而所储未确仅有一二可以偹遗然必求有以颉颃于尤沈王汪之门可也【袁起岩题汪季路大慱本】
　　富沙袁说友敬诵蘓富诸钜公题防注想典刑如生乎其时也輙冒不韪书嵗月于下方【袁起岩题唐人临本】
　　永和九年暮春日兰亭修禊羣贤集含毫欲下意已先媚日暄风佐揺笔当时一笔三百字但说斯文感今昔谁知己作尤物看流落人间天上得天高地逺閟不示仅许一二翻摹勒忽然飞上白云俱径入昭陵陪玉骨识真之士已絶少真者一去叹难覔纷纷好事眼空只把残碑摹真迹萧郎防去明真赝定武传来方甲乙如丁如爪辨形似不丰不露分肥瘠人亡无复见风流谩费精神疲得失临川先生天下士古貌古心成古癖搜竒日富老不厌如渇欲饮饥欲食牙籖不止三万轴集古已多千卷帙有时瞥眼道旁见倒屣迎之如不及平生着意右军防并蓄兼收一何力赏音本在笔墨外何必此优而彼劣清波万顷浑一防明月一轮云半入是中元不碍真趣气象典刑尤歴厯知我罪我春秋乎政尔未容言语直我方随羣厚其嗜门戸弗强才仅立几年冥搜政无那剰欲流涎分半席阅公善本三四五不觉长歌书卷侧羲之死矣空费公家九万牋要得斯人冩金石
　　右三防一诗袁起岩题内所题王顺伯诗本藏俞松家李秀岩有跋在后
　　予甞观欧阳文忠公题是书是知真本已葬昭陵唐末之乱昭陵为温韬所发其所藏书画皆剔取其金玉而委弃之于是魏晋以来诸贤墨迹复流落于人间我宋太宗皇帝购募所得集为十卷俾摸传之时以分赐近臣今公卿家所有淳化法帖是也独兰亭真本亡矣自唐以来传本虽多皆以所藏旧本转相摸传失真弥甚而皆以不同间或得其一二耳此本光朝顷得之于表兄罗山宰王敬子盖其奉使北庭归以为赠藏之逾三十年矣尝以诸本校其优劣独此为冠今所谓定武本者是也故特寳之以为楷式因知传刻者尚尔造妙想其真迹宜何如哉嘉定十六年嵗在癸未六月望日乐静居士永城刘光朝明逺跋
　　右藏俞松家
　　禊帖至唐乃有汤普彻赵模韩道政冯承素搨本皆不如永禅师禇河南所临唯栁诚悬自用栁法作大字隽竒特甚今工部公所书生气凛凛俨然鲁公栁莫及也公在髙宗防阁孝宗省曺名节论议彛献典刑皆足以标凖两朝仪刑诸老而一本诸学晚来东防访旧事风流声采犹被晋人士清哉孙践世官拜遗像清白雅亮挺挺祖风顾瞻棠防遗越以琰一香世世如彼渚兰乃若裒上祖以来书导自羲献二十八人直可陋视方庆嘉定十二年八月日高似孙书
　　右高踈寮题喻工部樗所冩禊序
　　之茂为儿童时侍先祖龙舒府君常见几间卷舒兰亭防妙喜动顔色抱之茂于膝上指示且曰此王右军兰亭修禊序草也笔意精妙于时寳之刘餗兰亭嘉话云兰亭叙自梁乱出在外陈天嘉中僧智永借得之隋平陈或以献诸晋王即炀帝也僧智果借搨不还后果死归弟子辨才唐太宗为秦王时见摸本喜甚使欧阳询求之武徳二年入秦王府贞观中搨十本赐近臣世言萧翼取者妄也后遂入昭陵温韬之乱发唐诸陵兰亭复出人间世所传摹刻本极多而今独以定武为贵者自山谷始所谓彷佛存古人笔意者是也庆厯中韩魏公守定武有李学究者得此刻魏公力求之廼埋石土中别刻本以献李死其子稍稍摹以售人宋景文为帅伶人孟水清得之以献子京子京爱而不敢有也留于公帑元丰中薛师正为帅擕石去其子绍彭道祖刻别本在郡大观中次子嗣昌始纳之御府龛于宣和殿后与岐阳石鼔俱载以北或云道祖别刻本劖去湍流带右天五字又云劖去者别本也今此数本刻字皆全又云此皆未劖去之前摸本也传刻既多工有巧拙自各存其妙然真迹已千百年不可复见矣故题之曰兰亭防妙之茂痛念先祖诲言时已七十年矣遗墨如新不觉感怆堕泪遂书于后
　　右雪邨鲁伯秀跋家藏本
　　孙叔诣参政以所被赐本刻石防稽而薛嗣昌所得长安崔氏本亦刻在淛东仓司
　　栁公权楷书禊序改天朗为天融不知何意
　　右二说秀岩李先生笔记






　　兰亭续考卷一
　　钦定四库全书
　　兰亭续考卷二　　　　　　宋　俞松　撰
　　鲁氏此帖藏之百年而寿翁表出之非笃好何以至此后山隂修禊之八百六十九年中冬月上朔日蜀人李心传观【淳祐初年题鲁云林所蔵本】
　　董承防者名诫刘信叔子壻也刘氏世为贵将则此帖由来可攷矣镵去五字所传亦不同昔右军既书此文甚自爱赏更书之无能及者则谓兰亭不见称于晋恐未为确论也摩挱墨本尚尔况其真迹耶淳祐辛丑嵗十有一月庚子哉生魄越六日乙巳秀巗老人李心传题【姜尧章所藏本】
　　绍定之季嵗予罢史职归嵓居春三月过御溪沈虞卿侍郎之孙提举君以家藏禊帖示余求识其后秋九月过梁溪尤伯晦仲晦方里居邀予与蒋良贵共饭日加己巳速客席间设大几锦标玉轴堆积其上余雅闻遂初图书之富也亟起观之则多元老钜儒所尝鉴赏者良贵拔其尤者谓予各题数语觞每行趣輙更一二轴迟明饮毕余与良贵各题若干防亦不忆有无禊帖在其间也【阙】　五日俞寿翁走价以此帖示予实沈贰卿于羣玉暨史园两尝出似坐客者而尤公遗墨在焉其为定武真帖不疑矣前后同观者十有六人大抵二熈名士其间盖有出处与隆替对者自是右军辈人物书翰其一也后之览者又当有感于斯文陵阳李心传书【供内相所题本】
　　俞寿翁寄示禊帖四皆定本也但笔迹防有肥瘦之不同耳闻诸前辈谓此石将归天上好事者叠纸以拓之纸在上者字微瘦理宜尔也此帖差瘦劲余一见之便觉与沈贰卿家本相类视寿翁所评亦然因识其后淳祐元年冬十有一月乙巳研溪李心传【刘明达所藏本】
　　此帖尝经思陵赏识无复可议况后有骊珠三十六耶思陵本斆黄书后以伪豫遣能黄书者为间改从右军而绍兴之初笔势已如此乃与戒石铭字体顿异殆天纵也郑谌寺人中之粗能诗者上虽以此帖畀之未几属鞬之际复以其交通士大夫而止盖畏公议如此后百有十年承议郎臣俞松以示前史官臣李心传因忆传旧闻龚识其后【高皇赐郑谌本】
　　此卷不知何人所作观其意象殆二人初相见时也或谓当作老僧苍皇頫叩口法而不能合之状乃为真失兰亭耳昔政和画学以午隂多处听潺湲命题众皆作清流激湍而听者坐其侧最后纳卷者独为藤蔓胶轕树影正中而有人属耳于崩崕乱石之间上览之以为真听潺湲者遂除尽学録然则摹写之工固不在乎泥其迹毋亦对谈之顷而兰亭已落我度中耶夀翁试评之淳祐二年春正月甲午霅滨病叟书【江南萧翼取兰亭图】予尝评夀翁四禊帖以瘦本为胜后见周益公之说亦然夀翁复以二帖示余亦瘦本也沂公作相时定武石似未刻岂其子孙所藏耶淳祐壬寅嵗雨水节霅滨病叟李心传书【范文正公所藏本】
　　予既题此帖后五旬有一日夀翁复以示予反复观之真善本也以集古録考之当嘉祐中定武民间石刻已出但未入公廨耳然世传薛绍彭易之以归长安后其弟嗣昌献诸朝今观嗣昌大观初题识乃以为得长安崔氏所藏本真迹而刻之则又非定本也盖薛本幸存于靖康北狩之日而复逸于建炎南渡之时自是絶迹矣今夀翁访求至十数帖而未见其殆有兰亭癖耶霅滨病叟李心传嗣书【再题范文正公前本】
　　集古録所收兰亭四刻王沂公家本才居一尔而陈沈二跋咸称焉或疑其有一误然沂公家自有石则摹传宜不止此但渡江之后所存絶少滋为可爱耳虞卿鉴赏甚精兹夀翁所以为据也欧公録沂而舎定政谓其纎毫无异不必并列尔非有所轻重也淳祐壬寅嵗清明后五日蜀人李心传观【欧阳文忠公所藏本】
　　此帖信美矣唯室以为王沂公家本盖有所授第并指定武石刻则似未攷耳欧阳公既叙沂本而继之云又有别本在定州民家二家各有石校其本毫无异故不复録然则二本皆佳也奚必以定本为贵哉唯室绍兴名士也予尝得其步里客谈一编今又见其三诗风流可想矣淳祐壬寅嵗季春之四日霅溪病叟书【王沂公本】
　　徳寿临兰亭世所藏者不一而垂针蟹爪之体各具真宸笔也但摸刻者视真迹为稍腴耳尝闻普安恩平宗藩并立之时上各赐以所临兰亭而批其后云依此本进五百本其后重华书七百本上之而恩平讫无所进盖勤怠之分天命之所以去留也书帖云乎哉淳祐三年修禊日承议臣松以真迹示臣心传龚题其后【高皇御书临写本】
　　夀翁以三禊帖示予其末用青社忠臣曽孙之印盖曽威愍家所藏也威愍建炎初帅京东死国难予闻定刻以瘦本为贵而此首帖特秀润者欧阳文忠公评李阳冰忘归台等诸碑谓三石皆活嵗乆渐生刻勿欲合故多细时有数字笔画伟劲者乃真迹也然则此帖殆亦活石所刻但摹打有先后故润瘦不同耶反复视之滋为可爱其它亦不足较也淳祐壬寅嵗北至日秀岩李心传审定【曽公序所藏赐本公序为京东帅之死难也博士钱防谥曰刚愍执政慊之改曰威】论汉魏法书后此者东晋为第一就晋人论之右军又为第一右军遗墨流传至国初者尚数十纸而兰亭临本特为士大夫所称予尝见寿翁所藏兰亭石刻凡十余而此最后出盖曽鲁公家故物也定本始见集古録中后六十年乃归御府鲁公所藏岂其居揆席时与欧阳公俱得之耶或谓右军风流人物与谢太傅自是辈流不应专以笔札之工为贵予谓有如此人作如此字乃为第一宜夀翁寳藏而无斁也淳祐横艾摄提格皋月几望霅滨病叟李心传书【曽鲁公所藏本】
　　定刻得薛氏父子而显观道祖临帖殊可赏爱岂心诚求之之故兰亭自入渠笔端耶如未能然匠意经营终不近尔帖藏下山已乆今乃入于御溪欧阳公谓物常聚于所好者是也淳祐二年孟秋九日霅滨病叟李心传题【薛修撰道祖临写本】
　　此荣氏赐本真定刻也但次新谓庆厯中宋景文帅定武得此石留于公帑则小误景文镇中山在皇祐中墓碑可攷建炎初宗元帅守汴都得此刻致之维扬行在渡江时失之自是絶迹予尝读洪丞相释云碑刻不必问所从但以书之工拙为断此帖既佳而其来复有自非夀翁笃好之未易致也淳祐二年八月庚午霅滨病叟李心传书【荣次新所题赐本】
　　王顺伯好古博雅在二熈间为第一所藏诸禊帖尤遂初极称之袁起岩所赋兹其一也赏音本在笔墨外何必此优而彼劣其然耶其未必然耶夀翁试评之淳祐壬寅嵗秋八月哉生明霅滨病叟李心传书【袁起岩赋长篇王顺伯所藏本】
　　夀翁以此轴示予石既中断故缺十六字字亦瘦劲荣次新所谓第三本也康生朔南徧厯至乾道间尚存此帖未知何时归卞山今又易主盖余行四方所未见者兹为可贵也淳祐次年尤集摄提格旻天中月皇极之日霅滨病叟题【叶石林所藏定武断石本】
　　王右丞所画兰亭图祐陵标题仍书何延之所作记于后逮今百三十三年矣爰自火龙骑日以来天上图书散落人间不知其几其至江左者仅毫芒耳臣松得之以示臣龚揽流涕记中数字殆是笔误读者以意属焉可也王图已经睿鉴故不复论淳祐二年白露节日前史官臣李心传谨记
　　徽皇御题王维兰亭图又御书何延之兰亭秘府藏祐陵书百余轴臣三入承明备见之矣大抵政宣间所赐臣下观笔也绍兴日厯载高庙圣语云近有进先帝御扎者宸翰小玺皆人伪为之时渡江未乆也而赝本已出矣何耶淳祐癸夘二月几望臣松以帖示臣龚揽再三笔势似与秘府所藏稍异因忆蔡绦史补政和初宰臣言近降御笔有不类上书者上曰比得一二制笔其管如玉而锋长几二寸是以用之作字软美乃知崇观政宣笔法固已不类此帖殆崇观间所作也帖中领悟惓三字咸从右军之旧不复厘正盖自来临摹之本如此惟丽字特有所避故与诸本不同云前史官臣李心传龚书【徽皇御书临写绢本】










　　兰亭续考卷二
　　兰亭续考前一卷其间有松所藏本与他人所藏者合为一卷后一卷皆松所藏尝经秀巗李先生品题命工锓板以贻同志淳祐甲辰中秋日书于景欧堂
　　正徳间吴人栁大中佥尝藏书万卷特以抄本鬻于嗜古者此册亦出诸栁氏云系宋刻大字本搨之又有桑泽卿兰亭考十二卷藏于家今大中亡矣所藏皆散去余偶得之华少岳忽病痁不能执笔乃命儿子手搨以供老境清玩复缀数语末简云
　　嘉靖乙夘杪秋卄二日勾吴苶夣散人姚咨时年六十有一





　　兰亭续考防
