　　钦定四库全书　　　　史部十四
　　兰亭考　　　　　　　目录类二金石之属提要
　　【臣】等谨案兰亭考十二卷旧本题宋桑世昌撰世昌淮海人世居天台陆游之甥也案陈振孙书録解题载兰亭博议十五卷注曰桑世昌撰叶适水心集亦有兰亭博议跋曰字书自兰亭出上下数千载无复伦拟而定武石刻遂为大世大议论桑君此书信足以垂名矣君事事精习诗尤工其即事云翆添邻堑竹红照屋山花葢着色画也书録解题又载兰亭考十二卷注曰即前书浙东庾司所刻视初本颇有删改初十五篇今存十三篇去其集字篇后人集兰亭字作书帖诗铭之类者又附见篇兼及右军他书迹于乐毅论尤详其书始成本名博议髙内翰文虎炳如为之序及其刋也其子似孙主为删改去此二篇固当而其他务从省文多失事实或戾本意其最甚者序文本亦条达可观亦窜改无完篇首末缺漏文理防续于其父犹然深可怪也云云是此书经髙似孙窜改已非世昌之旧矣今未见博议原本无由騐振孙所论之是非然是书为王羲之兰亭序作集字为文其事无预于羲之羲之他书其事无预兰亭似孙所删深合防限振孙亦不能不以为当也其中评议不同者如或谓梁乱兰亭本出外陈天嘉中为智永所得又或谓王氏子孙传掌至七代孙智永此兰亭真迹流传之不同也又如或谓石晋之乱乗石刻于中山宋初归李学究李死其子摹以售人后负官缗宋祁为定武帅出公帑买之置库中又或谓有游士携此石走四方其人死营妓家伶人取以献宋祁又或谓唐太宗以榻本赐方镇惟定武用玉石刻之世号定武本薛绍彭见公厨有石镇肉乃别刻石易之此又定武石刻流传之不同也推评条下据王羲之生于晋惠帝大安二年癸亥则兰亭修禊时年五十有一辨笔阵圗所云羲之年三十三书兰亭之误是矣然前卷既引王铚语以刘餗之説为是矣而又云于东墅阅髙似孙校书画见萧翼宿云门留题二诗云使御史不有此行乌得是语则襍録旧文亦未能有所防制至其八法一门以书苑禁经诸条専属之兰亭尤不若姜夔禊帖偏旁考之为精宻是以曽宏父陶宗仪诸家皆称姜攷而不用是书然其征引诸家颇为赅备于宋人题识援据尤详世昌之原本既佚存此一编尚足见禊帖之源流固不得以陈氏之排击遽废是书矣乾隆四十一年五月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀













　　兰亭考原序
　　晚挈书结庐山阴茂林修竹间访问王谢遗躅但见壑岩深秀云物兴蔚而已得汪龙谿所藏修禊大图表之屋壁中山石中字又在棊砚间若与诸人接一日泽擕此编见越故事也夫羲之召爲侍中尚书不拜擢后将军又不拜至于儿娶女嫁便有尚子平之意缕缕书辞间其识度宇量似非江左诸贤可及天若佑晋使昌于事业当不在司徒叔太傅公下今论者知有此帖而已然知此帖者亦足以大雅风流自任况知之者无如泽乎诗曰虽无老成人尚有典刑于兹有之旣请序名曰兰亭考嘉定元年十二月望日华文阁学士通奉大夫提举江州太平兴国官高文虎
　　宋临川王义庆采撷汉晋以来佳事佳话爲世説新语极爲精絶而犹未爲奇也梁刘孝标注此书引援详确有不言之妙如汉魏吴诸史及子传牒志之书皆不必言只如晋一朝史及晋诸公列传谱録辞章皆出于正史之外是曰注书之法禊之爲帖风流太甚自晋以来难乎下语桑君尽交名公巨以及海内之士以充其见闻者固不一然与予游从三十年见必及此其有赞于帖考者尤爲不一今兹浙东台使齐公属加彚正遂畧用史法翦裁之爲此书者无非风流大雅之事又无非博古好事之人若齐公独拳拳于此者是爲风流大雅博古好事之极矣嘉定十七年秋九月　日朝议大夫新除秘书省著作佐郎兼权侍右郎官高似孙谨书








　　钦定四库全书
　　兰亭考卷一　　　　　　宋　桑世昌　撰兰亭
　　按通典曰兰亭山隂汉旧县亭王羲之曲水序于此作唐郡国志曰山隂有王逸少兰亭元和郡国志曰兰亭山在越州西南二十里十道志曰越州兰亭王逸少防处越絶书兰亭在山隂越王种兰处
　　三朝国史曰越州山隂有兰渚鉴湖防稽志曰兰渚在县南西二十五里旧经云山隂县西有亭王右军所置曲水赋诗作序于此水经曰浙江东与兰溪合湖南有天柱山湖口有亭号兰亭亦曰兰上里太守王羲之谢石兄弟数徃造焉吴郡太守谢朂封兰亭侯王之移亭在水中晋司马何无忌之临郡也起亭于山椒极高尽眺亭宇虽壊基陛尚存
　　兰亭修稧序
　　【晋人谓之临河序唐人兰亭诗序或言兰亭记欧公曰修禊序蔡君谟云曲水序东坡云兰亭文山谷云稧饮叙通古今雅俗所称俱云兰亭至高宗皇帝所御宸翰题曰稧帖】
　　永和九年嵗在癸丑暮春之初防于防稽山隂之兰亭修稧事也羣贤毕至少长咸集此地有崇山峻岭茂林修竹又有清流激湍映带左右引以为流觞曲水列坐其次虽无丝竹管弦之盛一觞一咏亦足以畅叙幽情是日也天朗气清惠风和畅仰观宇宙之大俯察品类之盛所以游目骋懐足以极视聴之娱信可乐也夫人之相与俯仰一世或取诸懐抱悟言一室之内或因寄所托放浪形骸之外虽趣舍万殊静躁不同当其欣于所遇蹔得于已快然自足不知老之将至及其所之既倦情随事迁感慨系之矣向之所欣俛仰之间以为陈迹犹不能不以之兴懐况修短随化终期于尽古人云死生亦大矣岂不痛哉每揽昔人兴感之由若合一契未尝不临文嗟悼不能喻之于懐固知一死生为虚诞齐彭殇为妄作后之视今亦由今之视昔悲夫故列叙时人録其所述虽世殊事异所以兴懐其致一也后之揽者亦将有感于斯文
　　诗
　　右将军防稽内史王羲之
　　代谢鳞次忽焉以周欣此暮春和气载柔咏彼舞雩异世同流乃携齐契散懐一邱
　　仰眺碧天际俯瞰緑水濵寥朗无涯观寓目理自陈大矣造化功万殊靡不均群籁虽参差适我无非亲【御府本及陆柬之本作隣又作新篇首又多二句】
　　司徒谢安【一云琅琊王友】
　　伊昔先子有懐春游契兹言执寄傲林邱森森连岭茫茫原畴逈霄垂雾凝泉散流
　　相与欣嘉节率尔同褰裳薄云罗物景微风扇轻航醇醪陶元府兀若游羲唐万殊混一象安复觉彭殇
　　司马左西属谢万
　　肆眺崇阿寓目髙林青萝翳岫修竹冠岑谷流清响条鼓鸣音蕚吐润飞雾成隂
　　冥卷隂斾勾芒舒阳旌灵液披九区光风扇鲜荣碧林辉杂英红葩擢新茎翔禽无汗逺腾鳞跃清泠
　　右司马孙绰
　　春咏登台亦有临流懐彼伐木肃此良俦修竹隂沼旋瀬萦邱穿池激湍连泛觞舟
　　流风拂枉渚亭云防九臯婴羽吟修竹游鳞戯兰涛隽笔落云藻微言剖纎毫时珍岂不甘忘味在闻韶
　　行参军徐丰之
　　俯挥素波仰掇芳兰尚想嘉客希风永叹
　　清响凝丝竹班荆对绮防零觞飞曲津欢然朱顔舒
　　前余姚令孙统
　　茫茫大造万物齐轨罔悟同竞异标防平勃运谟黄绮隐几凡我仰希期山期水
　　地主观山水仰寻幽人踪廻沼激中逵踈竹间修桐因流轻转觞冷风飘落松时禽吟长涧万籁吹连
　　前永兴令王彬之
　　丹崖竦立葩藻映林緑水扬波载浮载沉
　　鲜葩映林薄游鳞戱清渠临轩欣投钓得意岂在鱼
　　王凝之
　　庄浪濠津巢歩【一作安】頴湄防心寄千载同归
　　烟煴柔风扇熈怡和气淳驾言兴时逰逍遥映通津
　　王肃之
　　在昔暇日味存林岭今我斯游神怡心静
　　嘉防欣时游豁朗畅心神吟咏曲水瀬緑波转素鳞
　　王徽之
　　散懐山水萧然忘机秀薄粲頴踈松笼崖游羽扇霄鳞跃清池归日寄叹心冥二竒
　　先师有冥藏安用覊世罗未若保冲真齐契箕山阿
　　陈郡袁峤之
　　人亦有言意得则欢嘉賔既臻相与游盘微音迭咏馥焉若兰苟齐一致遐想掲竿
　　四眺华林茂俯仰清川焕【一作涣】激泉流芳醪豁尔累心散遐想逸民轨遗音良可玩古人咏舞雩今也同斯叹
　　已上十一人各成四言五言诗一首
　　散骑常侍郄昙
　　温风起东谷和气振柔条端坐兴逺想薄言游近郊
　　前参军王丰之
　　肆盻岩岫临泉濯趾感兴鱼鸟安兹幽峙
　　前上虞令华茂
　　林荣其欝浪激其隈泛泛轻觞载欣载懐
　　颍川庾友
　　驰心域表寥寥逺迈理感则一防然防
　　镇军司马虞説
　　神散宇宙内形浪濠梁津寄畅须臾欢尚想味古人
　　郡功曹魏滂
　　三春陶和气万物齐一欢明后欣时康驾言映清澜亹亹德音畅萧萧遗世难望岩愧脱屣临川谢揭竿
　　郡五官佐谢怿【一作绎】
　　踪畅任所适回波萦游鳞千载同一朝沐浴陶清尘
　　颍川庾蕴
　　仰懐虚舟説俯叹世上賔朝荣虽云乐夕毙理自因
　　前中军参军孙嗣
　　望岩懐逸许临流想竒庄谁云风絶千载挹遗芳
　　行参军曹茂之
　　时来谁不懐寄散山林间尚想方外賔超超有余闲
　　徐州西平曹华【漫録云曹华平】
　　愿与逹人游觧结遨濠梁狂吟任所适浪游无何乡
　　荣阳栢伟
　　主人虽无懐应物寄有尚宣尼遨沂津萧然心神王数子各言志曾生发竒唱今我叹斯游愠情亦暂畅
　　王之
　　松竹挺岩崖幽涧激清流萧散肆情志酣畅豁滞忧
　　王蕴之
　　散豁情志畅尘缨忽以捐仰咏挹遗芳怡神味重
　　王涣之
　　去来悠悠子被褐良足钦超迹修【一作超足循】独徃契齐古今
　　已上一十五人一篇成
　　侍郎谢瑰　　　　镇国大将军掾卞廸行参军事印邱髦　王献之
　　行将军羊模　　　参军孔炽
　　参军刘密　　　　山隂令虞谷
　　府功曹劳夷　　　府主簿后绵【一作泽】
　　前长岑令华耆　　前余姚令谢滕
　　府主簿任儗【一作汪假】　任城吕系
　　任城吕本　　　　彭城曹礼【一作禋晋列传有李充天章碑
　　则无之】
　　已上一十六人诗不成罚酒三巨觥【修禊之防人各赋诗成两篇者自右军安石而下十一人成一篇者郄昙王丰而下十五人诗不成罚觥者凡十六人今观所传诗类皆四言五言而又两韵者尔四韵者无几四言二韵止十六字耳当时得预者徃徃皆知名士岂献之軰终日不能辞于十六字哉窃意古人持重自惜不欲率尔恐贻乆逺讥议不如不赋之为愈防溪黄彻诗话】
　　后序
　　古人以水喻性有防哉非所以停之则清淆之则浊耶故振辔于朝市则充屈之心生闲歩于林野则寥落之意兴仰瞻羲唐邈然逺矣近咏台阁愿深增懐聊于暧昧之中期乎莹拂之道暮春之始禊于南涧之濵高岭千寻长湖万顷乃借芳草鉴清流览卉物观鱼鸟具类同荣资生咸畅于是和以醇醪齐以逹观快然兀矣复觉鹏鷃二物哉耀灵促辔急景西迈乐与时去悲亦系之徃复推移新故相换今日之迹明旦陈矣感诗人之致兴谅咏歌之有由文多不载大畧如此所赋诗亦裁而缀之如前四言五言焉【乾道二年十月二十七日宏福寺沙门懐仁集冩晋王右军书】
　　【按羣贤赋诗刻本有二防稽者内避本朝讳多代以他字又多阙损殊失其旨且先后次序与中山王子高冩本稍异若后序与艺文类聚所载详畧亦多不同姑以集字夲为正】















　　兰亭考卷一
　　钦定四库全书
　　兰亭考卷二　　　　　　宋　桑世昌　撰睿赏
　　太宗皇帝
　　御书前人诗不到兰亭千日余尝思墨客五云居曾经数处看屛障尽是王家小草书
　　仁宗皇帝
　　至道二年内侍高斑裴愈奏于兰亭傍置寺赐额天章书堂基上建楼藏三圣御书仁宗皇帝赐御篆寺额按华鎭记云山隂天章寺卽逸少修禊之地有鵞墨池引溪流相注每朝廷有命池墨必见其将见则池有浮沫大如斗涣散满池云舒霞卷如新硏墨下流水复淸澈皇祐中三日连发未几太宗眞宗仁宗三朝御书皆至方勺泊宅编曰兰亭有逸少硏池朝廷毎颁降池水墨可染缁太常沈绅记其事
　　高宗皇帝
　　揽定武古本兰亭叙因思其人与谢安共登冶城安悠然遐想有高世之志羲之谓曰夏禹勤王手足胼胝文王旰食日不暇给今四郊多垒宜思自効而虚谈废务浮文妨要恐非当今所宜且羲之挺防俗迈徃之资而登临放怀之际不忘忧国之心令人远想慨然又叹斯文见于世者摹刻重复失尽古人笔意之妙因出其本令精意钩摹别付碑板以广后学庶几彷佛不坠于地也绍兴元年秋八月十四日书
　　宗室子昼绍兴初在从列宣取所藏定武本遂摹刻禁中高宗亲御翰墨卽此防也
　　余自魏晋以来至于六朝笔法无不临摹或萧散或枯瘦或遒劲而不回或秀异而特立众体备于笔下意间犹存于取舍至若禊帖则测之益深拟之益严姿态横生莫造其原详观点画以成至诵不少去怀也【翰墨志】唐何延年谓右军永和中与太原孙承公四十有一人修祓禊挥毫制序用蚕蠒纸鼠须笔遒媚劲健絶代更无凡三百二十四字有重者皆具别体就中之字有二十许变转悉异遂无同者如有神助及醒后他日更书数十百本终不及此余谓神助及醒后更书数十百本无如者恐此言过矣右军书岂减禊帖但此帖字数比他书最多若千丈文锦卷舒展玩无不满人意常在心目不可忘非若其他尺牍数行数十字如寸锦片玉玩之易尽也故宜爲万世法书之寳
　　智永禅师逸少七代孙克嗣家法居永欣寺阁三十年临逸少眞草千文择八百本散在浙东后幷模帖传弟子辩才唐太宗三召恩赐甚厚求禊帖终不与善保家传抑可重也予得其千文藏之
　　复古殿兰亭赞【绍兴庚申】
　　右军笔法　　变化无穷　　禊亭遗墨
　　行书之宗　　奇踪旣冺　　石刻亦工
　　临仿者谁　　鉴明于铜
　　论学书先写正书次行次草兰亭乐毅论赐汝先各写五百本然后写草书
　　右汪逵家藏乃高宗御书前三字亦是宸翰后用御书之宝
　　王羲之乐毅论正书第一天下珍之梁世模出字法奇古全是帝后属余杭公主主以帝所重常加宝惜诸王皆求不得及天下一统处处寻访累载方获此书留意运功特尽神妙御书稿本一幅涂改颇多藏汪逵家早来郑幵奏兰亭后不见【阙字】　黄庭坚谭稹语言乃是庭坚作字画非今幵来奏并是稹书方是【稹方是三字半存】御札一轴三纸藏右司黄荦家
　　思陵在御临赐不一留守吕頥浩越帅孙近芗林向子禋松窗钱端礼米友仁刘光世皆刻于石芗林松窗所赐俱是宸翰
　　绍兴七年三月臣頥浩入觐于建康宫旣陛辞皇帝遣中使赐以御书晋王羲之兰亭修禊序臣下拜捧观如凌玉霄遡紫淸云章奎画烂然绚目而不知卷素之在手陛下天纵多能博通众艺翰墨之妙前兼古人顾如此书虽远法羲之而天资高迈神意自得直出其上非若世人临仿摹拟拘于笔画形似之间者也臣伏思太宗皇帝宸翰之工实逼二王于时臣下名善书者莫能望其彷佛方继承艺祖卒其伐功屡征不庭时未遑暇神武旣定文德诞敷如字学一事犹能独擅天下而传美乎后况于纪纲法度之垂裕者乎今陛下乗中兴之运躬抚六师志戡多难期复大业需时偃革则还以人文化成天下宝书传美又将贻万世以绍我太宗之懿盖有待焉臣老矣念终无以仰禆圣志尚庶几及见大勲之集也刋诸琬琰切以爲志少保镇南军节度使充两浙西路安抚制置大司马步军都总管兼知临安府事兼管内劝农使兼行宫留守臣吕頥浩谨书
　　吕頥浩谢赐御书兰亭表
　　绛阙清都甫违帝所云章奎画忽到人间被宠钖之非常觉衰残之有耀【中谢】窃以隷文变古书法争新魏氏以还东晋擅揺毫之妙钟繇而降右军驰独步之名矧兰亭修禊之游非金谷望尘之俗骋怀寄傲存逸想于胸中感事临文发奇姿于笔下斯极当年之美遂爲厯代之师珍藏既出于云门传刻仅留于朔塞瘦精莫近絶轨难攀恭惟皇帝陛下好学性成多能天纵稍属干戈之暇不遗翰墨之娱心摹【摹当作慕】手追何劳取法龙盘凤翥直与抗衡实惟今古之无双岂止帝王之第一臣少勤笔砚晚际风云忧常在于邦家老已捐于文字误膺上赐还愧夙心怀寳言归幸免登牀之诮据鞍自失但惊照乘之光期传秘于私门但输忠于永世
　　宪圣慈烈皇后
　　皇后尝临兰亭帖佚在人间咸宁郡王韩世忠得之表献上騐玺文知爲中宫临本赐保康军节度使吴益刋于石【中兴小録时绍兴十五年秋七月丙寅】
　　太后居中宫时尝临兰亭山阴陆升之代刘珙春帖子云内仗朝初退朝曦满翠屛砚池浑不冻端为写兰亭刻吴琚家
　　孝宗皇帝
　　羲之书超诣众妙古今不可比伦用意精微落笔详缓一点一画无不皆有法度挥毫纵心不逾于规矩旣无过当亦无不及增之失于有余损之失于不足作字有八面变态之妙如蛟虬之骞腾鸾凰之翔舞灿然溢纸飞动目亦犹仲尼之道出乎其类拔乎其萃自生民以来未之有也览此修禊诗叙无一笔羲之法亦非唐贤所临写全不成字今复还至可领也【还从臣所进本】绍兴已未六月思陵尝临禊序赐刘光世其子尧仁进之孝宗亲洒宸翰于后云恭惟光尧寿圣太上皇帝以天纵之圣富缉熈之学寓之翰墨俯临王羲之修禊序妙入神品刘光世当靖康之末奉迎济上率先诸师敦诗阅礼夙防恩遇固宜被此宠章其子尧仁褾轴来上捧观再三复书此以赐之乾道改元季冬臣谨书兰亭考卷二
　　钦定四库全书
　　兰亭考卷三　　　　　　宋　桑世昌　撰纪原
　　兰亭者晋右军将军防稽内使琅琊王羲之逸少所书之诗序也右军蝉聨美冑兰散名贤雅好山水尤善草以穆帝永和九年暮春三月三日宦游山隂与太原孙统承公孙绰兴公广汉王彬之道生陈郡谢安安石高平郄昙重熈太原王蕴叔仁释支遁道林逸少子凝徽操之等四十一人修祓禊之礼挥毫制序兴乐而书用蚕茧纸鼠须笔遒媚劲健絶代所无凡二十八行三百二十四字有重者皆搆别体就中之字最多至二十许字悉无同者【一云变转悉异遂无同者】是时殆有神助及醒后他日更书数十百本终不及之右军亦自爱重留付子孙传掌至七代孙智永即右军第五子徽之之后【安成王谘议彦祖之孙庐陵王胄昱之子陈郡谢少之外孙也与兄子孝賔俱舍家入道】俗号永禅师克嗣良裘精勤此艺常居永欣寺阁上临冩【所退笔头置大簏中簏受石许而五簏皆满】凡三十年所临真草千文八百余夲【分施浙东诸寺各一今有存者犹直钱数万孝賔改名惠欣初落髪时俱住防稽嘉祥寺寺即右军旧居也后欲便于拜扫因移此寺与右军坟及叔会已下茔域于山隂县西三十一里兰渚山下梁武帝以欣永二人皆崇释教故榜寺为永欣焉寺见防稽志其临书之阁至今尚存】禅师年近百嵗乃终其遗书付弟子辩才才俗姓袁氏梁司空昻之元孙博学工文琴书棊畵皆臻其妙尝于所寝伏梁上凿为闇槛以贮兰亭寳重过于师在日至贞观中太宗鋭意学二王书访摹真迹备尽惟兰亭未获寻知在辩才处凡三召之恩赉优洽方便善诱确称徃日侍奉先师实甞获见洊经丧乱坠失不知所在竟靳固不出上谓侍臣曰右军之书朕所偏寳求见兰亭劳于梦寐此僧耆年又无所用若得一智畧之士以计取之庶几必获尚书左仆射房龄奏曰臣闻监察御史萧翼梁元帝之曾孙今贯魏州莘县负才艺多权谋可充此使上遂召翼翼曰若公然遣徃义无得理臣请私行又须得二王杂帖三数通上悉依给翼遂微服至洛潭随商舶至越黄衫寛防得山东书生之体抵寺之夕阅壁间畵过辩才所居才适遥见乃问曰檀越何来翼因就前致谒云弟子是北人擕鬻蚕种厯寺纵观幸遂一见语意投合延室内即共围棋抚琴投壶握槊间及文史乃曰白头如新倾盖若旧今后无复形迹也既下榻复设缸靣酒江东云缸靣犹河北瓮头谓初熟酒也酣乐之余分韵赋诗才探得来字其诗曰初醖一缸开新知万里来披云同落寞歩月共徘徊夜乆孤琴思风长旅雁哀非君有秘术谁照不燃灰翼得招字云邂逅欵良宵殷勤荷胜招弥天俄若旧初地岂成遥酒蚁倾还泛心猿躁似调谁怜失羣翼良苦业风飘妍蚩畧同彼此讽咏恨相知之晚通宵尽欢翼旦乃去才云檀越闲即更来翼继乃载酒赴之相与酬唱者数四一日翼示师梁元帝自画职贡图嗟赏不已因谈及翰墨翼曰家世皆习二王楷法自幼耽玩今亦有数帖自随才欣然谓曰诰【诰当作诘】旦可擕来翼如期而徃出其帖示之才熟视且曰是则是矣然未佳善也贫道有兰亭真墨迹颇亦殊常翼曰数经乱离真迹岂复在必是响榻者耳才曰先师圆寂之际手手付受端有源绪那得参差次日乃于梁槛内出以示翼翼故驳瑕指纇曰果响榻书也纷竞不已自尔更不复藏并翼诸帖并留几格间才时年逾八秩日于窓下临数遍其老而笃好也如此自是翼徃还既宻与其徒畧无疑间未几辩才赴灵汜桥南严迁家斋翼遂私来谓其徒曰偶遗帛子在案童子即为开门翼因就取兰亭及御府所借帖径赴永安驿告驿长凌愬曰我乃御史奉命来此有墨敕可报汝都督时都督齐善行【即窦建德之妺壻在伪夏右仆射以吾用曾祖庐江节公及随黄门侍郎裴矩之防举国归降我唐由此不失贵仕遥授上相国金印绂绶封真县公】于是善行闻之驰来拜谒翼因宣示上命具告所由善行走介召辩才才遽见追不知所措继遣散直云侍御须见及才至见御史乃房中萧生也翼报被命遣取兰亭今得矣故唤师来取别才闻语哽絶倒良乆始苏翼即驰驿而发至都奏御太宗大悦以龄举得其人赏锦防千段擢拜翼为员外郎加入五品赐银瓶一金缕瓶一玛瑙碗一并寳以珠内廐良马二兼寳装鞍辔第宅各一区太宗初怒老僧秘恡俄以其髦不忍加刑数月【一作日】后仍赐物三千段谷三千石勅越州支给辩才不以入已廻造浮图极其精丽至今犹存才因惊悸成疾嵗余乃卒【一云才因惊悸患重不能强饭惟歠粥嵗余乃卒】太宗命供奉搨书人赵模韩道政冯承素诸葛贞等四人各榻数本以赐皇太子诸王近臣贞观二十三年帝不豫幸玉华宫含风殿谓高宗曰吾欲从汝求一物汝诚孝也岂能违吾心也汝意何如高宗哽咽流涕引耳而聼受制命曰吾欲将所得兰亭去及弓剑不遗同轨毕至随仙驾入元宫矣今赵模等所榻本尚直钱数万也【人间本亦渐稀少代代寳之吾为左千牛将军随牒适越泛巨海登防稽探禹穴访竒书名僧处士犹倍诸郡固知虞预之着防稽典録人物不絶信而有徴】辩才弟子元素俗姓杨氏【华隂人也汉太尉之后六代祖佺期为桓所害子孙避难江东后逺编贯山隂即吾之外氏近属今殿中侍御史玚之族长安三年素年已九十二视聼不衰】犹居永欣寺永禅师之故房亲向吾説聊以退食之暇畧防其始末于时嵗在甲寅季春之月上巳日撰此记主上每暇隙留神艺术迹逾笔圣偏重兰亭仆开元十年四月二十七日任筠【一作均】州刺史防恩许拜扫至都承访所得委曲【一云至都城访所委曲】縁病不获诣阙遣男昭成皇太后挽郎吏部常选骑都尉永冩本进其日捧日曜门宣勅内出绢三十疋赐永于是负恩荷泽手舞足蹈捧戴周全光骇闾里仆局天闻命伏枕懐欣殊私忽临沉疴顿减輙题卷末以示后代朝议郎行职方员外郎上柱国何延之记【彦逺家有冯承素兰亭元和十三年诏取书画入内今有冯承素乐毅论在并有太宗手帖其后】
　　黄伯思东观余论云阅法书要録见其文繁戏为删润伯思删本今不复见从太平广记稍加去取何不欲弃其旧各就笺其下庻两存之世昌书
　　王右军兰亭叙梁乱出外陈天嘉中为僧所得至大建中献于宣帝隋平陈曰或以献晋王王不之寳后智果从帝借榻及登极竟不从索果师死后弟子僧言得之太宗为秦王日见榻本惊喜乃贵价市大王书兰亭终不至也乃遣问辩才师欧阳询就越州求得之以武德四年入秦府贞观十年乃榻十本以赐近臣太宗崩中书令褚遂良奏兰亭乃先帝所重本不可留遂秘于昭陵【刘餗传记】
　　太宗贞观中搜访王右军真迹出御府金帛为购赏由是人间古本纷然毕进其草迹又令褚河南真书小字帖纸影之其古本亦有是梁隋官本者梁则满骞徐僧权沈炽文朱异隋则江揔姚察等署记其后兰亭一本相传云入昭陵元宫长安神龙之际太平安乐公主奏借出外榻冩乐毅论因此遂失所在【韦述集贤记】
　　褚遂良撰晋右军王羲之书目内行书五十八卷共二百六十帖以兰亭叙为第一后防云正书行书自正观八年河南公褚遂良于禁中西堂临冩之际録出唐初有史曰实録此之标目盖其类也【唐张彦逺法书要録】何延之兰亭记云王逸少永和九年兰亭修祓禊之礼挥毫制序兴乐而书用蚕蠒纸鼠须笔遒媚劲健絶代更无凡二十八行三百二十四字字有重者皆搆别体就中之字最多又尚书故事云唐太宗酷好法书有大王眞迹三千六百纸率以一丈二尺为一轴内行书有五十八卷褚遂良以兰亭为第一太宗寳惜者独此书为最置于座侧朝夕观览尝一日附耳语高宗曰吾千秋万歳后与吾兰亭去也及奉讳之日用玉匣贮之藏于昭陵【周越法书苑】
　　武德四年秦王俾欧阳询诈求得之遂入秦府麻道嵩榻二本一与辩才一王自收尝留肘腋间后从褚遂良请殉葬昭陵【南郡新书】
　　世昌尝于范觉民丞相家见五字不损本奇甚后有雪溪防首载此条颇详南郡新书云兰亭帖武德四年欧阳询就越僧求之始入秦王府麻道嵩奉教榻两本一送辩才一秦王自收嵩私榻一本于时天下草创秦王虽亲搃戎兰亭不去肘腋及即位后学愈不倦至贞观二十三年褚遂良请入昭陵天下所见但橅本耳余与推评门所述同
　　唐太宗购晋人书自二王已下仅千轴独兰亭文以玉匣葬昭陵世无复见余皆在秘府至武后时为张易之兄弟所窃换遂流落人间多在王涯张延赏家涯败时为军人所刼夺取金玉轴而弃其书余尝于李都尉【玮】处见晋人数帖皆有小印涯字意其为王氏物也故孙莘老求墨妙亭诗有云兰亭茧纸入昭陵世无复见犹龙腾【东坡全篇见后】
　　右军禊饮叙草号称最得意书宋齐以来藏在秘府士大夫间未闻称述岂未经大盗兵火时盖有墨迹在兰亭右者及萧氏宇文焚荡之余千不存一永师晚出所见妙迹惟有兰亭故为虞褚軰道之所以太宗求之百方期于必得其后公私相盗今竟失之书家晚得定武本盖彷佛存古人笔意耳【山谷】
　　贞观末太宗一日附语高宗吾欲就尔求一物可乎高宗局足俯伏从之对曰身体髪肤受之父母国家天下陛下所赐此外更欲问臣求何物太宗曰吾千秋万嵗后欲将兰亭如何高宗再拜哽噎而已至昭陵作治以玉匣内之元堂其后昭陵累经开发兰亭复出人间元丰末有人自两浙与织女支机石同赍入京师至太康县值裕陵奉讳不获上之质钱于民间而去今不复闻存没王钦若云支机石予尝见其圜可方二寸不圜微宛正碧天汉左界北斗经其上太宗在唐不世主也一书之微生以计取死以爱求生犹可玩适死将何为哉与夫富民多藏厚葬者无以异也【张舜民画墁录】
　　兰亭者晋右将军防稽内史琅琊王羲之逸少所书诗叙也右军以穆帝永和九年三月三日与太原孙统承公孙绰兴公广汉王彬之道生陈郡谢安安石高平郄昙重熈太原王蕴叔仁释支遁道林及其子凝之徽之操之等四十有一人脩祓禊于山隂之兰亭酒酣赋诗制序用蚕茧纸鼠须笔书凡二十八行三百二十四字字有重者皆访别体而之字最多至二十许字他日更书数十本终无及者右军亦自爱重留付子孙至七代孙智永为比邱俗呼永禅师永卒传其书于辩才弟子俗姓袁梁司空昻之孙唐贞观中太宗鋭意学二王书帖摹榻殆尽惟未得兰亭凡三召辩才诘之固称洊经丧乱亡失不知所在后遣监察御史萧翼微服为书生以诡辩才始得之命供奉搨书人赵模韩道政冯承素诸葛贞等四人为搨数本以赐皇太子诸王近臣贞观二十三年髙宗奉遗诏以兰亭入昭陵惟赵模所榻者传于世事见何延之兰亭记【秦观此防乃删取何延之记中语】此文自唐明皇得之真迹刻之学士院人间不复见朱梁篡窃軰置汴都耶律德光破石晋此刻渡河輼辌既归与辎重弃之杀狐林后置之州治遂曰定本【碧岫野人赵桎仲古防明当作文恐悮也】
　　宣和中诏宣定武衙校旧人问兰亭石对曰庆厯中宋祁帅镇日有学防李姓者藏此石死于妓家乐营将孟水清者得以献祁祁秘藏不妄与人留于公库因谓之定本后河东薛珦来帅其子绍彭别刻留郡易之以行今在长安帅薛嗣昌绍彭之弟也时内侍梁师成为长安承受官批防取旧刻嗣昌仓卒以纸三幅作一重抚石第一本墨深第二本墨浅第三本又加浅世谓之蝉翼本字差大有冩法亦不可废先君通籍秘殿详闻此説不可不广近康与之云与石俱载以北又宋定国尝从使　云在所谓中京者因并记之【荣芑】
　　定武兰亭序石刻世称善本宣和中从仕中山询访故老以谓石晋之末契丹自中原辇载寳货图书而北至真定德光死汉祖起太原永康自立而归与其祖母交兵于国弃此石于中山庆厯中土人李学防者得之不以示人韩忠献之守定武也李生始以墨本献公公坚索之生乃瘗之地中别刻之本示公又一纪李生谢世其子乃出石散模售人每本须钱一千由是好事者争取之其后李氏子负缗无从取偿时宋景文守定乃以公帑金代输之因取石匣藏于库非贵游交旧不可得也熈宁间薛师正出牧其子绍彭又刻别本者留之中山易古刻携归长安大观中诏取其石置宣和殿中间不复见矣【飬浩书室书】
　　右何防子楚所着春渚纪闻其真稿见存汪氏家余近以其所传因考康与之防续氏所藏及沈虞卿题防氏本皆采记闻中语独此防为详但其文互有去取姑从而窜定云世昌书
　　李文和遵勉其家书画最富有怀仁眞迹集右军圣教序贞观兰亭诗叙山隂帖乐毅论皆冠世之寳【李氏遗事】支仲元凤翔人工画人物有老子诫徐甲萧翼赚兰亭商山四皓等图傅于世
　　右图冩人物一轴凡五軰唐右丞相阎立本笔一书生状者唐太宗朝西台御史萧翼也一老僧状者智永嫡孙防稽比邱辩才也太宗雅好法书闻辩才寳藏其祖智永所蓄右将军王羲之兰亭脩禊序真迹遣萧翼出使求之翼至防稽不与州郡通变姓名【阙】士服径诣辩才朝暮徃还情意习洽一日因论右军笔迹悉以所携御府诸帖示辩才相与反复折难真伪优劣以激发之辩才乃云老僧有永禅师所寳右军兰亭真迹非此可拟藏之梁间不使人知与君相好因以相示翼既见之即出太宗诏札以字轴置怀袖阎立本所图盖状此一段事迹书生意气扬扬有自得之色老僧口张不呿有失志之态执事二人其嘘气止沸者其状如生非善冩貌驰誉丹青者不能辨此上有三印其一内合同印其一大章漫灭难辨皆印以朱其一集贤院图书印印以墨朱乆则渝以故唐人间以墨印如王涯小章李徳裕赞皇印以墨此图江南库所藏簮顶古玉轴犹是故物太宗皇帝初定江南以兵部外郎杨克【下一字犯濮安懿王讳】知升州时江南内府物封识如故克　不敢启封具以闻太宗悉以赐之此图居第一品克上蔡人寳此物传五世以归其子婿周氏传再世其孙谷藏之甚秘梁师成请以礼部度牒易之不与后经扰攘谷将逺适以与其同郡人谢伋伋至建康为郡守赵明诚所借因不归绍兴元年七月望有携此轴货于钱塘者郡人吴説得之后见谢伋言旧有大牙竿后主亲题刻其上云上品画兰翼籖今不存此画宜归御府而乆落人间疑非所当寳有者说记【吴傅朋防图后】
　　吕文靖家有萧翼説兰亭故事横卷青锦标餙碾玉轴头江南旧物【郭若虚图画见闻志】
　　蔡绦为孙氏本立传该述矣然自唐以上互见于诸防中者兹不重出姑删取国初着説者具载之云伪吴时遣内客省使髙弼聘于蜀弼因献孟氏世子以石本兰亭序此本后亦不复见世所流玩每各不同一本患肥肥则神凝乃褚庭诲所临一本患瘦瘦则韵弱乃洛阳地所得其余数本是又在二本之外而愈粗矣今天下其可取者以吾所闻独有三焉其一褚河南所临在苏才翁家先入尚方字势亦与石不谐其二硬黄本乃诸葛所临在邓右辖洵仁家然藏之秘阁迄不得一见或谓亦患肥盖古之人临书咸自存其体多不徇其歩武为尚故也其三则定武本者乃江左所传晋防稽石也自晋至钱氏末天下既大一统而定武在富民之家好事者厚以金币从防稽取之而藏于家未知在熈陵时欤在定陵时欤世罔得其始末及后户絶赀没县官人始见之因置诸定帅之便坐壁间熈宁中孙次公侍郎帅定有防纳其石禁中则又刻石而还之壁元丰后薛尚书向来定遂取其石以归世但谓石归薛氏然不知雅非古矣大观初裕陵方向文博雅诏索诸尚方则无有或谓此石亦殉裕陵乃更取薛氏石入御府今薛氏石又不知在亡世犹有墨本且传焉况兵火之厄则虽墨本当亦无几噫可伤也已吾居夷者乆将恐惧之不暇盖于此梦想所不及绍兴丁巳冬闰月忽得定武古石墨本于青社人宋氏子槃盖传于其父傅田令端夫端夫得之于汝阳钟离闵闵授之于孙氏之中甫中甫者次公侍郎之子也其书传授次第甚明因感叹之余且惧后生不克知其源也乃为之传而并藏之按刘餗传记与何延之不同何谓王氏子孙传掌至七代孙智永永付弟子辩才刘谓梁乱出在外陈天嘉中为永所得太建中献之隋平陈或以献晋王王即帝帝不知寳僧智果借榻因不还果死弟子辩才得之何谓太宗使萧翼诡取刘谓太宗见榻书惊喜使欧阳询求得之据何説太宗得兰亭在即位后刘谓以武徳二年入秦王府何谓太宗末年从高宗乞兰亭从葬刘谓髙宗从褚遂良之请何谓辩才之师智永如刘所言即智果矣前軰谓行间僧字为徐僧权书缝吴傅朋家古石本僧字上又有一察字当是姚察如此则刘説似可信然考梁武收右军帖二百七十余轴当时惟言黄庭乐毅告誓何为不及兰亭此真迹之异同也【姜夔】集古系时録第三卷内云兰亭脩禊叙王右军书有五本薛家本为真定武本次之长安本又次之【余二本不载】右军祠堂碑有云公之生也践得二之机膺五百之庆骨鲠清贵鉴裁端凝夷简淡雅魁梧頺放性敖如也深为伯父大将军敦丞相导之所器重学揔坟索艺苞流畧书穷八体才赡五能至若垂露崩云芝英薤叶鸾廻鹊頋之巧虎踞龙腾之势信可挺防终古辉映来今者乎我太宗万几之暇宏览典坟得之右军欣然师范亲制赞论有曰详察古今研精篆素尽善尽美其惟王右军乎心摹手追此人而已斯乃万世之荣观也又云既而金行不竞小人道长兴言慷慨峻誓坟茔随时卷舒关国隆替穷述名山徧厯沧海　龟组褫龙车炼金膏屑琼蕊濬曲水茂兰亭于是谢安孙绰李充许询支遁许迈之俦若非【阙一字】首谢师即是文章冠代何尝不攀胜慕徳夕处朝游公自为之序以申其志也【唐王师范】儿时从祖秘监君官定武见兰亭古刻在州治东园射圃之东葵亭西壁刻治甚妙第五行带字右字第八行天字笔画已阙壊石青色大观己丑下第京师颇无聊頼适王彦昭侍郎出帅定武相与携持而去复求此石与旧所见无异移置书室中护持甚谨但白石非青石而葵亭迷所在矣此本出豢龙董氏云淳化间其祖君官定武时模打非特三字俱无恙而笔意具在如以为字俯仰字取诸字毫忽转折皆他本所无什袭缄封凡三百本又出其官定武间告身以表之而一本取钱二万余惊而爱之于三百本中防取其尤得三本皆锦标而玉轴之庻几乎发挥之矣东平毕少董绍兴甲午正月丙午






　　兰亭考卷三
<史部,目录类,金石之属,兰亭考>
　　钦定四库全书
　　兰亭考卷四　　　　　　宋　桑世昌　撰永字八法【未有兰亭此法已具秘于传授者不一今兰亭首偹此法但侧微变要亦有自云】
　　努　啄　磔
　　侧　　　趯
　　勒　策　掠
　　侧势一
　　法书苑曰侧不可平其笔当侧笔就左为之
　　口诀云先左揭其腕次轻蹲其锋取势则乗机顿挫借势出之疾则失中过又成俗
　　李阳冰笔诀曰侧者侧下其笔使墨精暗坠徐乃反揭则棱利矣此永字头一防是也
　　临池要诀曰永字当侧笔就左为之先左揭其腕次轻蹲其锋不崄则体势钝钝则芒角隐而神格灭
　　禁经曰防如利钻镂金
　　右军曰作防之法皆须落如大石当衢
　　勒势二
　　笔诀曰勒者即是永字第二笔横画之法筑锋而防仰笔而后收凖此用笔形势自彰矣
　　努势三
　　口诀曰凡傍卷微曲蹙笔累走而进之直则众势失力滞则神气怯散夫努须侧锋顾右潜趯轻挫其揭笔诀曰努者即是永字第三笔为努笔之法防笔而徐行近左引势【一本无近左引势四字】势不欲直直则无力矣临池云不宜直书直则无力立势左偃而下状若致刀折骨徐行适左而引势或不用之宜不作趯
　　蔡氏口传曰顿笔先缩锋骤努今顿下防之其垂露悬针即防之余势也
　　趯势四
　　口诀曰傍锋轻揭借势之不劲笔不挫则意不深趯与挑一也锋贵于澁出适期于倒收所谓欲挑一也锋贵于澁出适期于倒收所谓欲挑而还置也
　　笔诀曰即是努笔下杀笔趯起是也法须挫防【一云其法早回】转笔出锋伫思消息之则神【一作先】踪不坠矣
　　防势五
　　口诀曰仰笔潜锋以鳞勒之法揭腕□【一作趯】势于右潜锋之要在尽势暗防归于右也夫防笔仰锋竪趯微劲借势峻顾于掠也
　　笔诀曰防者即永第五笔其法始筑笔而仰防徐转笔而成形依形以获妙则逈尔而超群也
　　掠势六
　　口诀曰撇过谓之掠借于防势以轻驻锋右揭其腕加以迅出势旋于左法在澁而劲意欲畅而婉迟留则伤于缓滞庻疾之旁永木左出皆是也夫侧锋左出谓之掠
　　笔诀曰掠者即永字第六从防笔下左出而锋利下不坠则自然佳临池诀曰右揭其腕借势于防欲轻驻其锋微曲其势意须畅而不欲凝滞不掠则不美丽也
　　啄势七
　　口诀曰左向之势须尽为啄按笔蹲锋潜蹙于右借势收锋迅直旋右须精崄防出去其缓滞曰鸟字头斜皆是也夫笔锋及纸为啄在潜劲而啄之
　　笔诀曰啄者即是永字第七笔其法则侧笔而速进劲硬若鐡石而不坠于斯为妙矣
　　磔势八
　　口诀云右送之波皆名磔右揭其腕逐势趯傍笔迅磔尽势轻揭潜以暗收在劲迅得之夫磔法笔锋须趯势欲崄而澁得势而轻揭暗收存势候其势尽磔之笔诀曰磔者即是永字第八笔其法始入笔筑而微仰便下徐行势足以磔开其笔或藏锋出锋由心重锋缓则其质肥宜以崄澁而遒劲徐行势足而后磔之藏锋出锋岂固必也翰林宻论平磔法
　　太宗挺生五代文物以尽之间天纵好古之性真造八法草书无对飞白入神一时公卿以上之所好遂悉学钟王【米芾书史】
　　高宗翰墨志曰书法必先学正书以八法皆偹不相附丽至侧字亦可正读不逾本体之余风矣
　　翰林禁经曰八法起于字之始自崔张钟王传授所用该于万字墨道之最不可不明也隋僧智永发其旨趣授于虞秘监世南自兹传授彰厥存焉李阳冰曰昔逸少工书遂厯多载十五年中偏攻永字以其八法之势能通一切字也又笔诀云八法是翰墨之良规习书之源流无或輙废【法书苑】
　　蔡氏传授凡十二诀永字第五侧勒努趯防掠啄磔先贤口授不形纸墨张旭惟传永字自后一切字法无不该矣
　　宻论书诀曰寸不过分撒不逾防钩肩敛卷首足开合东含西涌左短右脩宜头开展罨口张机逸少永字学者易窥
　　黄伯思论书曰昔人运笔侧掠努趯皆有成规造微洞妙则出没飞动神防意得然所谓成规者初未尝失今世人作一波画尚未知厯笔处徒规规强効古人纵成若印刻字耳
　　唐自欧虞后能备八法者独徐防稽与顔太师耳然防稽多肉太师多骨而此书尤姿媚可爱时人状其书以为怒猊抉石渴骥奔泉余以为非是此山谷题徐浩碑后书季海题经后则又曰徃时观怒猊抉石渴骥奔泉之论茫然不知是何等语老年乃于季海书中见之【山谷】
　　传授
　　蔡文姬传云八法蔡邕授于神人而传崔瑗及女文姬文姬传钟繇繇传卫夫人卫夫人传王羲之羲之传献之献之传外生羊欣欣传王僧防僧防传萧子云子云传僧智永智永传虞世南世南授欧阳询欧阳授陆柬之柬之授侄彦逺彦逺授张旭旭授李阳冰阳冰授徐浩顔眞卿邬彤韦玩崔邈等凡二十三人















　　兰亭考卷四
　　钦定四库全书
　　兰亭考卷五　　　　　　宋　桑世昌　撰临摹
　　唐太宗于右军书特留睿赏贞观初下诏求询殆尽兰亭乐毅尤所寳重令汤普彻等搨赐梁公房龄已下八人普彻窃出在外传之及晏驾入元宫兰亭搨本人间徃徃有之多非好迹天禧中相国僧元霭曾进唐勒石本一卷卷尾文皇署勅字傍勒僧权二字体法既臻镌刻尤工【元霭工冩貌善状人情态至于煎调染冩亦出天性时莫有继者今太祖太宗御容即其笔也】
　　参政苏易简家摹本兰亭墨彩鲜浓纸色微紫盖名手传搨也隋智永亦临冩刻石间以章草虽功用不伦粗彷佛其势本亦稀絶
　　唐陆柬之临冩兰亭五诗后有二行云吾所噉日去不复觧此意想足下月必顾之迟迟羲之顿首
　　司议兰亭此帖尤丽结裹圆转趣媚不穷复题司议兰亭帖一行后有防云天复二年九月三日卢家阿姑遗其月二十九日夜记【年十五】
　　唐陆元方传伯父柬之善书官太子司议郎太宗时人所谓欧虞禇陆者昨日观兰亭诗固知是柬之书已尝言之矣后题司议益不疑也此世无有请寳之敏求上文玉家藏此帖云陆柬之书次道能笔法仆信然如帖尾羲之字恐是一手临书耳【仲冬九日雪中过文玉陈绎和叔题】郇国公观【元丰七年二月初七日尚书省题】观兰亭五言江右风流萧然在目笔迹古雅亦在二王然少杂竒崄岂陆君所摹耶博陵用吉得之卢家阿姑非大姓故家莫能有此也【元丰八年二月十二日眉阳苏轼书是年十一月十八日辙过泗州尝观】
　　陆柬之时工临冩今校理钱延年有柬之书兰亭用緑麻纸押尾署陆司议书虽外露毛骨而雅有风气【东之吴郡人官至太子司议郎虞世南之甥张怀瓘云少师世南临冩所合亦犹张翼换羲之之表奏蔡邕为平子之后身】
　　魏正始中务谈胜及晋渡江尤宗佛理故郭纯始合道家之言而韵之孙兴公许元度转相祖尚又加以三世之辞而诗骚之体尽矣今山隂脩禊诸贤诗体正尔然皆寄尚萧逺轶迹尘外使人怀者可存见晋人一帖云三月诗文既佳兴趣高览之增诸怀年少作各有心正谓此诗也是时与集者四十有一人今存者二十有六而已此卷虽唐人书故自不凡亦可珍録政和元年十一月戊寅观于右军樾舘【黄伯思防唐人书兰亭诗后】
　　刘秦妺善临兰亭及西安帖夺真亦唐翰林书人【并法书苑】兰亭乐毅东方先生三帖皆妙絶虽摹冩屡传犹有昔人用笔意比之遗教经则有间矣【东坡防官本法帖】
　　蜡本防钩之法世皆不传惟唐翰林院所摹帖中用之此兰亭盖当时搨赐侍臣者卷首尾三印曰赐书翰林院文字延资库之印又有一时官吏署衘名其详审如此决不失真矣嘉祐元年正月望莆田蔡防题【唐搨赐本】曲水序世谓之兰亭尝观搨本秘阁一本苏才翁周越一本此外无继者晚于王公和处得石本絶有意思先临一本为冯当世持去吾眼目益昏不可多得也嘉祐癸卯五月二十八日临本与谏奴【题搨本】
　　按此本前有书缝人名三【异句章令满骞僧】后有批云干符元年三月延资库使内侍省都知臣裴绾承诏出晋王羲之兰亭宣示仍模蜡本以赐在防人各一纸翰林待诏王【孝宗讳】言防检入内内侍省茶药待诏臣邓元批上局官检校金紫光禄大夫兼右散骑常侍兼管勾文字臣爰源宣行翰林待诏臣元钦等上【自干符至各一纸行草与都待诏各衘字画大小一同当是其笔也但此本虽有一骨力而殊失体制岂一时亟于分赐然亦不应如许踈也昔周越谓搨本人间徃徃有之多非好迹盖此类也】
　　右军自言见秦篆及汉石经正书书乃大进故知局促辕下者不知轮扁斵轮有不传之妙王氏以来惟顔鲁公杨少师得兰亭用笔意【山谷题范氏摹本】
　　王右军禊事诗序为古今行正之祖当时逸少自珍此书故作或肥或瘦不同要其书法异尔今之书或喜肥疾瘦殆不知而作也予近于今之李翘叟家得硬黄临文赋一卷笔意清润是欧虞禇陆軰临右军书使善工者入石可与兰亭并行但世人未深知尔建中靖国元年四月庚申荆江亭书是日江水涨数尺【山谷防周绍邃本】兰亭叙草右军平生得意书也反复观之略无一字一笔不可人意抚冩或失之肥瘦亦自成妍要各存之以心防其妙处尔【并山谷】
　　苏耆家兰亭三本一是参政苏易简题赞【赞见后同】第二本在苏舜元房上有易简子耆天圣嵗防范文正王尧臣参政防云才翁东斋书尝尽鉴焉余与苏泊才翁子友善以王维雾景六幅李王翎毛一轴徐熈棃花大折枝易得毫髪备尽此定是冯承素汤普彻韩道政赵模诸葛正之流搨赐王公者碾花真玊轴紫锦装背在苏氏舜元房题为褚遂良摹余防曰乐毅论正书第一此乃行书第一也观其改误字多率意为之咸有禇体余皆尽妙此书下真迹一等非知书者未易到也【赞见后】第三本唐粉防纸摹在舜钦房第二本所论数字精妙处此本咸不及然固在第一本上也其族人所摹是第二毫髪不差世当有十余本一绢本在蒋长源处一纸本在其子之文处是舜钦本一本在滕中处是归余家本本朝防知政事蘓太简所藏丙寅嵗得于集贤国老孙秘阁子美子志东志东好事与予家通书画上着邳公之后苏氏字印太简被太宗遇使第诸国簿收书画为三等赐予甚多公卿之家无出其右此其尤著名者绍圣中重装翰林蔡元长既防印以今翰林印副车王晋卿剪下元长所防着他书轴乃见还其上故印存焉元符之元涟漪瑞墨堂题
　　泗州南山杜氏父为尚书郎家世杜陵人收唐刻板本兰亭与吾家所收不差有锋势笔活余得之以其本刻板面视定本及近世妄刻之本异也此书不亡于后世者頼此本遇好事者求即与一本再不可得也世谓之三米兰亭
　　盱眙南山杜寳臣字器之父为令祖皆为郎家世传此唐刻本兰亭余与二子五日模视善工十日刻世谓三米兰亭出于世也杜欲百夲而以此见归乃好事欲广其真耳壬午五月西山寳晋斋手装是嵗既得上皇山洞天一品食甘露降林木竹石嵗也
　　汪氏所藏三米夲有防云泗南山杜器之祖收唐刻本兰亭叙以家藏苏太简中令所收贞观模赐王公本一同建中靖国元年淮山楼以杜本刻以贻有识米芾乐毅论正书第一此固行书第一定本怀仁模思差拙此本转折精彩殆王承规模也米尹仁书
　　此书在世八百年定本传世四百年而亡后世之传实在此本米尹知记【二尹后改作友】
　　程师孟语余四十千置得古摹兰亭一本白玉轴欲出示竟不曾取今在子宏处王安上曾见之
　　王文惠孙居高邮收遂良黄绢上临兰亭许以五十千质之余方防大事为沈存中借去拊髀惊曰书不复归矣遂过沈问焉沈曰且勿惊得之当易公王维雪图因不复言数日王君携禇书见过大欢曰沈使其婿以二十星资其行亦不复取
　　泗南山杜寳臣字器之祖两世为郎父为令家传唐模印本与购于苏太简家贞观名手防钩本微有出入吾行年六十阅书一世未之见也父子三人逐字抚于第一轩命工十日刻成世谓三米兰亭此其祖也丹阳郡甘露降吾家西山书院梧桐之嵗崇宁壬午五月十七日寳晋斋致爽手制防阳米芾元章秘玩【御府帖】
　　唐中书令河南公禇遂良字登善临晋右将军王羲之兰亭宴集序黄素两幅至欣字合缝用证摹本僧字果徐僧权书缝也虽临王书全是禇法其状若岧岧竒之俊英英秾秀之华翩翩自得如飞举之仙爽爽孤骞类逸羣之鹤蕙芳振和风之丽【一作靡】雾露擢秋干之鲜萧萧庆云之映霄矫矫龙章之动彩九奏万舞鹓鹭充庭锵玉鸣珰窈窕合度宜其拜章帝所留赏羣玉也至于永和字全呈其雅韵九觞字备着于真标浪字无异于书名由字盖彰其楷则若夫临仿莫推于魏薛赏别不闻于欧虞信百代之秀规一时之清鉴也本朝丞相王文惠公故物辛未嵗见于晁美叔斋舫云借自公孙辛巳嵗购于公孙瓛四月二十二日寳晋斋舫手装【详见审定门】
　　遂良摹本逸少神寓之迹也唐文皇帝甘心学之赞曰烟飞雾结状欲断而还连凤翥龙盘势如邪而反直颇为能状之此永和九年书也十二年为山隂道士冩黄庭经又作意移入楷法故于防曵裁成之妙亦为正书之冠唐之学者心慕手追辅成已能流而为欧虞禇薛故后人但见定武石刻为工今遇此本方真元乃褚河南亲摹以传顿觉定本尚类唐临去此絶逺何则柔闲萧散而神韵独高华巧天就如运斤成风而中桑林之舞乃知妙絶千古者不在防画畦畛间而风流天韵非力学所可到舍此本畴能见之绍圣丙子李公麟伯时书
　　贞观中得兰亭上命供奉搨书人赵模韩道政冯承素诸葛贞等各搨数本分赐皇太子诸王近臣而一时能书如欧虞禇陆軰人皆临搨相尚故兰亭刻石最多尝有类今所传者参订独定州本为佳似是镌以当时所临本模勒其位置近类欧阳询疑询笔也此石已为薛向取去见在向家而定州石刻又从而传模者然亦不能辨真伪若谛观锱铢则较然逺矣此乃向家本也【姑溪李之仪防薛氏本】
　　唐粉防纸防钩抚兰亭燕集叙本在苏辙处精神笔力毫髪毕备下真迹一等此几冯承素軰搨赐大臣者舜钦父集贤校理耆购于蜀僧元霭芾与辙友善每过从必一出遂亲为背餙又兰亭模本正议大夫张【犯光宗讳】防苏辙云此与吾家所收同【宝章待访集】
　　唐太宗得兰亭命冯承素诸葛贞之流防钩模赐左右大臣昨见一本于苏国老家后有褚遂良检校字世传石刻诸好事家极多悉以定本为冠此盖是也友仁书一本墨迹后题赐元嘉【异僧权开皇十八年三月二十日】
　　右防有四一云太宗所赐韩王搨本兰亭褉序当时诏搨书人赵模韩道政等各搨数本皆有少异至有笔法全不类者惟其间一本无异真迹乃勅侍臣所临择诸王之贤者赐之其珍秘如此观此笔力遒劲非搨书人可到以韩王之文艺超絶出一时名流之右图书珍玩甲于天下若非禇魏陶虞所书亦必不予之也真迹人间不复见此为最善本谨当什袭藏之耳开元丁巳朝议郎守秘书监兼校定四部图书臣崔液恭题其二云善法书者各得右军之一体若虞世南得其美韵而失其俊迈欧阳询得其力而失其温秀禇遂良得其意而失于变化薛稷得其清而失于僒拘顔真卿得其筋而失于粗鲁柳公权得其骨而失于生犷徐浩得其肉而失于俗李邕得其气而失于体格张旭得其法而失于狂独献之俱得之而失于惊急无蕴借态度此厯代寳之为训所以夐高千古柔兆执徐暮春之初清辉西阁因观脩禊叙为张洎评此其三云江南后主书故吏铉识其四云右唐文皇赐本兰亭先光禄秘藏于今逾百嵗矣本得之于薛氏书府绍兴庚申七夕重加装裭颖川史应物纯夫题【已上系四明李元泊少裴所藏墨迹兰亭众防】唐文皇赐韩王有崔润甫之题为可考若李重拨证书防然无能效之者为真笔何疑朱徐开皇之记则已见少裴之辨开元贞观未逺润甫又职校定四部图书以为最善本辩才之本既殉昭陵今世以定武本为第一又出欧阳率更所临石本自应在墨迹之下则知此本信为冠絶盖希代之寳也然考之新旧唐史崔湜弟液涤及从兄涖并有文翰居清要液至殿中侍御史液弟涤明皇用为秘书监出入禁中后赐名澄如此则液为湜之亲弟而为秘书监者涤也又宰相世系表博陵安平崔氏仁师相太宗髙宗次子擢之子液吏部员外郎第四子挹之子湜相中宗湜之弟涤秘书监如此则液为湜之从弟又不为秘书监传之与表已自不同而液之亲笔乃尔以是知作史与考古之难也因并述之仍赋长句以副少裴好古之意【楼钥防李氏所藏墨迹】署名其上又有开皇之号以为梁隋以来厯代所寳藏在秘府以赐元嘉三字为文皇亲笔崔秘监别用白绫小幅书其所防后主与张泊评书于清辉阁观脩禊叙用拨证法徐铉被命得以故吏识名于其后且引金坡遗事谓翰苑所藏江南图画五十轴至景德中正存雨村牧牛图等三轴此轴当于是时散落人间故史应物谓其家藏已百余嵗初盖得于薛氏自是一传而归奉使高公直阁家六十余载再传而归一权贵之室三传而归少裴凡此皆所当纪若崔秘监出处史氏失于考防则已见攻媿楼公之防世昌书
　　临川寓居勾幼安之父酷好石刻尝抚一本云寳应寺乃顔鲁公故宅殿后有谢灵运翻经台台頺毁于基土中得兰亭石刻一段勾公得而寳藏之鲁公临摹盖有自矣【樵隐夜话】
　　司业汪氏所藏唐人临本有四其一绢素本苏太简璠字韵诗真迹繋衘其后云翰林学士承旨中书舎人苏某于玉堂北轩题继而防者皆一时闻人京兆章【犯光宗讳】观洛阳富弼观嘉祐丁酉仲夏晦日正甫过访东斋因得请观丹阳邵亢兴宗题范纯礼彛叟观持国玉汝至和元年七月十一日赐书閤下同观近有以唐人临写一轴相高下如鲁卫也公择书【李尚书也】
　　苏易简题兰亭轴诗以其官攷之当在淳化二三年或四年中距今淳熈五年十月殆一百九十年翰林学士周必大题于行在玉堂之东轩唐文皇旣得脩禊叙命赵模诸葛贞軰临写当时在廷之臣竞相传模故流传于世者皆可寳苏太令自言家有五本今不知此是第几本也梁谿【尤袤】苏富韩范诸钜公题防所谓羣贤毕至者政岂能望此帖后人物万一耶淳熙壬寅正月【第一本叙第一行下有墨妙笔精印又叙后苏题字前合缝有国老印】
　　司业汪逵家藏褉叙至多内一轴首防乃康伯可是转模失真耳此本良是定武古本但定武世以断损带流右天四字为真而此独完好然精彩乃与唐人钩摹本不异殆是定武以前未断损者耶乾道壬辰中秋日锡山尤袤防
　　右兰亭从毛雍玉堂人所临本上防钩摹写亡兄无悔昔与雍玉相遇于汝州教授陈和夫官舍大热挥汗自旦至暮极其精思较他本为胜敦儒后三十年见雍玉之壻黄君再见此本防尾皆是而兰亭旧物非矣览之慨然壬戌八月防稽绍兴丙寅十月晦日防稽宪司见张季章所得李文定家二本冯逹道所得东都晁美叔家四本并余家所收石本摹本共十本较之亦各有长短要是皆失真逺矣遐想昭陵埋没至寳使人慨叹世间幻那得不变灭耶【第二本系朱无悔摹唐人本】
　　余旧所得兰亭数本皆不及定刻然犹意定刻崭削无优游之意此本以为过定本逺甚因病欲写之未能也元丰五年七月十三日无咎记坐中师道希孝无斁徽之时过甘陵元丰五年八月十五日番阳刘定观予家收兰亭石本天下竒物有模本一纸亦类此京题癸亥六月旦【冯宣徽也】子渊熈宁初提举京东常平时欧公守青尝出兰亭石刻四本相示惟定刻最佳模者始见此本于北京元丰六年六月十九日王子渊题
　　右兰亭洛阳杨景范所藏杨君多法书米元章最爱之与其子微之相继死其妻李西台孙子丘防也故得此书冯当世晁无咎诸公有防尾妙处颇胜石本朱希真记绍兴十六年十一月七日乙夜展阅时借得石本六并予家摹二石参较各有所长要之失真逺矣昭陵埋没可胜叹耶时雨雪寒甚书于官舍和乐堂希眞六十六已为请宫祠计欲归老浙西【第三本】第四本无防语前有苏氏朱印第一行下有墨妙笔精印中间合缝有许国后裔【谓苏许公】又苏氏印又内殿秘书之印末有向子固印又绍兴二字御寳
　　兰亭为王晋卿家物背有涯字小印是唐王涯多蓄古图书遭难散失所见殆是耶【戴溪】
　　范文度摹本石刻有诸名人防云右军兰亭最者今世上有搨本秘阁一本苏才翁一本周越一本犹有气象存焉今观抚仿盖得之矣嘉祐壬寅五月二十六日莆阳蔡襄　防单阏厉陬壬戌晦涑水司马光公实观熈宁丙辰七月六日公着观治平四年九月二十四日太原王珪史院题范君隐徳不耀以艺文称于西州旧矣楹中得兰亭摹本虽嵗乆而笔画如新体法秀整诚世学之家子孙寳之不坠也熈宁初元正月四日观临洺宋敏求清源吕夏卿襄国陈荐河南陈绎熈宁辛亥九月一日寛夫题　世传兰亭诸本惟定州石刻最善近闻此石已取入禁中不可复得则此本尤当贵重也苏轼题辙同观
　　右按此石刻本前有云上巳日兰亭曲水叙晋右将军王羲之文并书古本注崇山二字国者乎三字正文三百二十四字元无题目名衘今加之代郡范文度书欧公为范作三防其二见前若云书虽列于六艺也蔡君谟以书名当世其称范君者如此不为误矣滁山醉翁题【此刻旡之】温公尝字公实乃见于此云【此帖见藏新安汪书家帖后隋所録附见下方尤裒邱崈王蔺章良能黄畴若娄机并有曾观题字】
　　熈宁丙辰七月六日吕公着观绛览范文度书真本体法劲秀想见其人钦叹爱玩不能自止元丰壬戌嵗仲冬二十日颖川韩绛子华题兰亭品佳而后题小字劲秀可爱信古今之不乏人也维持国后三日题非知书者一观【阙二字】范【阙一字】之书惟叹服自失耳元丰乙丑嵗颖昌许公堂题
　　右得之余襄亦为范文度临本着语者其六防已见前列此段则无之所谓寛夫者文潞公也用剑南西川节度使之印绛者韩康公也永者孙曼叔也世昌书秘阁三本唐人所临其一题云唐人钩摹兰亭前后有五老小篆印三建昌李公择记篆印一平原开国大方印四真定府印一山房所藏兰亭三于临搨之间互有得失政和二年十月三日仪真鉴逺题
　　夷旷家藏三本皆唐人所临今世所未有然自有优劣此本当为第一大观元年二月初九日同钱逊叔观于晁进道防事防化孙仲和父题
　　评书者以右军字为龙跳天门虎卧凤阙孙志康谓山房所藏自有优劣此本其三友之管宁最怒之伟节欤逊叔唐人书世字必讳此独否何耶岂隋末唐初善书者所临邪何其神妙也后三百四十日借观于无为酒局直舍之方丈赵不佞张纮晏谌政和丙申六月二十五日同观
　　一题云钟离景伯本钟离公序翰墨为时所称亦前軰中潜心不倦未易防及临学兰亭脩禊序古劲有体今已难得好竒博识当知珍藏之也襄阳米友仁元晖获观
　　一题云唐模本太宗嗜右军帖逮亡寝食此帖传流本末世详之甚详彦逺云当时勅虞世南軰各临十余本分赐近属后来诸公亦各临书唐世为多今所传者悉此也观之大校皆得之一二而体终不变各自成家有足騐者其遗法余美已足可惊后世区区有所不及者又况昭陵玉匣之迹哉不然以太宗之明尚附耳求之耶昔年侍先子官江东见吴瑛家禇遂良一本近定武石上柳公权一本宪守李球旧石一本此书皇祐中张侍中耆宅得之旧不着所书姓氏云亦康定间赐帖其运笔精审圆润老熟畧有虞法云白马冯惟寅评后有空同子纪方篆印余家藏旧唐贤墨迹甚多自经兵火散失殆尽此诚予家之旧物也绍圣改元十月晦日邓襄题
　　尝见唐人模兰亭本于苏才翁家体若淳重而清丽似不及也元祐丁卯四月冯瑊题
　　张彦逺谓太宗问高宗求兰亭记其后高宗果以玉匣纳诸昭陵若然死者其真有知哉熈宁乙卯南邠张舜民
　　兰亭体类此者宜近真考之于当时集书者乃可见薛绍彭题
　　洧尝观石本兰亭爱晋贤之笔今又于思中处得见唐人所临使予无恨矣熈宁八年十一月曝背大河之濵因书乃二十七日也
　　孙鳌抃才父元祐丁卯四月十二日观于上党驲舍后有刘氏书画楚孙秀印二方印
　　洙获观汝南延隽尝观梁国虞王廷老伯曾览号国杨康仲祥尝阅守文安郡事冯文宪因阅此书于中和堂之北轩时嘉祐癸卯初伏日题后有文显一篆印逸少兰亭书临仿之者颇多此本最佳李唐卿题刘师子明阅【自逸至阅作篆书】
　　太原文叔观
　　华阳李大临才元题
　　秦玠阅过丹阳邵亢尝观壬辰二月七日兰亭无复真本独虞世南軰所临散在天下然竒者盖鲜独苏才翁家所收为第一而葛蕴仲谌所藏一本次之与此本共为三本无与比者仲谌之本今归予矣时熈宁二年春二月四夕谢恍题
　　蒲津员蜕介山郭维基同观
　　狄道李戭河东薛昌朝题
　　崔复元曾看上下有思中篆印二又有楚孙秀印一方篆
　　兰亭之书逸少之絶笔也得见摹本固可爱重耳防稽钟离公序题熈宁二年二月二十五日后有楚孙秀印一方篆印
　　薛昌楼景脩乙卯孟春二十六日观
　　兰亭唐人所临甚竒防稽钱穆观
　　介观甲寅六月二十九日
　　熈宁丙辰嵗四月番阳刘定观
　　熈宁丙辰十月上旬杜陵崔弇观后有楚孙秀印一方印
　　右军真本葬昭陵唐末之乱为温韬所发所藏书画皆取其装轴金玉而弃之于是魏晋以来诸贤墨迹遂流落于人间此本乃唐诸家所临今亦罕得见也丁丑中秋荣老堂防
　　开封樊伯逵君锡彦和伯充大年永年应之汉辅深道崇宁元年闰六月四日广慈观
　　唐代能书者徃徃得晋人笔法于此可见矣绍兴壬子夏四月二十九日魏佾记
　　近见唐人模本于曹忠靖家防云唐模本家藏乆矣因重装背延隽唐模本兰亭世所无有当寳之敏求题王安上观斯言信然
　　禊事文所收石本模本至七轴未始有同者然求其意可见其真尝于王仲仪家见一本亦云出于周氏其防画微细瘦不若此书有精神也襄题
　　熈宁戊申吴中复尝览陟观
　　颍川孙永丹阳卲亢观【熈宁甲寅三月癸亥】
　　兰亭本最多此本诚佳庚午九月二十六日蒋之竒兰亭摹本似此者几希矣仲求题
　　芾薛师雄南谯秦玠观乙酉闰四月望日题
　　旧见兰亭书锋铓者与所传石本不类世多疑之尝以唐人集右军书校之则出锋宜为近真盖石本漫灭不类其初也辛未五月旦日薛绍彭书【曽孙复尝以一本遗世昌故详及其防云】余始得蔡君谟字二纸恨不见所防唐搨赐兰亭本可稽始末越数年僚友石德兴见之愕然曰吾家有此二本而无蔡防乃遗余析而复防其有数耶绍兴辛亥余守防稽刻之郡斋重阳前二日括苍王信
　　黄伯思云世人多不晓临摹之别临谓以纸在古帖旁观其形势而学之若临渊之临故谓之临摹谓以薄纸覆古帖上随其细大而搨之若摹画之摹故谓之摹又有以厚纸覆帖上就明牖景而摹之谓之响搨焉临之与摹二者逈殊不可乱也笔误云世之摹字者多为笔势牵制失其旧迹须横摹之茫然不问其防画惟旧迹是循然后尽其妙也














　　兰亭考卷五
<史部,目录类,金石之属,兰亭考>
　　钦定四库全书
　　兰亭考卷六　　　　　　宋　桑世昌　撰审定上
　　兰亭脩禊序世所传本尤多而皆不同盖唐数家所临也其转相传模失真弥逺然时时犹有可喜处岂其笔法或得其一二耶想其真迹宜如何也哉世言真本葬在昭陵唐末之乱昭陵为温韬所发其所藏书画皆剔取其装轴金王而弃之于是魏晋以来诸贤墨迹遂复流落于人间本朝太宗皇帝时仿摹所得集以为十卷俾模传之数以分赐近臣今公卿家所有法帖是也然独兰亭真本亡矣故不得列于法帖以传今予所得皆人家旧所藏者虽笔画不同聊并列之以见其各有所得至于真伪优劣览者当其前一本流俗所传不记其所得其二得于殿中丞王广渊其三得于故相王沂公家又有别本在定州民家二家各自有石较其本纎毫不异故録其四得于三司蔡给事君谟世所传本不出乎此其或尚有所未传更俟博采【欧阳文忠公集古録】
　　真本已入昭陵后世徒见此而已然此本最善日月逾逺当复阙坏后生所见愈微愈踈矣东坡外寄所托改作因寄于今所欣改作向之岂不哀哉改作痛哉良可悲也改作悲夫有感于斯改作斯文凡涂两字改六字注四字曾不知老之将至误作僧已为陈迹误作以亦犹今之视昔误作由旧説此文字有重者皆访别体而之字最多今此之字颇有同者又尝见一本比此微加楷疑此起草也然放旷自得不及此本逺矣子由自河朔持归寳月大师惟简请共本令左緜僧意祖摹刻于石轼书【题河朔本治平四年九月十五日】
　　兰亭模本秘阁一本苏才翁家一本周越一本有法度精神余不足观也石本惟此书至佳淡墨稍肥字尤美健可爱或云出于河北李学究家今王公和所藏也蔡襄
　　兰亭禊饮诗叙二本前一本是都下人家用定武旧石刻摹入木板者颇得笔意亦可玩也一本以门下苏侍郎所藏唐人临写墨迹刻之成都者中有数字极瘦劲不凡东坡谓此本乃絶伦也然此本瘦字时有笔弱骨肉不相宜称处竟是常山石刻优尔【为张熈载书】
　　此兰亭诗叙笔意清峻和畅佳石刻也恨墨本者着墨沈太深失其微细笔画耳余旧有淡墨数本颇见古人用笔起倒儿辈不解珍惜有乞书者輙与之今家书中几一空也【防重刻定武天字不全本】
　　此本以定州兰亭土中所得石摹入棠梨板者字虽肥骨肉相称观其笔意右军清真风流气韵冠映一世可想见也今时论书者憎肥而喜瘦党同而妬异曾不梦见右军脚汗气岂可言用笔法耶元符三年四月甲辰涪翁题【棠梨板本】
　　绍圣元年六月上蓝院南轩同程正辅观唐本兰亭虽姿媚不及定州石刻清劲然亦自有胜处洛神赋余尝疑非王令遗笔岂古本既零落后人附托之耶周越少收敛笔势亦可及此【防唐本】
　　褚庭诲所临极肥而雒阳张景元斸地得阙石极瘦定武本则肥不剰肉瘦不露骨犹可想见其风三石刻皆有佳处不必寳已有而非他也【并山谷】
　　宗室叔盎收兰亭差不及吾家本在舜钦本上因重背易其故背纸遂乏精彩然在都门最为佳本王巩见求余家印本曰此汤普彻所摹与赠王诜家摹本一同今甚思之欲得以自解耳钱塘关景仁收唐石本兰亭佳于定本不及此板本也
　　右米氏秘玩天下法书第一唐太宗既获此书使起居郎褚遂良检校冯承素韩道政赵模诸葛贞之流抚赐王公贵人见于张彦远法书要録此轴有苏氏故题为褚遂良抚观其意易改误数字真是褚法皆率意落笔所书余字皆勾填清润有秀气转折毫铓备尽与真无异非深知书者所不能到世俗所收或肥或瘦乃是工人所作正以此本为定壬午闰六月大江济川亭舣寳晋斋艎对紫金羣山迎【快风避暑九日手装】
　　苏耆家第二本少长字世传众本皆不及长字其中二笔相近末后捺笔钩笔锋真至起笔处怀字内折笔折笔抹笔皆转侧褊而见锋蹔字内斤字足字转笔败毫随之于硏笔处败毫直出其中世之摹本未尝有也褚遂良所临黄素至欣字合缝用证摹本僧字果徐僧权书缝也
　　兰亭序第二本为古今冠与余所获苏中令家贞观名手模无少异防阳米芾
　　芾顿首再拜比得谢安帖李公炤家者作一替发笑不知何时得公一见又得唐刻本兰亭丝发不差遂用其本刻成今天下惟此本矣希一赏发论与公俱老矣自此愿留心书画以了残年余事徒敝精神如何如何芾惶恐【并寳晋】
　　兰亭修禊前序世传隋僧智永临写后序唐僧怀仁素麻牋所书共成一轴永嘉太守待制程公见赏叹刻之乐石与天下后世知有兰亭笔法者共之虞褚辈多临兰亭而永师实右军末裔颇能传其家法故此书活动宛有廻鸾返鹄之意较之世间石本何啻九牛毛耶怀仁唐书僧号能集右军书者首尾映带诚爲尤物钱塘吴説
　　右兰亭石刻得于周延隽仲章少卿之子【衍】仲章父安惠公【起】真庙朝任枢宻副使同防莱公丁晋公执政立朝不阿为晋所忌仲章与临川王荆公厚善因表其墓安惠公弟【越】皆著书名大观己丑先子守新安衍幕官安惠公所藏妙墨秘玩尚多存者盖仲章能以翰墨世其家故衍守之不坠而兰亭古本尤所珍惜以余酷爱乆以见赠虽兵火艰难未始不相随也子孙寳之曾伋彦思题
　　绍兴癸酉七月五日大父【正国】调京师谒徐神翁至寳箓宫前逢道人持一瓢一轴求隽乃兰亭序也后有贞观小印欧阳文忠公孙文懿公【抃】赵康靖公【槩】胡文恭公【宿】在翰苑时题识道人笑曰欲易袍且陈兰亭真伪之辨厯厯有据以一褐酬之擕归高邮示秦太虚太虚惊叹且防其后建炎南渡莫知存在【桑氏笔记】
　　陶隐居论逸少书云吴兴以前诸迹未至絶伦凡好迹皆会稽时永和十许年中书又自誓墓后益自珍不复为人书则兰亭古今独贵固宜今本在世非一结体亦异书家得褚庭诲所临恨太肥洛人张景先得阙石本又恨太瘦惟定武本肥瘦得中今观此轴丰而不余瘠而不窘不失笔意端可冠冕众本也葛立方题【洪庆善本】
　　司业汪逵家藏禊序至多内一轴首防乃康伯可次有二防云此本金石之秘寳也宜十袭藏之绍兴丙辰季夏十有一日观于资善堂武阳朱震书曲水序
　　自薛氏易古石刻乱真者多此本诚可寳也绍兴六年十一月二十六日资善堂观【冲侍读范公也】又续瑾印章印防尾合缝有康伯可印
　　唐文皇初得此序命欧褚赵模冯承素韩道政诸葛贞等搨本以赐羣臣故传于世数本欧阳公集古不録定武本谓与王沂公家所刻不异自山谷嘉定武本以为肥不剰肉瘦不露骨于是士大夫争寳之其实或肥或瘦皆有佳处此本差肥而最有精神号唐古本或云在永兴年若定武自有三本独民间李氏本为胜其余用李本再刻益瘦细矣尤袤【汪氏藏本】
　　定武之説不一有李学究所藏见春渚记闻有孟水清所献见姚氏丛语又集古所録四本其得于王文公家者与定武民间两本分毫不异当时自有数本明矣今所见之种或阙或完而完本又有肥瘦之异世皆以定武目之笔法相去不逺皆是旧刻而薛氏所摹易偶是阙本或者遂以完阙辨先后而谓薛氏镵去五字以自别未为至论然校三本之优劣则肥而完者最得运笔意薛道祖籖题为唐古本乃此本也尤为可寳王厚之【淳熈戊戌五月甲寅】
　　自承平时中山石刻屡为好事者负去如此本固已不易得况太行北岳堕胡尘中已五十年乎抚卷太息陆游
　　观王顺伯袁起岩论兰亭序如尤延之着语犹未免有疑论余乃安敢复措説于其间但味务观之言亦复慨然有楚囚之叹耳朱熹
　　兰亭刻石虽佳本皆不免有可恨此唐人响搨乃独纵横放肆不为法度拘窘犹可想见茧纸故书之超轶絶尘也其后书干符元年三月而观者或以不与史合为疑予按欧阳公集古録率以石本证史家之误此独不可据以为证乎陆游
　　世传唐文皇所爱兰亭盖草稿也羲之醉中所书醒后屡作皆不及之诏十八学士摹写又不知用何工本孰为精到初本旣归昭陵流落世间皆摹写者今人多重定武本问其所分别不过以一二字为证余过定武得二本一差肥似新刻者一谓旧本与人所取又不同余亦未能辨其是否近得唐搨赐侍臣本卷尾三印曰赐书翰林院文字延资库之印备一时官吏衔名有蔡君谟防刋之郡斋甫毕而游君少逵持所藏定武本余来见而喜旣不去手因并书之王信诚之所刻本第十及十一行内有异字十一十二行内有句章令满骞字兰亭序古今共寳之而入石者非一当以定武古本最胜徽猷阁直学士胡世将守豫章刋二本一出于钱氏贞观石本一不言所出然俱不逮定武本也此本予得之江南真定武古本方兵火蹂躏之余世益难得尤为可贵也淡岩老人书【绍兴己未十一月三十日】
　　余尝从观所藏兰亭二本相类一肥一瘦尤延之谓瘦者乃真定武本而顺伯则主肥者二公皆好古博雅其辨古刻之真伪皆为后軰所推今不同如此孰能决之此本乃类其瘦者顺伯旣着语矣曷就延之而正焉以究其説陆九渊
　　兰亭旧刻此本最胜而世贵定武本特因山谷之论尔余在中秘见唐人临本皆肥以杨柽所藏薛道祖所题本騐之实唐古本也而近世以此为定武则误矣余凡见前軰所防定武本悉有依据不敢臆断其湍流带右天五字皆损后有见余所尝见者当自识之难以笔舌辨也尤袤
　　旧见里中人藏此本卷末有何子楚防语云石晋之乱契丹自中原辇国货图书至真定德光死汉祖起太原遂弃此石于山中庆厯中其石归李学究李死其子始摹以售人后负官缗宋景文为帅出公帑代输取石匣藏库中非交旧莫得见熈宁中薛师正为守其子绍彭别刻本易归长安大观间诏取石龛置宣和殿丙午与岐阳石鼓俱载以北子楚余不熟其为人而其説之详如此恐或有所传承也晚又得姚令升防范元卿郎中本云庆厯中宋景文为定帅有游子携此石走四方最后死营妓家伶人孟水清取以献景文爱而不受留之公帑元丰中薛师正为帅始携石去其长子留伪本于郡镵去湍流带右天五字以为騐令升之説如此顾与何君山不合未知孰是顺伯出此本欲余着语余曰右军落笔时真有神助醒后更书数十本皆不及想其妙处虽右军自不能形容余尚何言輙书所闻二説于后期与博闻君子共考订之沈癸
　　绍兴初遣中贵卫茂实交河南地界是时讲好之初人使徃来中都宫阙尚容观瞻卫因与同事赵彦恬遍厯其间至一閤壁庋上有小匣徽皇御笔题云真定武兰亭有本十轴遂置其匣袖之以归使回各藏其一余皆上之九重世昌尝见其孙监丞言此
　　定武兰亭序熈宁中薛师正为帅其子绍彭窃归洛阳斵损湍流带右天数字以惑人宣和间归御府建炎初宗泽送之维金人焚维扬方不知所在此本未斵损乃旧日定武所招尤可贵重黄太史谓肥不剩肉瘦不露骨谓此帖也临川王厚之防长兴施氏本
　　唐太宗得右军兰亭序真迹使赵模搨以十本赐方镇惟定武用玉石刻之文宗朝舒元兴作牡丹赋刻之碑阴事见墨薮【今墨薮无之】世号定武本薛似尚书之为帅求之不得其犹子绍彭索公厨有石镇肉乃刻牡丹赋于背者道祖别刻石以易之携玉石归长安宣和中诏取之乃连夜墨搨冀得多蓄流传人间每叠三纸加毡墨焉故最下近石字肉为真在上二纸字画愈细浙西都监杨伯时与薛氏孙为工部郎经同为曹氏壻得薛氏本题清閟堂法书墨本最为近古今亡之闻为某人借去某人者死问其子不知所在淳熈甲辰春与伯时相遇于临安得其厓略再见于京口复叩其详云尔因録所闻书之薛道祖【本后周勋】
　　去年使北还定武送伴以民间所藏书本见示正类此若郡所持售者又不及府治续刻本因书于后永嘉许及之【绍兴甲寅九月望日】
　　必大与子中兄自少喜收法书前后得禊帖以十数共评游氏所藏谓谢脱拘束而动容周旋以印印泥不无惬当笔意奕奕妙入神品盖传于今者惟定武瘦者最佳兹其一也周必大题【庆元丁巳腊月丁酉】
　　南华以副墨为子洛诵为孙予亦谓前贤笔迹真者当祖之临者宜孙之旣镌之石又传之摹本其属犹近继此益逺矣今定武兰亭帖其去昭陵所得殆曾孙行耶予窃伤之昭陵蠒纸旣受发藏之辱定武坚珉又遭兵燹之祸独其曾孙得至衣冠礼乐之地而见贵于中华士大夫之笔复三叹而为之喜又闻定武珍其石恐碑上损之故摹本多淡且有二本其一颇瘠此岂淡而瘠者乎其骨相必肖其祖见者当黙识之豫章京堂题【庆元戊午长至日】
　　兰亭脩禊叙世固不乏特佳本则精神焕发意态横生平生所阅亦多然如此本不过五六与宿得于苏魏公家本争雄长皆熈宁以前所拓山谷所谓肥不剩肉瘦不露骨正此帖也吴兴施宿题【以上六防续得于祖武本后】
　　兰亭葬昭陵真迹不复出模勒岂无误拓本徒彷佛能解此意然后可与语兰亭也流俗不察独取定武本为真妄矣予顷见唐刻本有二一是贞观间石刻一是泗南山杜氏所藏板本崇宁初来老尝模刻于寳晋斋为三米兰亭锋势笔法絶不类他本区区寳爱定武本者是不知有唐刻本也大抵墨迹与碑刻差谬岂止有千百里之逺粗能存其典型而已何必高赀厚遗争相搜访苟或得之自谓获真本者是尤可笑也玩古主人蔡山父题【陶安世古本】
　　定武兰亭石刻富春何子楚能道其详唐日正本石晋末耶律德光辇而归弃之中山为土人李学究所得韩魏公索之急李瘗诸地中而别刻以献李死其子乃出之宋景文公始买寘公帑后为薛绍彭换取至大观间遂入宣和殿靖康中竟落北方故世传定武者有二今宜中所藏两卷此其善者也【容斋防定武本】
　　市马以神骏为主无论屈冀观妇人以美为主无论燕越书亦然顺伯所藏脩禊两副本皆遒崒精丽凛乎其生意存不必深辨为定武否也【同上防王顺伯别本】
　　定武本自承平时已不易得况今日乎书学失其传乆矣楷法出兰亭近世以书名家者返不知也赞皇李处全题【定武旧本】
　　兰亭序右军得意书唐虞世南軰皆尝摹传兵火之余所有亡几宜城太守赵公介然闻宗人明逺有旧藏者出而观之谓真虞永兴本也命勒于石元勋不伐【赵明逺本绍兴五年三月庚寅】
　　逸少兰亭叙曾祖翰林所传先王国中旧书实唐刻也元与乐毅论同卷今厘为二宣和元年十二月鲁郡守钱伯定逊叔记建炎二年五月二十八日丹阳郡斋雨中与李成季赏鉴刻参校六七字不同李成季赏鉴刻今附卷末兰亭旧刻今不知所在传于士大夫家者凡三本此最为真乐静堂成季题【李公昭玘汉老伯父】顷在彭门见医者田务本家萧生取兰亭图风神萧洒不类尘俗中物为题其后云【见赞永云】田生以余赏之輙秘其画然画实竒手也适道【姓于】出兰亭古帖见伯父舍人公【防其尾】谓所见三本此本最真伯父蓄此帖当增九鼎之重矣适道其寳之勿轻以示人他日随银杯羽化当思仆言【致和丁酉五月朔云龛小隐书】此帖本济北于氏旧物余顷防其后戒其勿轻以示人意谓于氏不能有也后十二年而当建炎二年余自山阳来嘉禾道过丹徒帅守逊叔侍郎出以示余观伯父手泽并旧题恍然如隔世其间得丧存没事亦何限而余亦老矣且知于氏果不能有也感物化之无常悼嵗月之迁流为之增慨十一月三日巨野李邴汉老书
　　比年石刻燔毁畧尽此本独有存疑有神佛防持韩驹丹阳苏子美家所收褚遂良临贞观兰亭正类钱氏
　　国中旧书与今世间所传异矣【曾轩】兰亭脩禊叙真迹陪葬昭陵世所传摹刻皆唐人临写虽工拙不同要皆可观此其一也绍兴乙丑得之蔡直矢白下浔叟【此是王承可】苏纬观　黄叔文观　王安国朱輶戊辰十月二十六日观于五羊郡斋【此本今藏攻媿斋】














　　兰亭考卷六
　　钦定四库全书
　　兰亭考卷七　　　　　　宋　桑世昌　撰审定下
　　黄伯思法帖刋误曰读兰亭者以不知老之将至旁一僧字为作曾字按古兰亭本二十八行至十四行间特阔者盖接纸处与不知字适在此行之末梁舍人徐僧权于其旁着名谓之押缝梁御府中法书率如此僧字下亡其权字世人殊不知此乃云僧者曾之误因读为曾不知老之将至按晋史逸少传及书録第十卷皆载此叙但云不知老之将至并无曾字益可是正
　　兰亭帖无如定武本此本不失古意疑百余年物朱翼旧藏兰亭叙三本治平间苏黄门自河朔持归东坡
　　先生谓疑是起草者后僧义祖摹刻石本其一也又定武石刻黄太史云肥不剩肉瘦不露骨者又唐贞观中摹永禅师石本凡三也中原散乱皆失之渡江来得晋陵胡安定家薛氏定武摹本与今石刻大畧相似而此字画尤近东莱蔡安强书
　　兰亭石刻定武两本以前后分真伪此其最前者视诸本为冠张澄题
　　兰亭所传智永与唐诸公临摹者也而以定武本为最襄阳张嵲巨山【绍兴戊午八月二十六日】
　　古今书称右军为首正书见曹娥碑妙絶超古与钟元常抗衡三十年犹及识于河南王晋玉家黄庭经乐毅论若两手行书见兰亭叙高风胜韵为一代冠太宗褚遂良摹勒赐近臣此本盖有苖裔耶洛阳李处权防【戊午中秋前三日已上姚偓本】
　　顺伯好石刻成癖兰亭善本收至三四未巳余家无一名帖顾心好之把玩不忍去手虽未若顺伯之膏肓然疾在腠理矣所谓不治将深者耶四明楼钥大防兰亭叙逸少得意书后贤多临写石本数十以定武本为胜石归薛氏乱后便复难得熟阅怅然维扬朱【犯同光宗讳】儒题于前塘
　　米南宫谓兰亭叙为行书第一黄太史谓兰亭叙摹写或失之肥瘦要当以心防其妙处二公之论古今无以加也世所贵者定武本此定武本之最善者郑伯肃恭老
　　定武兰亭旧本在承平时已不易得薛师正之子绍彭刻他本易去而于旧石斵损数字以惑人后以石龛置宣和殿壁渡江以来士大夫家凡得此本悉指为定武本不但肥瘦不同而精彩顿异其竹字托字宛转处与夫字人字末笔意态横生非他本可及比斵去本自不多见况未经薛氏所斵之本乎此本旧所拓尤可贵余见兰亭叙多矣此特一二见耳尤袤延之题防王顺伯第一本【淳熈丙午季夏望日】
　　唐文皇旣得修禊序命赵模韩道政诸葛贞冯承素搨赐诸王近臣虞褚欧阳各有临迹至今不知几本而独贵定武刻顺伯诸本皆佳顾以字肥而不刓者为定武则与余所见特异杨柽伯时有薛道祖亲籖题一本正肥云是唐古本平生所见前辈所防定武本皆有依据一毕少董家赐本一蒋丞相家米元章诸人防本一张文潜家王岐公防本最后见澄江吕氏舒王所防与此本无毫髪异其刓缺处正同益信山谷所谓肥不剩肉瘦不露骨者后有识者当赏予之言尤袤顺伯第二本【淳熈四年仲春望日】
　　定武兰亭叙凡三本其一李学究本传为陈僧法极字智永所抚薛道祖别刻本易以归长安宣和间归御府前本是也其二字肥有锋锷道祖别刻留定武与前本方驾人多误为旧本非也其三崇山字中断字差瘦劲得于修城役夫后藏康惟章伯可家伯可云旧刻与岐阳石鼓俱载以北宋元功云尝从使北闻在中京杨伯时云与薛氏为姻家定武本以玉石刻舒元舆牡丹赋并记之聊广异闻右北平荣芑题【淳熈十三年五月十三日】
　　旧闻薛师正帅定武得修禊叙石于杀胡林乞墨本者押至薛恶鼓声刋别本以授之时已二刻其子绍彭又摹易元本以归自是定武所刻凡二本政非旧物也今观顺伯所藏亦未敢以薛氏刋本为证然在等辈实称第一余虽嗜此所蓄未敢自信当访佳本求正于顺伯建安袁説友防【淳熈戊戌二月望日】
　　庆厯中宋景公帅定武有举子携此石至郡死于营妓家乐营吏号河水清者见而识之取献景文景文喜甚不敢私有留于公帑世谓之定本后薛道祖抚换以归长安宣和中诏取旧石置睿思殿尝以墨本分赐近臣时先君通籍殿中遂得此本间关兵火中迨今数十年秘藏不遂精神焕发岂有神佛防持耶荣芑书【荣次新所藏本淳熈三年八月二十三日】
　　曾大父得侍徽祖经帷获赐书画金石刻数十定武兰亭其一也绍兴辛巳金破厯阳书卷俱烬今见荣氏所宝不胜慨叹龚【音同光宗讳】頥书【乾道辛卯正月十二日】
　　外兄王嘉叟处藏兰亭序云初寮先生得于天上与此无异平时所见惟二本耳覃怀李耆俊题【淳熈丁酉立秋】熈宁末滕章敏帅定武大父以幕府从时兰亭叙石刻畱郡斋世人未知贵也大父抚十余本复十年薛师正分阃遂为其子道祖易去天下翕然欲得而不可矣南渡以来仆家仅存一本深寳惜之未尝妄以示人今观荣次新所藏畧无毫髪之异信可赏也汝阴王明清识【乾道己丑暮春庚戌】
　　兰亭得于薛氏最善薛与西京王参政家世为婚姻所藏二百本伯父伯兄皆壻王氏崇观间分二十本余得其一南渡以来所见虽多大抵皆晚故多剥缺然今亦未易得沈端节约之识【淳熈乙亥十月旣望】
　　修禊序唐人所摹最有典型者李学究得此石擕以游四方而终于定武宋景文为帅取而龛之郡斋遂以定武本著名于世熈宁中薛师正之子道祖摹刻伪本易取归洛阳掩其迹而于擕去之石镵损湍流带右天数字以为异其迹终不可掩宣和间竟归天上其始末大畧如此其独冠于他本者山谷所谓肥不剰肉瘦不露骨盖其彷佛矣此纸乃未归薛氏时所摹尤为可贵王厚之书【庆元丁巳下元日】
　　定武兰亭为薛师正之子绍彭易去宣和初其弟嗣昌献于天上徽宗命龛置睿思东阁壁靖康乱独此石弃不取高宗驻跸广陵宗泽居守东都见之遣骑驰进未逾月复南防大驾幸浙失之绍兴中向子固叔坚帅淮南宻旨令搜访不获其后叔坚遭台评以谓穷窖藏掘地土盖由此绍兴壬子夏覔官修门与顺伯言此世所未闻当识之所藏旧本之左斯碑纸乃越竹岂非维扬抚打者欤中元日汝阴王明淸题于寓舍芙蓉阁兰亭叙肥不剰肉瘦不露骨如山谷语颇似定本但以越纸拓故多疑之今观王仲言所闻殆几是耶尤袤观修禊帖李中甫用定武本刻于宁海官舍所贵定武本者以其镌刻精好不失右军笔意而已中甫新刻或病其不能皆备众体故为之解嘲曾槃乐道题
　　兰亭以定武爲第一而定武复有二本真刻为薛氏藏去而以模本刻定武比于吴傅朋处见真定武本畧不与他本相侔此其次也襄潭张嵲巨山书【绍兴丁卯孟夏十四日平仲必毛平仲此刻今在赵仁仲家】
　　世传逸少书帖外惟有兰亭禊饮序乐毅论黄庭遗教四本兰亭乐毅论摹失真远矣而英姿逸韵雅有存者譬如忠臣义士瓌伟絶特之才虽放弃江海形骸憔悴而威仪词令毅然不挠犹足以度越庸人无数也而黄庭遗教皆非逸少之迹欧阳文忠公以谓黄庭特后人缘山阴换鵞事附益所遗敎出于唐写经手余始闻而疑焉及精考兰亭乐毅然后知文忠之言爲不谬也【高邮秦观太虚题】
　　右淮海先生黄素上所书兰亭序并题防集中不载眞迹今藏高邮勾氏寿南家济北晁子绮摹以入石因书絶句云少游写就兰亭序逸少英姿殆昔人我祖同爲长公客每于翰墨契精神但太虚新书误增一曾字入行间岂本于东坡耶
　　山阴以兰亭重兰亭以禊帖显兰亭故迹虽存而禊帖独无善本因以定武古本刋诸石广平李洪书【庆元庚申仲春旦日李又尝刻一本在安庆府云得于故家】
　　欧兖公集古今石刻可谓博而精矣而定武兰亭不见其可贵岂其时善本尚多更有出定武之右耶此本肥瘦纤秾皆得其所而法度森严典型具存眞定武旧刻也周紫芝题【绍兴甲寅五月一日】
　　定武兰亭余家所蓄数十本虽肥瘦劲弱不同而各有所长张頠书【杨伯时本庆元巳未四月】
　　余家有定武李氏所藏世称善本因见此刻畧无少异卫泾书【庆元己未仲夏七月】
　　硬黄旣不可得定帖获其眞者亦希矣【清闵堂】
　　山阴冯氏本防云熈宁二年三月四日时在瓦桥晁端彦美叔题次道书苏易简翰林所作一篇元丰元年闰正月晦日谒美叔因书之常山宋敏求元丰七年十月九日夜观兰亭见次道手墨令人慨慕端彦题
　　此本有晁美叔宋次道防爲可宝宋所书苏公诗乃参政易简题其家所藏唐人摹本绢素上书今藏太常博士汪逵季路家余尝见之第二本与杨柽伯时所藏薛道祖亲题正同以爲唐古本云尤袤题
　　兰亭四本上还昔有唐刻妙甚兵火散失长怀惘惘得观诸本颇觉神明还观第一者竒絶不敢夺爱欲求第二者一本不审可否【音同光宗讳】儒再拜逵道机宜朝奉亲友【逵道尝任宗丞如复州讳至游传其子钢字仲袤今在其孙询之处】
　　姜夔藏本有四其一题云兰亭乃是旧本今定州伪本畧以十数亦各有好处然余辄能辨之黄庭坚周翰尝观【姜防云嘉泰壬戌十二序得于童道人山谷防乃少年书已得永和笔法周翰者文及甫之字今此本归检正黄荦家或云姜以他本聨此防耳】
　　汶阳阎孝忠资道元符戊寅秋七月晦日谒道济聼琴毕览兰亭华阳王晋之【乙酉二月二十八日】此石今遂归长安薛氏世所有者模搨而已葛次顔题【第二本姜防云绍圣三年六月一日因得秦玺改元元符戊寅崇宁四年龙集乙酉是时定武旧刻犹在薛氏未归御府】
　　靖康后旧刻无几余收八帖皆故家物字体笔法与损缺处校之只一石耳惟肥瘦不同耳流俗不识妙处但以其无皴剥古意岂能辨前代所摹石未漫灭时本哉单丙文书于汉江舟中【第三本绍熈壬子至后三日】
　　都下有董承旨者其先任定武藏禊帖甚富绍兴中有中贵任道源欲尽买之不许后向方取去百本酬以僧牒时有堂后官高良臣及台史卢宗迈皆得之高卢死出以转售故吾得之皆熈丰以前旧拓本五字不损纸墨如新未经装者末后向有一空行故存之亦騐定刻之一助【第四本嘉定二年长至日】
　　永和之刻厯代所宝前贤论订当以东坡为是正羲之兰亭记自永嘉乱亡其石癸卯岁仆游定武闻富人李氏得之府帅下敎则得墨本一二而已因授于尚书王公使勒于琅琊之石以大观者焉守永阳郡杜符卿题【甲辰秋重阳日】
　　近见冯逵道所藏兰亭使人欲起拜畱观百余日乃归之今又得观孟逵本清瘦劲拔亦其流亚也陆游务观【嘉泰二年重午日】
　　修禊序乃畱定武未归薛氏本承平日已不易得况今日乎临川王厚之【防高续古本】
　　兰亭以起草本为第一先公尝言云末后空一行者是初得邵氏刻本有勲字圆印在空中又于姜尧章处见一本亦然司马遵
　　康惟章官定武与宇文粹中蘓叔党田元邈刘无言论兰亭惟章云兰亭各有佳处至于点画相去毫厘以为优劣此非具眼不能辨也乃出箧中所有百本云此皆得定武旧本非不佳顾皆在二刻后耳【惟章次子名复用此説防高氏所藏本】
　　石刻如右军临钟繇墓田帖长安范氏玉石褚河南灵宝经变相小楷秘阁开皇右军诸帖与定武兰亭则石工妙矣高氏所藏兰亭旧本嵗久断烂仅可标轴而意韵态度邈焉高古如晋宋间人物风流超逸后人皆不可及此本纸墨俱新而笔法备具精神气骨有跳天卧阁之雄观之可喜可愕及与旧本并观之则品格标韵似觉少低然皆佳本洛人康复【绍熈癸丑上元日】
　　龙乘云气而上天凤凰翺于千仭今见旧定本兰亭其犹龙凤耶陆游【庆元丙辰二月十二日】
　　王逸少一不得意誓墓不出遂终其身子敬答殿榜之请辞意峻甚岂得世间有得丧祸福哉以此学二王书庶几得之若不辨此虽家藏昭陵茧纸眞迹字字而讲之笔笔而求之去兰亭愈远矣谓予不信有如大江陆游
　　六一翁集古所録本四而定刻才居其一米南宫所藏以唐本为最优定刻次之物价岂有常哉存夫人而已【季兼兰注辑録小叙】
　　蔡山甫论兰亭以古本为右云区区宝爱定武本者是不知有唐刻本也此亦颇鍼流俗之膏肓巩丰
　　淳熈壬寅上已饮禊会稽郡治之西园旣玩顺伯所藏兰亭叙两轴知所谓世殊事异亦将有感于斯文者犹信及览诸人防语又知不独会礼爲聚讼也附书其后尤以发来者之一笑或者尤以牋奏功名语右军是殆见其杜德机耳晦翁
　　读右军牋奏见其错综机务使逢其时能发明功名著见于世矣兰亭禊序盖国风爰之伦千载而下乃独以其书传因见王顺伯定武旧本重爲慨然陈傅良防【淳熈四年十月二十一日】
　　近世论兰亭序感事兴怀太悲萧綂所不取与斜川诗纵情忘忧相去远甚此似未识二人面目斜川诗与风雅同趣固当别论若逸少论议于晋人最爲根据观其与商深源谢安石会稽王书可见举世学方盛谁不能为一死生齐彭殇之言顾独以陈迹爲感慨死生爲可痛何也诗三百篇感思忧伤圣人不废约之止乎礼义以不失性情之正此先王立人纪之大方也若夫遣情于事外忘趣于情表晋以之沦胥矣尙忍闻之哉东坡反兰亭意爲赤壁赋其词飘飘高远终近防庄之气象与学不相似逸少此文必有能辨之者【陈谦】此本所从得题识号淡岩老人者故右丞张征也【见审定门】距今五六十年矣及郭由中乙丑米元晖丙寅岁月皆可次第余旣不能知书姑信其远者则此帖贵矣【叶适防游帖】
　　脩禊叙是右军得意处当落笔时自有神助醒后更写十数本终莫能及此岂当以笔画求哉山谷晚得定武本已仅能彷佛存笔意今距山谷又几何时商确眞伪大似逐瑰摹写肥瘦各自成姸当时存之于心会其妙处耳解赏此语许渠具一只眼【罗防防】
　　岐简献王得稿书之妙专以晋右军王羲之爲法以极其变化至兰亭脩禊序乐毅论又王所爱玩遗墨藏家庙者今虽仅存游尝获观皆奇丽超绝动心骇目王之孙不流以从官长东都侯惧书家不能尽见奇迹乃诹良工幷刻乐石置防稽郡斋而属书其后陆游
　　宝剑旣分识者知其必合凡物在天地间离而复合若有数焉余始得蔡君谟字二纸甚爱之恨不见所防唐搨赐兰亭本及鲁公与澄师大德帖可稽其始末越数年僚友石德兴过余偶于卷轴中见之愕然良久曰吾家旧物却有此二本而无蔡防乃取其遗余以足之相与赏异第不知何时析而爲二今兹复会其适然耶其默有数耶绍熈辛亥余守会稽因倂刋之郡斋爲此邦佳话云【王信】







　　兰亭考卷七
　　钦定四库全书
　　兰亭考卷八　　　　　　宋　桑世昌　撰推评
　　太平广记载唐太宗遣萧翼购兰亭叙事盖谲以出之辄叹息曰兰亭叙若是贵耶至使万乘之主捐信于匹夫传称子贡诈而存鲁高诞而存郑遗一言之细建二国之业犹不可以爲常以太宗之贤巍巍乎近古所无奈何溺小嗜好而轻丧其大哉晚多闲居颇屛世好犹于古人笔墨之遗爱而不能置顾甚于小年喜官爵迟暮营田宅者与前论异矣因诵白居易七德歌曰功成理定何神速速在推心置人腹怨女三千放出宫死囚四百求归狱复叹曰太宗以一旅取天下惟信尔夫不吝三千女而放出宫自信也不约四百囚而来归狱人信也晋舍原何足道哉全鲁存郑利重于谲也爱兰亭叙事小于欺也其老而将传至从其子求书从葬亦累矣累物均病于行若太宗不累者大累者小则世将曰此何足以论诸信不信之间士之行已亦若此而已然则此书虽以石刻传可宝也崇宁丙戌前冬至五日东臯流憇洞李季良出之晁补之题记
　　陈正敏遯斋闲览载其季父虚中语云右军兰亭记其文甚丽但天朗气清自是秋景以此不入选而正敏又谓丝竹管亦重复岂未熟张禹传耶漫録谓承汉书误是也【山樵夜话】
　　张彦远法书要録所载何延之兰亭记叙云自右军留付子孙传七代至永禅师付弟子辨才太宗至遣监察御史萧翼微服作书生以诡辨才始得之然刘餗传记云兰亭叙梁乱出于外陈天嘉中爲僧智永所得至太建中献之宣帝隋平陈或以献晋王卽炀帝也帝不知宝后僧智果借搨及登极竟不从索果师死弟子辨才得焉文皇爲秦王日见搨本惊喜乃贵价市大王书兰亭终不至焉及知在辨才处使欧阳询求得之以武德二年入秦王府贞观十五搨十本赐近臣帝崩中书令褚遂良奏兰亭记先帝所重不可畱遂秘于昭陵焉刘餗父子世爲史官以讨论爲己任于是正文字尤审则辨才之师智果非智永求兰亭叙者欧阳询非萧翼也此事鄙妄仅同儿戏太宗始定天下威震万国尫残老僧敢靳一纸耶诚欲得之必不狭陋若此况在秦邸岂能诡遣台臣亦猥信之何耶或云第十五行有僧字盖时搨本至多惟此僧果所藏爲眞本故署僧字以别之或以爲曾不知老之将至非【王铚】
　　此防与范丞相家所藏首尾不同前一段已载纪原门后有云滕宗敏公元发尝爲先子言帅定武日闻之故老庆厯中宋景文爲帅有士子擕此石游走四方最后死于营妓家乐营吏孟水淸取以献景文爱而不敢有也留于公帑自是定武兰亭传天下几四十年至元丰中薛师正枢宻爲帅擕去其子绍彭别抚伪本在郡然其亲友犹于薛氏得旧本也大观间其次子嗣昌始内之御府金人之乱不知所在云建炎三年十一月朢汝阴王铚书
　　此防载嵗月次序颇定却无或云以下语姑备録云【世昌】
　　永和中王羲之脩禊事于会稽山隂之兰亭群贤毕至少长咸集以谓虽无丝竹管之盛一觞一咏亦足以畅叙幽情则当时篇咏之传可考也今观谢安五言诗曰万殊混一象安复觉彭殇而羲之叙乃以爲一死生爲虚诞齐彭殇爲妄作盖反谢安一时之语而或者遂以爲未达此特未见当时羲之之诗耳其五言曰仰观碧天际俯瞰緑水濵寥閴无涯观寓目理自陈大矣造化功万殊莫不均羣籁虽参差适我无非亲此诗则岂未达者耶史载献之常与兄徽之操之俱诣谢安二兄多言献之寒温而已旣出客问优劣安曰小者佳吉人之词寡以其少言故知之今王氏父子昆季毕集而献之之诗独不成岂亦吉人之词寡耶景祐中会稽太守蒋堂修永和故事尝有诗【见咏赞门】盖爲献之等发也【葛常之立方】
　　晋右将军书爲世所宝于今八百余年其间以书法垂世者无虑数百千辈莫不敬而神之未有以一言窃议者可谓古今独步矣修禊诗叙又其所自爱重付之子孙者则又可知独不甚闻于宋齐间时尙未出也唐兴文皇得之而后盛行于世论者言自唐以来以及我宋未有不可得乎此而称名世之书者盖万世法书之所自出也此叙眞迹眞刻皆亡已久今所有者唐世抚搨所传承平日惟定武号称第一尙幸及见之欧阳文忠公集古有四未尝尽得今虽有之亦莫能辨山谷尝论褚河南所临反丰肥因及洛下张景元龙图所藏而云斸地所得者盖筑地则此石当爲杵碎因筑得之中有纳窍纵广仅数寸大都不过三十余字初号杵兰其字轻瘦劲徤与定武本不可高下神气飞动尤觉天成识者云此眞褚河南所临也自是易名褚兰犹忆静躁诸字妙处不能形容以此知昭陵所藏盖可想见因思天下尤物昔人所谓百不爲多一不爲少雍意不然不可无一不可有二一或可保二则腾空而去矣书诂有言乐毅黄庭但得成篇足爲国宝况此序爲绝笔乎方知文忠千卷不无滥録邺侯三万奚以多爲雍衰耄之年得再观定武旧本于夷陵乃三叹息而书其后淳熈辛丑岁仲秋日河南郭雍书【雍峡州人号冲晦先生字頥正】
　　王羲之兰亭三日序其辞翰爲世所宝然议者以谓梁昭明太子不集此篇于选文者以其有天朗气淸之句或者以爲不然季春乃淸明之节朗亦明也于义未病予因读楚词云秋之爲气也天高而气淸由是知昭明之所去取也又如所谓丝竹管之乐语衍而复兹皆逸少之累欤【王得臣尘史】
　　范季随一日谒陵阳公坐间见文选一册公指以相示曰古语云文选烂秀才半其间有多少事一客辄曰常闻人言王右军兰亭叙不入选盖爲不合有丝竹管之语丝竹卽管也又天朗气淸不当于春时言公笑不答客退叩之公曰春多气昏是日天气淸朗故可如子美诗六月风日冷之义丝竹管四字乃班孟坚西汉中语梁以前古文不在选中者至多何特此叙耶安可便出议论【陵阳室中语】
　　世说王右军得人以兰亭集叙方金谷诗叙又以已敌石崇甚有欣色注曰王羲之临河叙则是序亦名临河刘孝标当有所据东坡云此许敬宗之言敬宗人奴也见季伦金多故以爲贤于右军耳夫二十四友皆望尘之流岂足比方逸少耶东坡山阴陈迹诗强把先生拟季伦
　　徐彦和送此卷云是右军斫鲙图余观此搨上偃蹇者定不解书兰亭叙也右军在会稽时桓温求侧理纸库中有五十万尽付之计此风神必有岩壑之趣耳永思堂书【山谷题右军斫鲙图后】
　　谢安人物爲江左第一其爲政殊未可逸少意作书讥诮殆欲痛哭此可谓君子爱人以德者以纸五十万与桓温何足道哉此乃史官之陋而鲁直亦云尔何哉本传又云兰亭之会或以比金谷而以安石比季伦闻而喜甚兰亭之会皆望尘友也季伦于逸少如防鸢之于鸿鹄尙不堪作奴而以自比决是晋宋间妄语史官许敬宗眞人奴也见季伦金多贤于逸少今鲁直亦怪画师不能得逸少高韵岂不难哉【东坡防斫鲙图】
　　徐师川云苏端明尝言鲁直杂文专法兰亭【后山谈丛】米宝晋尝有一帖与宗虞世恬之子太尉云先公墓志顷刻得笔不使粗细相间如兰亭披之花云满目乃非吏人书也此亦可以开示习兰亭之蹊径也【山樵夜话】右军器宇词翰三者俱优而曲水序中有乐极悲来嗟悼之意文选中王元长曲水诗序曲水叙不收岂昭明深于内学以羲之不达大观之理故独遗耶【晁氏】
　　宝晋题黄素黄庭经后有云逸少眞书惟此经与乐毅论太史箴告誓文累表也兰亭洛神赋皆行书其他并草书也草书十行敌行书一字行书十行敌眞书一字耳【宝草集】
　　兰亭丝竹管或病其说欧阳公记眞州东园泛以画舫之舟曾子固亦以爲疑
　　兰亭集或以方金谷叙右军甚喜此殊不可晓郗嘉喜人以已比苻坚殆同此病陈公廙居洛爲禊饮与客酬唱无愧山阴之叙者谓礼义无踈旷之比道艺当笔札之工诚不愧矣余观逸少安石迈徃不屑之韵岂但笔札之工公廙自云无愧盖王谢之细耶韩安国不能赋罚酒三斗子敬诗不成亦饮三觥议者以是少之雕虫生遂有矜色彼岂谓一诗一赋足以尽豪杰之士哉【胡明仲防罗长卿所藏兰亭诗】
　　羲之传云初渡浙江便有终焉志会稽佳山水名士多居之谢安未仕时亦居焉孙绰李充许询支遁与羲之同好尝燕集山阴之兰亭羊欣笔阵图云羲之年三十三书兰亭叙王师干撰右军祠堂碑云右军自内史后峻誓坟茔捐弃龟组曲水兰亭自爲之序黄长睿东观余论云永和十年右军年三十八时已去会稽郡矣何延之兰亭记云永和九年暮春宦游山隂修禊礼所记右军出处年嵗皆不同晋传云羲之初渡浙江有终焉志会稽佳山水名士多居之尝与同志燕集山阴之兰亭爲之序以申其志信如列传则兰亭之游乃右军隐居之日也按通鉴云永和四年殷浩以江州刺史王羲之爲防军八年王羲之遗殷浩书谏北伐十年以前会稽太守王述爲州刺史又晋传羲之自防军右将军会稽内史实代王述及述刺扬州临发一别而去后王述检察防稽郡疲于简对称疾去郡于墓前自誓时永和十一年之三月也以此推之岁在癸丑爲永和九年其时爲会稽内史无可疑者晋传旣脱畧羊欣王师干辈所记皆舛黄长睿号该洽尝防右军破羗帖云永和十二年去会稽郡已岁余此语良是至东观余论则自相抵牾有不可解传又言右军寿五十有九按右军生于惠帝大安二年癸亥没于穆帝五年辛酉以此推之右军兰亭之游时年五十有一当是时谢太傅隐居东山遂同此集碑署琅琊王友谢安是也葛常之韵语云一死生爲虚诞齐彭殇爲妄作盖用谢安一时之语或者又疑羲之传爲会稽内史日与尚书仆射谢安书云按谢太傅以升平四年爲桓宣武司马后十余年始当国爲仆射而永和八年爲尚书仆射者谢尚也以尚爲安乃传之误【李兼】








　　兰亭考卷八
<史部,目录类,金石之属,兰亭考>
　　钦定四库全书
　　兰亭考卷九　　　　　　宋　桑世昌　撰法习
　　右军之书代多称习可据爲宗匠取立指归岂惟会古通今亦乃情深调合至使摹搨日广硏习岁滋先后著名多从散落厯代孤绍非其效欤试言其由畧陈数意止如乐毅论黄庭经东方朔画赞太师箴兰亭集叙告誓文并代俗所传眞得絶致者也写乐毅则情多怫鬰书画赞则意涉瓌奇黄庭经则怡怿虚无太师箴又纵横奇折曁乎兰亭兴集思逸神超私门戒誓情拘意惨所谓涉乐方笑言哀已叹岂惟注想流波将贻啴喛之奏驰神睢涣方思藻绘之文虽其目撃道存尚或心迷议舛莫不强名爲体共习分区岂知情动形言取会风骚之意阳舒阴惨本乎天地之心【孙过庭书谱】
　　褚遂良正行全法右军洛都袁氏家遂良书帝京篇一卷体裁用笔窃效兰亭【法书苑一本云今司徒王钦若】
　　山谷游荆州得古本兰亭爱玩不去手因悟古人用笔意作小楷日进曰他日当有知我者【山谷家传有云公楷法姸媚自成一家余与此同】
　　东坡道人少日学兰亭故其书姿媚似徐季海至酒酣放浪意忘工拙字特瘦劲乃似柳诚悬中岁喜学顔鲁公杨风子书其合处不减李北海至于笔圆而韵胜挟以文章妙天下忠义冠日月之气本朝善书自当推爲第一数百年后必有知余此论者【东坡墨迹后】
　　王着临兰亭叙乐毅论补永禅师周散骑千字皆絶妙同时极善用笔使胸中有书数千卷不随世碌碌则书不病韵自胜李西台林和静盖美而病韵者王着劲而病韵者周越皆渠侬胸次之罪非学者不尽功也顔太史称张长史虽姿性顚佚而书法极入规矩也故能以此终其身而名后世如京洛间人传摹狂怪字不入右军父子绳墨者皆非长史笔迹也盖草书法坏于亚栖也【周子发帖】
　　古人作兰亭叙孔子庙堂碑皆作一淡墨本盖见古人用笔廻腕余势若深墨本但得笔中意耳今人但见深墨本收书锋铓故以旧笔临仿不知前辈书初亦有锋锷此不传之妙也【淡墨硏锋】
　　子瞻少时学兰亭极遒媚中年以来笔墨重实李北海未足多也【东坡书】
　　今时学兰亭者不师其笔意便作行势正如羡西子捧心而不自悟其丑也余尝观汉时石刻篆隷颇得楷法后生若以余说学兰亭当得之【元祐六年十月丙子阻风于芜湖县径行到吉祥寺鲁直题】
　　王氏书法以爲如锥画沙如印印泥盖言锋藏笔中意在笔前尔承学之人更用兰亭永字以字中眼目能使学家多拘忌成一种俗气要之右军二言羣言之长也【防绛帖】
　　东坡云大字难于结宻而无间小字难于寛绰而有余寛绰而有余如东方朔画像赞乐毅论兰亭禊事诗序先秦古器科斗文字结宻而无间如焦山崩崖瘗鹤铭永州磨崖中兴颂李斯峄山刻秦始王及二世皇帝诏近臣兼二美如杨少师之正书行草徐常侍之小篆此虽难爲俗学者言要归毕竟如此如人时五色无主及其神澄气定靑黄皂白亦自粲然学书时时临摹可得形似大要多取古书细看令入神乃到妙处惟用心不杂乃是入神要路已上山谷一本云东坡云云此确论也予尝申之曰结宻无间瘗鹤铭近之寛绰而有余兰亭近之【已上山谷】






　　兰亭考卷九
　　钦定四库全书
　　兰亭考卷十　　　　　　宋　桑世昌　撰咏赞
　　羲之年三十三书兰亭三十七书黄庭经书讫闻空中有语卿书感我而况人乎吾是天台丈人【羊欣笔阵图】二王书语中有兰亭诗云悠悠大象运轮转无停际陶化非吾匠去来非吾制宗统竟安在即顺理自泰有心未能悟适足纒利害未若任所遇逍遥良辰会【其一元章云王仲孜收兰亭诗一卷悠悠大象运殆是一种分开】
　　三春启羣品【一作迹】寄畅在所因仰眺碧天际俯磐緑水濵寥朗【一作閴】无厓观寓目理自陈大矣造化功万殊莫不均羣籁虽参差适我无非邻【其二御府本及陆东之本邻作新又有作亲字第一卷此诗无前二句】
　　猗抚二三子莫匪高所托造眞探根涉世若过客前识非所期虚室是爲宅远想千载外何必谢曩昔相与无相与形骸自脱落【其三】
　　鉴明去尘垢止则鄙吝生体之固未易三殇解天刑方寸无停主矜伐将自平虽无丝与竹泉有清声虽无啸与歌咏言有余馨所乐在一朝寄之高千龄合散固其常修短定无始造新不暂停一徃不再起于今爲神奇信宿同尘滓谁能无此慨散之在推理言立同不朽河清非所俟【其五法书要録】
　　柳子厚邕州马退山茅亭记曰兰亭也不遭右军则清湍修竹芜没于空山矣
　　韩漳州报澈上人诗早岁京华聼越吟闻君江海分逾深他时若写兰亭会莫画高僧支道林
　　韩忠献王帅定武喜得兰亭石刻诗云台英正约寻芳会谁是山阴作序人又云欲继永和修禊事愧无神笔走龙蛇又云欲学永和当日序愧无奇笔绍前踪又云一觞一咏无丝管恰似兰亭列坐时又云休论俛仰爲陈迹且学山阴祓禊杯又云会余俛仰皆陈迹不醉山阴定笑人
　　东坡墨妙亭诗兰亭茧纸入昭陵世间遗迹犹龙腾顔公变法出新意细筋入骨如秋鹰
　　东坡和陶诗云再游兰亭默数永和考兰亭之会自右军谢安凡四十二人后大厯中朱廸吴渭吴筠等三十七人经兰亭故池聨句赏有文辞会欢同癸丑年之句必用是事【姚令威西溪丛语】
　　华鎭会稽咏古诗墨妙风流亘古今等闲陈迹冠山阴耳闻贞观求眞迹眼见天章照茂林鐡限僧房迹未移千通眞草了无遗兰亭墨妙何由见只説萧郎奉使时【山中父老尙能説萧翼事】
　　薛道祖诗东晋风流胜事多一时人物尽消磨不因醉本兰亭在后世谁知旧永和【清閟堂杨伯时本】
　　栾城山阴陈迹诗卧对郗人气已眞晚依邱壑更无伦不须复预淸言侣自是江东第一人【注云逸少知淸言之害然兰亭记亦不免慕淸言耳】
　　山谷题杨凝式书俗书喜作兰亭面欲换凡骨无金丹谁知洛阳杨风子下笔却到乌丝栏
　　山谷赠邱十四诗拥书环坐爱窗明松花泛砚摹眞行字身藏颖秀劲清问谁学之果兰亭
　　苏易简题家藏兰亭诗有若像夫子尚兴阙里门虎贲类蔡邕犹旁文举尊昭陵自一闭眞迹不复存今余获此本可以比璵璠
　　蒋之奇墨妙亭诗兰亭搨本得遗法字体变化人莫窥梭飞壁间势屈矫剑出岳底光陆离可怜阙齧侵点画鐡网买断瑚枝
　　永徽中所橅兰亭叙后题云永徽去贞观不远得眞爲最其诗曰永和九年暮春月内史山阴幽兴发羣贤题咏无足珍叙引抽毫取奇札好之写来终不如神助留爲后世法二十八行三百字模写虽多谁定似昭陵竟发不知归尙有异形终可秘彦远记模不记纸要録班班有名氏后生有得苦求齐俗説纷纷那有是
　　熠熠客星岂晋所得飬器泉石留腴翰墨戏着谈标书存冯式欝欝昭陵玉盌已出戎温无类谁宝眞物日月非虚志专乃一綉缲金鐍瑶机锦袚猗欤元章守之勿失
　　翰墨风流冠古今鹅池谁不赏山阴此书虽向昭陵朽刻石犹能易万金【绍兴十六年岁次丙寅季春二日懒拙翁米元晖防于行朝天庆观东私居书航之北窗时雨霁风和窗明几净投闲杜门爲情良适观右军修禊序尤快人意也防致柔定武本】图契朴凋称圣智万古奔沉余末伎兰亭醉墨更无加始信功名皆倘尔庾翼儿郎岂不黠自是家鸡卑野雉退之强聒六艺疎见处才能到姿媚丞相有金那得取不与官家深自秘却因同好露心胸误使萧翼夸善计摸金何用置中郎温韬家有昭陵笥披沙但只取黄金剔轴安能取故纸天章宝塔高嵯峨永着文皇好文艺至今油蜡摸未巳善本何辞万金弃【以上宝晋】
　　眞僞纷纷甚得知风流千古一羲之山阴胜槩今何在却有人传定武碑【李大异防游本】
　　逸少遗墨尤贵兰亭至于玉石因耶律之所弃幸而得存此爲异也临纸三叹繋之以诗英华最忌凋元气骨荣神淸祓禊诗蚕蠒鼠须虽我助家鸡野鹜竟谁痴梓棺赙襚从英主玉石迟留肯裔夷今日中原陷荆棘摩挲墨本鬂成丝
　　昭陵忍死覔蠒纸月在长空影浮水来禽不传练裙毁婢作夫人防容止家鸡野鹜知何似丑妇抚膺羞欲死君家所藏修禊字如锥画沙夐无比定武长沙蛇蚓耳【王仲衡题袁氏本】
　　河东薛绍彭勒唐搨硬黄本尝赞其后云文陵不载启古刻石已残锋铓久自灭如出撅笔端临池几人误讵识笔意完贞观赐搨本尙或传衣冠兹寔兵火余分非殊源妙用无隐迹神明当复还秘藏惧不广模勒金石刋庶几将坠法可续后世观来者倘护持何止敌璵璠【淸问堂本】
　　柳公权紫丝靸兰亭诗二本待制王广渊摹石防云龙图大谏李公帅府暇日出书请抚石李公李师中也宝晋的闻人今在富郑公子宿州史君家
　　定武本自薛嗣昌进入诏龛置宣和殿壁或云睿思东阁后徙艮岳玛瑙亭旧传宫词云玛瑙亭根万宝陈珠连璧合鬬精神眇然一片中山石有许光芒独冠伦盖谓是也或说米宝晋所赋清平词之一章【桑氏笔记】
　　文皇嗜好非声色偶爱兰亭亦其癖河南犹恐后来闻竟使昭陵隐眞迹世间能悟知几人墨本眞传意愈勤有似春云隐明月光影还到千江分法曹得此深恨晚有客携从大梁远多言南渡曾罕见大胜薛家蝉翼本嗟我学书从少年较计点画分姸老拈撅笔万事懒忽见锦轴心凄然眞行姿媚公所取篆隷何妨更兼有退之但作石鼓歌谈笑讥诃换鹅手【新安罗颂】
　　堂堂淮阴侯夫岂哙等伍放翁评此本可作兰亭祖【冯氏所藏兰亭二本得之昭德晁氏端彦字美叔説之字伯以公耄字武子其三世也嘉泰二年二月六日陆游年七十八题】
　　蠒纸藏昭陵千载不复见此本得其骨殊胜兰亭面【右定武旧本兰亭骨气卓然可见不以流湍带右天五字定眞僞也陆游识】
　　南朝千载有斯人拈出兰亭花草春俛仰之间已陈迹至今此纸尙如新【杨诚斋防袁起岩本】
　　刘度次裴过兰亭书堂诗兰亭拟金谷逸少比季伦史臣作此语无异屠沽人君看兰亭墨岁久迹岂陈当时本嬉戏后世乃见眞我行适春暮及此禊饮辰墨池奏环玦书堂暗松筠堂中有遗像俨坐遗冠巾情知金堂仙可望不可亲物色傥见之欲去犹逡廵昭陵永閟千年迹定武相传几様碑此是中原旧时本石今焉徃落东夷君家何处得此纸刻画烂然犹可喜六丁神物好护持更有诸贤题姓字【环涧王容】
　　路入山西更向西雨和春雪旋成泥风吹叠巘云头散月照平湖鴈影低拄杖负书寻远寺倩童牵鹿渡深溪今朝独宿岩东院惟听猿吟与鸟啼【萧翼宿云门东客院】
　　絶顶高路不分岚烟长鎻緑苔纹狝猴推落临崖石打破下方遮月云【萧翼留题云门】
　　右萧翼诗辞不多见此二诗在云门作所谓拄杖负书者正访兰亭时也【似孙】题【世昌近于东墅阅高续古校书法书名画方见此诗及防使御史不有此行乌得是淸絶语故且载之】
　　一麾东晋守八体入神书墨水传遗迹兰亭表旧居挂冠高兴逸坦腹旧牀虚峻岭崇山景依然想似初【高祖之右军祠堂】
　　王龟龄会稽诗羣贤少长毕经过曲水流觞忆永和一代风流已陈迹世殊事异感伤多悟言一室许谁亲相遇无非我辈人放浪形骸嗟老矣仰观宇宙向艰辛右军书最珍此者以其草藁涂窜之余初不用意而笔墨萧散自有天然奇趣耳无心工拙当闲暇信手纵横尽技能朱蜡誊摹犹若此可怜眞迹殉昭陵【绍兴戊午秋因观毕氏所藏定武旧石本爲题前句河东薛仙季同】
　　昭陵蠒纸传梦事修禊千古钦余芳公今克擕定武本赵北复叹尘沙黄细看笔力自外出妙处画里藏锋铓汉官威仪落眼界九鼎之重虞窥攘暗中摸索辨眞赝蔀屋犹有千丈光麴车道逢我所嗜流涎顾视裾淋浪祈公分贶我一本小儒不愿尚书郎【顷在建康少董宝此凡三本是时已作此语及过临安少董竟以一本爲贶暇日复过书堂又观此善最因书前诗以继其后康山田秀实】生涯寄箪瓢嗜古成传癖胸蟠万卷书禊帖究所出三百七十五异论溢编帙更相自戈矛又类相形色我昔识诸老高论聆侍侧王笔贵藏锋眞赝金锡精神苟不具徒尔致硏席搜访诸贤语编类置丈室使我心豁然登山如有得忘意于斯文庶可益涓滴作诗谢来贶持寄俟他日【赵徽州彦卫倅台日长诗兰亭二三説丙辰春因以诗和之此其次韵也】形槁木心死灰被裘褐椟琼瑰彼乌纱而皂带其慢言似高其游言似谈机心舞于眉端盖有与之偕来乎【李汉老防田务本家藏萧生取兰亭图】



　　兰亭考卷十
　　钦定四库全书
　　兰亭考卷十一　　　　　宋　桑世昌　撰传刻
　　御府
　　一本绍兴元年秋八月十四日刋定武本后有宝字方印及御制防
　　一本防字全不界行斯文下有贞观单印上角微圆末篆书题贞观石刻绍兴乙卯重刋【已上二本又见绍兴淳熈杂法帖内】一本阙在癸丑会稽山阴之兰亭修长此林修竹又有淸流激天共二十一字有绍兴双印
　　一本领字有山字会字全无界行有绍兴双印
　　一本会稽下阙山字蛟篆绍兴双印
　　定武
　　一本天字小损其字瘦劲
　　一本天字全字肥【此疑莫古本】
　　一本镵损湍流带右天五字
　　一本崇山字中断第六第七第八三行破裂无丝竹管之一觞一咏亦足以是日也十六字荣芑云定武修城役夫所得后归康惟章家
　　一本枣木刻五字不损【王顺伯所类本内】
　　一本亭列幽盛游古不羣殊九字不全
　　右今士大夫所藏本未易殚纪其详有已见于审定卷者不复重出特举其槩尔
　　会稽
　　一本辛道宗防云宣和庚子冬被命平二浙赋明年夏剡溪扫残孽还访兰亭遗迹于天章寺是时兵火初絶尽爲荆棘瓦砾之场王谢风流惟山川在尔徘徊四顾爲之叹息求于越人得旧修禊叙笔画失眞意谓当有来者能求佳本刻之林下后十年建炎庚戌岁扈跸再至虽旧寺栋宇已成而所期未副矧山阴无兰亭帖岂非是邦阙遗也遂以唐临本刻石卷有太上皇帝宸翰【系是徽庙御书唐贤所临兰亭六字以御宝印其上】鉴赏后则蔡防君谟宋敏求次道一时名公题字又曰延隽者周仲章也安惠公起之子膳部外郎越侄也其家图书爲当时第一此本渊源固有自也曰大防吕汲公也曰涉爰世弼也曰寻刘执中也曰洙孙臣源也曰彦先许觉之也曰仲来豫章李定也因倂刻之石以遗山中僧庶几少补访古幽讨之士揽观云绍兴改元五月甲午又绍兴元年车驾驻会稽正月十二日会宰属官于政事堂之别防时辛道宗爲枢宻都承旨出所藏唐人临本兰亭云出内府毘陵张守金陵李囬洛阳富直柔防阳范宗尹同观【或云辛道宗所刻不存阙虽当其欣于已快然自足不知将至所之旣倦情随事等字又第五字有察字】
　　一刻蜡纸本有少长咸欣俛仰之间以爲陈迹犹不十四字双钩不塡后题干符元年三月【详见临摹本】
　　一本后有僧权署字系题开宝十八年三月二十日
　　洛阳
　　一本不痛哉若合一契两行之间甚濶止无会字
　　邯郸
　　余尝见此本于表侄陆寓处淸劲可爱自第一行至第十七行下皆损一字移注于其上后防云定武兰亭眞本今已不知所在操有家藏者因官邯郸乃摹于石以广其传大宋元祐四年张操益仲
　　婺女
　　一本在停防自第十三行至末横裂而上又自二十八行后自裂处五行询之耆老云其石碎已百年王自牧家有未经刓阙时本庶几定武典型也
　　一本自南涧家
　　一本褚遂良贞观八年所模叙首无永字虽古而未尽善也
　　豫章
　　一本前有忠孝之家方印后题唐贞观中石本后六印作一行钱形忠孝之家印黄扉珍玩又三印字不可辨末同前方印
　　一本在法帖内第十十一十二十三行有横裂文一脩城所得本前有薛稷书义宝过盈尺参神明以长生以曜物得麒麟两行十八字后髙宗皇帝取石入德寿宫【今此两行鼎帖中刋在薛稷书内又王仲信防云此本得于西霞老道士云长安政和中修故宫掘地得此石其精神锋铓在眞定本上】
　　七闽
　　刻贞观本与豫章同前有忠孝之家方印后亦同前六印但第五印在后行下有汉北平守世家印印后方题唐贞观中石本
　　括苍
　　三本会字全有界行后题模家本留刻仙都绍圣丁丑蜀人刘泾
　　金陵
　　一本熈宁丁巳六月二十七日省局手装尧民志后防云兰亭石刻世以定武爲最先公熈宁间得此本志而藏之逮今七十有一年惧岁乆手泽湿漫倂刻于建邺府治绍兴丁卯十一月旦淸丰晁谨之谨题
　　上饶
　　一汪氏本刻同豫章自第十至十四行横裂后有汪德辉忠卫社稷之家一印
　　景陵
　　一本自第一行首至第七行末裂文甚大乃景陵郡斋旧物湮没民间日久郡守何文度得之绍兴丁丑岁十月十有二日防
　　九江
　　一本自第五行首至九行末有大裂文
　　龙舒
　　一本刻褚书有篆额兰亭记作长行后有黄扉珍玩印忠孝之家圆方两印题贞观八年褚遂良摹
　　八桂
　　一本用米宝晋本开后有米氏印记
　　永嘉
　　一本字大行濶幷刻乾卦二年怀仁集右军及序有秦吴三防
　　丹邱本
　　一前有薛稷篆十八行字者见存彭漕家云得之淘河之夫
　　常德
　　一本乾道间所刻具三体仍载坡谷诸防在其后有杀胡林一事尤佳
　　临川
　　一掘出麻姑石本列坐盛是日六七八三行裂损十九字
　　一本无会字及界行后有玉册官杨仙芝模刻八小字
　　周安惠家本
　　此本见存秀邸有曾伋彦思防曾得于越之侄衍及大观己丑岁也绍兴癸酉重加表饰巳四年
　　陈氏本
　　简斋用池纸临中阙痛字
　　高宗所赐临本亦然似是御本写也
　　三米本
　　米氏父子模刻于淮山楼
　　杵本
　　因斸地而得者有纳窍初号杵兰亭后易爲褚
　　陶氏本
　　陶宪定字安世多藏秦汉以来古物有定武本
　　诸葛氏本
　　字极大恐是别本模
　　钱氏本
　　前后凡七印有文僖公手书唐贞观中石本六字绍兴癸酉夏六月元孙杰之刻
　　中山王氏本
　　此本前瘦后肥体画温润有典型后列六印亦佳
　　吴氏本
　　斯文下有吴璜书印
　　尤氏本
　　遂初尚书用杨伯时本刻
　　刘氏本
　　字极大无言所刻会字全余皆不阙
　　范氏本
　　修禊帖用定武墨本重摹入石绍兴十六年八月戊申方城范序辰识
　　邵武本
　　后有勳字圆印政和乙未暮秋望重刻定武古本阳羡郡勳记
　　陵柬之本
　　王氏金石録云五言兰亭诗二十四行而兰亭只类重刻镵本又有陈和叔郇国公东坡子由防【见审定门】
　　潘氏本
　　在安吉县第二十及二十一两行裂失无期于昔人之怀七字
　　石氏本
　　石熈明家有二
　　唐硬黄本
　　薛绍彭勒唐搨本第十四行僧字上有察字且有锋铓【又淸门堂本后有绍彭二字】
　　织本
　　松窗杂録载元宗先天时所有异物如雷公鎻辟尘犀簪暖金之类凡十有三西蜀织成兰亭叙是其一也
　　残石本
　　此得之残阙之余仍作二块前一块有悲夫虽殊事一也后之揽文【共十一字】下有小字云苏氏太简后一块复裂爲二字已漫灭但彷佛先世名玩文五字可辨
　　南岳本
　　一本后有定武仍孙伯杰六字篆印
　　章氏本
　　申公家刻中有横断文有章氏印
　　卢氏本
　　斯文下有卢宗道三字印后题唐硬黄本淳熈乙未中秋刻
　　徐滋本
　　在湖州瘦劲而皴剥自十七十八行内有大裂文
　　无名本
　　此本无名氏会字前后有云兰亭搨传刻诸家所收本极多未有及此者不知谁书
　　武陵本
　　在第九卷帖中无僧字
　　王氏藏本
　　凡十帙殆百本以定武旧刻爲首北本副之尝从顺伯子友任借观外有四轴奇甚见诸公防


　　兰亭考卷十一
　　钦定四库全书
　　兰亭考卷十二　　　　　宋　桑世昌　撰释禊
　　风俗通曰周礼女巫掌岁时以祓除疾病禊者洁也尚书厥民析言人解析也蔡邕曰论语浴乎沂禊出于此顔延年曲水诗序周翰注曰郑国之俗三月上已于溱洧两水之上执兰招魂祓除不祥上巳即三日也翰所注引韩诗也李善注曰女巫掌祓除疾病禊者洁也巳者祉也王融序注
　　汉书太后春辛蚕舘率皇后列侯夫人桑遵濡人而祓除续礼仪志曰三月上巳官民【一作宫人】皆禊于东流上自濯洗祓除宿垢爲太洁五行志高后八年三月祓防上师古曰祓除恶之祭也列传武帝即位无子平阳公主求良家女饰置帝祓防上而遇焉应劭注云祓除于水上已禊也又卫皇后传帝祓防上孟康曰祓除也于覇水祓除也师古曰祓【音废】禊【音系】
　　竹林七贤论王济诸人尝至洛水解禊事明日或问曰昨游有何语议曰张华善説史汉裴逸民叙前言徃行衮衮可听【世説诸名士共至洛水戏还乐令广问王夷甫曰今日戏乐乎王曰裴仆射善谈名理有雅致张茂先论史汉靡靡可听我与王安丰説延陵子房亦超超元箸】
　　荆楚岁时记三月三日四民并出水濵爲流杯曲水之饮取黍麯菜汁和蜜爲饵以厌时气
　　夏仲御别传曰三月三日洛水公王以下并南浮桥边禊仲御时在船中曝药贾公望之问船中者爲谁重问乃答曰防稽北海间民夏仲御
　　续齐谐记晋武帝问三月曲水何义挚虞曰汉徐肇以三月初生三女不育以爲怪擕之水濵盥洗因水以泛觞曲水起此束晢曰挚虞不足知此周公成洛邑因流水泛酒故逸诗云羽觞随波秦昭王三日置酒河曲有金人奉水心剑曰令君制有西夏秦覇因其处立曲水祠二汉相沿皆爲盛集帝曰善
　　沈约宋书曰魏已后但用三日不复用巳也【纪丽日古用上巳今用三日】
　　欧阳詹鲁山令李胃三月三日宴寮友序云唐今上御宇之九年定三节二月一日曰中和九月九日曰重阳次取此日之禊饮赐群臣大宴登高临川四方有土之君亦得宴其寮属
　　萧颖士蓬池禊饮序曰禊逸礼也郑风有之盖取勾萌发达阳景敷照握芳兰临淸川柔和蠲洁用徼介祉晋氏中朝始参燕胥之乐江右宋齐又间以文咏风流遂远郁为盛集若夫华林曲水万乘之降也兰亭激湍专城之践也
　　王勃献之山亭修禊序曰永淳二年暮春三月修祓禊于献之山亭今之视昔已非昔日之驩后之视今岂复今时之会
　　王维暮春防逍遥谷序曰窃思楚传尝诣草堂之居仰谢右军忽序兰亭之事
　　元祯刺越州所辟皆文士镜湖秦望之游月三四焉诗什盈帙与副使窦巩酬唱称兰亭絶唱【旧唐书】
　　上巳日于流水上洗濯祓除去宿垢故谓之祓禊禊者洁也王逸少作兰亭记云永和九年岁在癸丑会于山阴之兰亭修禊事也当其羣贤毕集游目骋怀之际而感慨系之乃有一死生爲虚诞齐彭殇为妄作之语议者以此咎羲之之未遇也先文康公晚岁卜居于宝溪之上建观禊堂于水濵绍兴癸丑与客泛舟修禊乐甚距永和癸丑不知其几癸丑也因与客相与推筭自永和九年岁甲子一周爲晋义熈九年又一周爲宋元徽元年自后梁大通元年隋开皇十三年唐永徽四年开元元年大厯八年太和七年景福二年周显德二年本朝祥符六年熈宁六年皆岁在癸丑凡七百八十年矣乃作诗以纪其事云快雨霁亭午晴曦作春姸邻曲饶胜士共开浮枣筵中流惬啸咏隐浪金壶偏红芰初出水捧剑疑来前怀兰亭会七百八十年可怜右军痴生死情纒绵由来彭殇齐顾或谓不然吾党殆天放卜夜就管尺六细腰女舞袖轻囬旋且毕今日欢不期来者传【葛立方】
　　曲水邀欢处遗芳尚宛然名从右军出山在古人前芜没成尘迹规模得大贤湖心舟已并村步骑仍连赏是文辞会欢同癸丑年茂林无旧径修竹起新烟宛是崇山下仍依古道边院开新地胜门占旧留田荒阪披兰筑枯池带墨穿序成应唱道杯作每推先空见云生岫时闻鹤唳天滑苔封石磴宻篠碍飞泉事感人寰变归惭府服牵寓时仍覩叶叹逝更临川野兴攀藤坐幽情枕石眠玩奇聊倚策寻异稍移船草露犹霑服松风尙入山游称絶调今古有多篇【经兰亭故池聨句鲍防严维刘全白朱廸共二十五人具姓名大厯中唱五十七人见本不注姓名于聨句下】
　　日晚兰亭北烟花曲水濵浴池逢婉女采艾值幽人石壁堪题序沙塲好醉人羣公望不至虚掷此芳辰【孟浩然期王山人不至】
　　越中山水高且深兴来无处不登临永和九年刺海郡暮春三月醉山阴
　　壶觞须就陶彭泽风俗犹传晋永和更使轻桡徐转去防风落日水横波【皇甫冉三月三日后亭泛舟】
　　洛城春禊元已芳年季伦园里逸少亭前兴中举白防际生陆离轩盖凄清管弦萍疎波荡柳弱风牵未厌欢趣林浮夕烟【高求三月三日宴王明府山亭得烟字】
　　兰桡万转傍汀沙应接云到若耶旧浦满来移渡口垂杨深处有人家永和春色千年在曲水乡心万里賖君见渔舟时借问前洲几路入烟霞【刘长卿上已泛舟耶溪】世间禊事风流处镜里云山若画屛今日会稽王内史好将賔客醉兰亭【鲍溶上浙东孟中丞或云鲍防作】
　　洛人今修禊羣贤胜会稽盛筵陪玉铉通籍尽金闺波上神仙妓岸傍桃李溪水嬉如鹭振歌响杂莺啼厯览风光好沿洄意思迷棹歌能俪曲墨客竞分题【刘禹锡三日与乐天河南李尹陪令公洛禊】
　　曲池流水细鳞鳞高防传觞似洛濵红粉翠蛾应不要画船来徃胜于人【东坡禊亭】
　　齐醸如渑涨緑波公诗句句可歌流觞曲水无多日更作新诗继永和【东坡和王胜之】
　　风雩三月初三日禊事宣和胜永和又见会稽王内史兰亭对酒爱新鵞【刘旦上已谢王丰父惠酒】
　　小桃脱蕚柳梢柔春色无边破客愁好与永和脩故事一时人物尽风流【李若水上已】
　　当时俯仰尚爲陈千载重来感益新曲水已伤迷故迹崇山依旧对游人【许安世】
　　僧言王右军遗迹永和春兰亭有曩基墨池涵漪沦书堂閟灵像五亭余圆囷【吴奎】
　　高士已陈迹靑山犹故居地存脩禊水俗有换鵞书旧像丹靑改诸山楷法疎我来寻坏壁妄意有遗余【赵鼎臣宿天章寺】
　　记得兰亭祓禊辰今朝兼是永和春一觞一咏无诗侣病倚山窗忆故人【王驾永和县上已】
　　危【高宗讳】跨渊沦清宜涤世纷飞湍逢石转潄玉隔山闻影乱林花落山丛磵草熏兹爲禊饮地何羡右将军【蒋堂】
　　一西园曲水声水边终日会冠缨几多诗笔无停缀不似当年有罚觥【蒋堂景祐丁丑创曲水亭寮属同赋】
　　风流定续兰亭盛幕府能无窦巩贤又云右军笔墨空兰渚安道风流诧剡溪【彭汝砺送程公辟】
　　坐想兰亭通曲水行闻上已接清明明年强健陪嘉集定夺三觥赋不成【贺铸】






　　兰亭考卷十二
　　羣公帖防
　　逵再拜兰亭叙议论多所未见高宗学书説及米元章兰亭叙乐毅论防録具别纸其他或尚有之未暇冥搜也泽卿彚次兰亭考凡方册所纪卷轴所题亦畧备矣其不可致者天上书耳秘阁藏唐人钩摹幷钟离景伯摹三轴皆有防语録以遗之南城曾渐书于道山堂防再拜兰亭考已遍览敬服该洽谨此纳还
　　兰亭帖所共宝泽卿嗜古攷粹如此种学之功可以推矣碧环张从祖
　　蠒纸入昭陵唐笔各名家世重定武本颇似聚讼字画反不逮古何耶泽卿稡有条理可爲禊帖忠臣矣林至
　　长廊睥睨来者谁出门解后渠得知不言使者求遗书只言浴蠒当及时从容与语益欵洽论到翰墨尤瓌奇山僧技痒不自禁稍出修禊兰亭词启函展玩未及竟袖有黄纸天庭追口呿气裭僵欲死一骑趣向咸阳驰虬须天子喜折屐诏许两禁同观之龙腾鳯集在御榻平生触眼何曾窥自从蠒纸归昭陵宝气夜夜光陆离千年议论经几手极力追仿分毫厘博闻强识子桑子上下纂辑无或遗清臞不满六尺长中有文字无津涯归君此编忽自笑山东学究真黠儿而今御史还书痴泽卿示兰亭考作萧翼取兰亭辞豫章王畴若开禧丁卯腊月六日还泽卿兰亭考古括叶时
　　书法光芒晋永和后来摹写不胜多考论又得桑夫子兰渚风流转不磨
　　自从蠒纸殉昭陵定武流传賸得名总辑旧闻爲博议卽今真赝尚难慿
　　予从事越府修图志因裒兰亭题咏及诸贤所评禊帖为一编以俟泽卿庶有补兰亭考李兼孟达书戊辰元巳前二日
　　禊序之传歌诗序防不知其几愈出愈新赞扬不尽泽卿又从而集之后之作者殆未巳也尝记本长老赴阙时过金山佛印见其朴野强使赋诗仍诵唐人以来佳句本忽使人代书云水里有块石石上有个字千人万人题只是这个事印深服之余輙用其语曰定州有片石石上几行字千人万人题只是这个事可以发好事者一笑楼钥
　　泽卿徃越欲以所编兰亭书归帅黄公仍见三山舅氏送以二絶【钥】
　　兰亭禊序几临摹曾稡工夫十载余擕过会稽寻古迹不妨呈似老尚书
　　四海诗名陆放翁晚成嘉遯万縁空慿君问信今安否欲向溪头共钓篷
　　泽卿兰亭考用工深矣擕攻媿大参诗见访次韵倂呈放翁侍御
　　会稽太守黄由
　　字入昭陵不可模后来仅及晋之余识眞盍向龟堂问敢谓牵聨亦得书
　　泽卿年七十余着兰亭考自中原及渡江诸人题防网搜几遍甲是乙非真若聚讼读之令人腹烦因思此序盖欧褚诸公之写眞耳然硏之极乃通于神如洙泗诸子之肖仲尼终自弗叛非天宝以后诸人之所及也呜呼哀哉【巩栗斋寄示防王顺伯本】
　　天台老樵示兰亭考坐间矻矻説此书且曰我几兰亭痴矣平生惟一善本爲人取去岂谓寓意于物不留意于物者耶白鹿陆樗
　　嘉定初元嘉平望道山堂观兰亭考叹其赡博
　　长乐陈【舜申】宋模　莆田刘【榘】　仲则
　　温陵陈【模】　中行　四明傅【行简】钦父
　　华亭林【至】　德久　建安眞【德秀】景化
　　金陵何【剡】　楫臣　淸源留【元刚】茂潜
　　檇李陆【埈】　子高
　　石更靑白故兼新字看由中总是眞毕子一生三百纸楼公四句几千春从来考古难题处直到名流下笔亲奄有山隂多宝藏草庵外面更无人庐陵杨长孺兰亭考用意勤甚欲人无所不知讵可厌其多耶先太史字画多法兰亭至谓游荆州得古本兰亭因悟笔意是殆有言语不可传者矣双井黄子耕
　　字书自兰亭出上下数千载无复伦拟而定武石遂爲今世大议论桑君此书信足以垂名矣君事事精到习诗尤工其卽事云翠添隣堑竹红照屋山花盖着色画也叶适








　　嘉定辛巳冬硕防恩守台行山隂道上壑流岩秀洞心骇目想像入东晋诸贤高风逸韵邈乎其不可挹也至郡有以桑君兰亭考见示者其稡订证靡有遗恨岂惟叹其识见之该洽暇日开卷徃徃令人神游茂林修竹之下癸未司庾入越间得一至山中虽永和陈迹已不复见而高林崇阿正自无恙矧思陵所临禊帖有光烛天仓司郡斋咸有旧刻尝经前辈品题俱在攷中眞足以慰怀古之意然则是编可谓有功于兰亭当行于越无可疑者内相高公曩尝叙其编首今吏部复删润之岂非是编之幸硕得附名其末抑又幸也甲申季冬十日靑社齐硕谨书





