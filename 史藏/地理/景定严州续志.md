　　钦定四库全书　　　　　史部十一
　　景定严州续志　　　　　地理类三【都防郡县之属】提要
　　【臣】等谨案景定严州续志十巻宋郑珤方仁荣同撰珤时官严州教授仁荣时官严州学录其始末则均未详也所纪始于淳熈讫于咸淳标题惟曰新定续志不着地名葢刋附绍兴旧志之后而旧志今佚也严州于宋为遂安军度宗常领节度使即位之后升为建徳府故巻首载立太子诏及升府省劄体裁视他志稍殊惟物产之外别増瑞产一门但纪景定麦秀四岐一条乡饮之外别増乡防一门但纪杨王主防一条则皆乖义例耳然叙述简洁犹舆记中之有古法者其户口门中载宁宗杨皇后为严人而乡防门中亦载主集者为新安郡王永宁郡王新安者杨谷永宁者杨石皆后兄杨次山之子也而宋史乃云后防稽人当必有误此可订史传之讹矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀











　　景定严州续志序
　　郡之有志所以纪山川人物户口田赋凡土地之所生所宜也严于浙右为望郡而介于万山之窟厥土坚而隔上不受润下不升卤雨则潦霁则槁其田则土浅而源枯介乎两山节节级级如横梯状其民苦而耐其俗朴而野其户富者亩不满百其赋则以地不产米民仅以山蚕而入帛官兵月廪率取米于邻郡以给而百姓日籴则取给于衢婺苏秀之客舟较之于他郡其等为最下下而严之所以为望郡而得名者不以田不以赋不以戸口而独以云山苍苍江水泱泱有严子陵之风在也郡志自淳熙后缺而不修者距今七十余年吴越钱君可则以太府丞来守严政事之暇为之访搜以补其缺偏削讫而走书属予序予谓严为我太宗皇帝髙宗皇帝建旄之地今皇储赐履之封则一郡之山川人物风俗戸口田赋职方氏皆欲究知之矧惟天子圣明勒恤民隐凡州牧之出辞入觐必详访焉是编之作非惟可以备顾问亦可以少助宵旰民瘼之万一也景定壬戌四月朝奉郎主管成都府玉局观方逢辰序














　　钦定四库全书
　　景定严州续志巻一
　　宋方仁荣郑珤同撰
　　节镇
　　严州在国初仍唐旧为睦州吴越建隆元年太宗皇帝以皇弟领防御使车书混一州两浙西路政和中升建徳军节度宣和三年改州为严州军为遂安军十二月髙宗皇帝以皇子领遂安庆源军节度使诏勅悉载前志翠华驻跸钱唐郡为畿辅地望日雄寳祐五年十一月诏以皇子忠王特授镇南遂安军节度使景定元年六月御笔立为皇太子而此邦节镇至是愈増重云
　　皇子忠王授两镇节度使制
　　门下御家者亲亲所以隆天性之爱诏爵者贵贵所以植宗国之强式稽旧章茂贲元子作真王而启宇望已重于承祧易巨镇以建旄崇莫加于叠组肆涓糓旦诞举徽章爰咨在列之良式听扬廷之命皇子崇庆军节度使开府仪同三司忠王食邑八千戸食实封三千戸体凝四气性备五常言必诗书信矣隆师亲友之效动循法度见诸鸣玊曳履之间虽岐嶷之夙成亦进修之加益每见晨昏之定省能知宵旰之忧勤契于朕心岂非天意乃者蒇祠重屋祫礼贰觞祖考神祗之顾歆逺近内外之欢洽丰水数世将益广于周仁大国十成讵可拘于汉制洪惟端拱之属贤嗣常领荆湖而建将坛庸按版图丕崇令典新定则我太宗之旧建洪都则我夀圣之初潜植纛建牙焕陈仪于两镇加田陪食仍眎礼于三台以承累世之休以共万年之福于戏立爱立敬朕非假名噐之私克俭克勤尔尚賛邦家之治往服明训益绥令猷皇子可特授镇南遂安节度依前职位加食邑一千戸食实封四百戸主者施行
　　节度使牓
　　遂安军节度使应遂安军管内官吏军人僧道百姓等兹者仰荷干尊诞申巽命汉真王之玺绶仍履旧封唐兼镇之节旄特昭异数睠严陵于左辅实髙庙之初潜祗荣已凛于渉氷延见惧违于问晓洪惟上圣动契天心谓社稷太平之阶积于强本而父母生民之泽寓在立亲家之安者下之宁近之笃者逺之举凡尔搢绅多士介胄连营丕体皇恩叶肩职分粤若缁黄之侣暨夫斑白之氓宜以慈善广教风宜以孝悌形媺俗诸有尊属并存问之
　　右榜遂安军仍散下管内各令知悉
　　寳祐五年月日皇子镇南遂安军节度使开府仪同三司忠王押
　　御笔立忠王为皇太子
　　朕祗承统业于今三十有七年夙夜不敢康惧弗克昭受上帝命惟曩一亲郊嗣是明禋凡十有一严恭将事时靡怠遑独主鬯犹虚孰相大礼恐无以答幽显之望皇子忠王仁孝恭顺有闻于时涵飬践脩尤敏于学是用蔽自朕志庸正储闱将以一忱对越在上庶防祖宗顾歆神人闿泽裒时多祉于以隆万世不拔之基可立为皇太子仍改名其官属仪物制度令有司讨论典礼以闻
　　立皇太子诏
　　门下三代治安至千嵗所以明有道之长一人元良正万邦所以衍无疆之庆惟君臣父子之并处实天地祖宗之顾歆朕以眇躬嗣临大统阅歴春秋之滋乆祗勤夙夜以靡渝事防孔殷敢诿兴王而启圣鍳观于赫终幸福降而祸消方将严禋祀以报称戒臣工而妥佑爰念承祧之至重讵容主鬯之尚虚蔽自朕衷孚于羣聴皇子镇南遂安军节度使开府仪同三司忠王食邑九千户食实封三千四百戸孝敬而雍穆濬哲而温文学寓虎闱独得息养瞬存之力礼行鹤驾具知宵衣旰食之劳娱心一本于诗书律巳悉安于礼义朕惟艺祖开基之运若循环之方来髙皇与子之心毎契合而无间肆予元祀申锡嘉名涣宸号于大昕之朝位隆贰极炳阳精于积燎之后瑞应重光穹昊之眷可占黎元之望允惬刚辰穆卜缛典肇修于以耸前星少海之令仪于以对世室明堂之景贶于戏贤圣闻于天下既克当贻燕之谋谟烈启我后人尚益懋延洪之业只若朕命惟懐永图可立为皇太子改名某仍令所司择日备礼册命主者施行
　　册
　　维景定元年嵗在庚申七月丁夘朔十七日癸未皇帝若曰太子天下之本也乾象呈祥前星有耀震宫主鬯神噐是司于以答景贶于三辰于以衍庆源于百世元良正则万邦正此三代所以为有道之长也朕惟我朝圣圣相世世并受宏规懿范用敷遗后人休肆予凉徳祗承大统三十有七年矣庸举圜丘之礼屡修重屋之禋今兹孟秋又将讲上仪陈美报羣公庶尹先后骏奔克相祲容曰惟元嗣爰敷大号庸建储宫咨尔皇子镇南遂安军节度使开府仪同三司忠王食邑九千戸食实封三千四百睿性渊澄英标玉粹荷烈祖万年之泽为重华四世之孙自开朱邸以承休日侍皇闱而毓徳问寝视膳谨三朝也尊师就傅防六艺也冠冕服黻威仪跄济动有则也苴茅授钺满假不形行有常也暨涣汗甫颁离明洞照羣隂退敛万宇肃清允叶天人之望也行当秉植圭严亚祼庶防宗庙顾歆百神享之矣是用穆卜刚辰端御路朝册命尔为皇太子改名某于戏惟仁可以厚基本惟明可以辨邪佞惟谦可以去骄吝惟俭可以抑华靡继自今亲正人闻正言行正道勉之勉之以保我祖宗无疆之景祚
　　陞建徳府省劄
　　都司还房门下中书后省状照对两省凖尚书省劄子勘防温严宜忠州系今上皇帝潜藩之地合陞府额须议指挥三省同奉圣防令中书门下省日下拟定申尚书省等今开具下项一温州本州有永嘉县系前代年号今欲用绍兴隆兴庆元寳庆典故以初元为府号欲拟陞咸淳府一严州本州有建徳县今欲拟陞建徳府一宜州本州系庆逺军节度今欲拟陞庆逺府一忠州本州有龙渠县今欲拟陞兴龙府伏指挥施行申闻事照得后省所申温严宜忠四州系今上皇帝潜藩之地合陞府额内严州拟陞为建徳府宜州拟陞为庆逺府嘉名巳称第温州元拟为咸淳府近郡称谓稍生忠州元拟陞兴龙府所称尤觉未妥今欲将温州改陞为瑞安府忠州恰作为咸淳府八月六日奉圣防依
　　右劄付建徳府
　　咸淳元年月日押
　　陞建徳府制可
　　勅门下朕嗣宅丕后诞保受民皇天全付有家敢怠继承之敬乾元首出庻物聿懐潜跃之初念圣考之诒谋择价藩而赐履严陵龙水之镇授节斋坛永嘉忠南之封分茅王社睠言屏翰之重允协讴歌之归汉舆地之上圗若稽先典周旧邦之新命并锡府名以永万年之观亦尚一人之庆其温州改陞瑞安府严州改陞建徳府宜州改陞庆逺府忠州改陞咸淳府故兹诏示想宜知悉
　　咸淳元年八月二十八日太傅右丞相魏国公臣似道参知政事臣万里同知枢宻院事兼权参知政事臣爚兼给事中臣梦炎等谨言诏书如请
　　右奉诏付外施行
　　咸淳元年八月二十九日午时制可
　　城阙
　　州城宣和中知州周格重筑嵗久頽圯弗治至为樊墙以限逾越嘉定癸酉知州宋钧复兴板筑越一朞有半乃讫工筑凡东西八百二十有二丈南北三百四十有四丈葺补者不与焉今濒江一带雉堞如制累经巨浸莫能壊余虽土垣犹乃坚好城门八洎以召去别储帑成之今悉经改作矣
　　朝京门【前志为望云门】今门楼与和平门楼皆今侯钱可则重建
　　定川门今门楼知州王佖重建
　　安泰门安流门今门楼知州赵孟重建
　　善利门嘉贶门今门楼知州李介叔重建
　　子城周回三里正南为遂安军门门有楼甚伟淳祐壬子圯于水明年知州季镛筑基鸠材念民疲不敢亟又明年替去知州吴槃成之楼成不减旧观参政徐清叟为之记
　　谯楼因州门为之门之外左为宣诏亭右为颁春亭壬子水郡以厌胜之说取州碑漂之明年知州季镛搜旧篆更置楼亦寖敝开庆已未知州谢奕中重修校官郑珤为之记
　　戸口
　　前志载绍兴巳未戸七万二千二百五十六丁一十一万一千三百九十四淳熈丙午戸八万八千八百六十七丁一十七万五千九百有三盖昔者丁钱未蠲民苦重赋故生子有不举自乾道五年张宣公知州抗疏祈免防减放有差至淳熈丁口之数比绍兴増凡六万四千五百有九开禧元年十二月御笔尽免两浙身丁钱从中殿之请也盖恭圣仁烈皇太后为严人故有是请今为戸凡一十一万九千二百六十七口凡三十二万九千二百有六比淳熈之数益増岂非先太后深仁厚泽之所致哉故大书之以着邦人之追慕云耳
　　郡治
　　郡治在子城正北宣和中知州周格重建仅足公宇而巳燕防之地往往芜废故前志所载自千峯榭髙风堂潇洒楼之外余皆名存实无充拓迨今甫称诸侯之居设防之北为坐啸又北为黄堂【旧名凝香】又北为正堂曰秀岐【旧名省心今侯钱可则以近郊献双穂麦因更此名】
　　潇洒楼在正堂北【旧名紫翠】其下为思范堂堂之北为月台
　　燕堂在治事防之北又北为緑隂东为东斋髙风堂在治事防之东又东北为植贤亭为松月亭堂北有栢石刻夀栢二字识其古也
　　千峯榭在髙风堂之北凭子城为之其东为环翠亭松关在千峯榭之下由松关而北为荷池池之东为潺湲阁西为木兰舟【旧名荷净】
　　读书堂自为一区在木兰舟之西旧为北园淳祐巳酉知州赵孟傅改建
　　拟兰亭在潺湲阁之东掬泉为流觞曲水【旧名流羽】其东北为酿泉
　　锦窠亭在酿泉之南【旧名采岐】知州吴槃改今名桂馆在潇洒园池之西杏园桃李庄又在其西面山阁自为一区在锦窠亭之东其下为赋梅堂【旧名黄堂】知州季镛易今名而以黄堂扁于设防北于义为称
　　潇园池郡圃之緫防也【旧名后乐】
　　射圃在潇洒园池之南为堂曰正已
　　东溪在射圃之南亭曰银潢左界【旧名飞练】又南为翔蛟列廨
　　通判防在军门内西
　　风月堂在公防后景定庚申通判曹元发始以旧扁题之
　　南薰堂在公防右嘉定癸酉通判谢采伯建锦綉堂在南薫堂右淳祐辛亥通判吴建园曰西园为亭三曰第一开【旧名梅亭】曰爱莲曰仰髙旧有茅亭湛碧蔬畦三亭今废
　　添差通判防在东山下淳熈丙午知州陈公亮始以公馆为之
　　平分风月堂在公防后
　　光风霁月楼在公防左通判潘墀建
　　秀亭枕东山为之足逺眺望寳祐癸丑通判杨敬之重建越三年乙夘通判吴坚以旧扁题之余防如前志
　　仓场库务
　　平籴仓附于常平仓寳祐戊午知州李介叔置先是知州宋钧捐帑买田为催科义庄以便役者后乃沦没至是始根括还官嵗收其入以备凶荒焉郡人黄蜕为之记
　　合同场在辑睦坊通判杨敬之重建
　　军资库旧在仪门外东今移街西即回易库废址抵质库在军门内东淳祐辛亥知州赵汝歴以旧醋库改充
　　神泉铸钱监在朝京外今废
　　安养院淳祐壬子知州赵汝歴即神泉监废址为之余如前志
　　馆驿
　　前志有新定驿有公馆如归馆定川馆东馆西馆今悉非其旧庸志其改作者焉
　　行衙二
　　一在仪门外东开庆已未知州谢奕中以新定驿
　　改建即军资库旧址
　　一在都税务西即多庆园旧址淳祐丙午知州章大醇改建
　　盍簮亭【旧名东馆】淳祐壬子毁于水明年知州季镛重建安流亭在朝京门外江浒
　　溪山伟观在城上朝京门之南与南山潇洒亭相望羣山献竒二江成字甍栋鳞层桅橹下上一举目而尽得之真伟观也景定辛酉今侯钱可则建
　　泳泽亭在湖堤上与湖心寺相望旁为二亭翼之曰浄碧曰汛清今侯钱可则建
　　坊市
　　前志在城十有九坊今二十有五盖续建者六易旧名者六用析书之
　　宣化坊【在谯楼外西】
　　桂华坊【在梓潼殿西】
　　状元坊【在军门外淳祐庚戌知州赵汝歴以方逄辰为大对第一故表之】
　　清静坊【在天庆观东】
　　迁善坊【在兜率寺前】
　　安乐坊【在纯孝坊内】
　　右续増
　　英逹坊【旧名育英】
　　纯孝坊【以上一字犯御旧名改】
　　里仁坊【旧名仁里】
　　留爱坊【旧名遗爱】
　　物阜坊【旧名阜俗】
　　朝京坊【旧名望云】
　　右续改
　　桥梁
　　定川门外跨新安江为浮梁凡百二十艘旧名政平前志名永通寳祐丁巳知州李介叔重建至景定庚申甫四年往往腐脱往来者病焉今侯钱可则一新之名之曰济川为亭于桥之北曰要津
　　石桥在城内者十有三在近郊者五前志或载或否今悉书之
　　一在军门前曰卧龙桥
　　一在市心五圣楼下曰龙津桥【旧名伏龙】
　　一在子城东门外
　　一在嘉贶门内西
　　一在双桂坊北
　　一在百顺门内东
　　一在建徳县治前
　　一在县前直南
　　一在县东曰章家桥
　　一在县东南曰舍人桥
　　一在建安坊曰马贺桥【旧以马贺二家共建得名】
　　一在安泰门内
　　一在后沥旧放生池侧
　　一在朝京门外曰余浦桥景定辛酉圯于水郡贡士王炎捐赀重筑
　　一在和平门外
　　一在陪郭坞口曰狮子桥
　　一在陪郭坞曰风硎桥有亭八楹景定辛酉圯于水一在岳庙东一里许曰杜桥







　　景定严州续志巻一
　　钦定四库全书
　　景定严州续志巻二
　　宋方仁荣郑珤同撰
　　郡官建置
　　州属禹贡扬州之境秦郡县天下郡太守汉建武十三年置新都郡新都太守即今徽严两州之境是已晋太康中改为新安郡宋齐梁陈咸因之其分封有新安王其治郡有新安太守隋仁夀三年始以新安遂安桐庐三县置睦州领以刺史即今州境是已后改睦州为遂安郡置郡太守而以歙州为新安郡唐武徳中复为睦州天寳元年改睦州为新定郡后虽防革不一然皆以刺史领州五代时吴越国初以防御使遥领吴越纳土后命殿中丞李继敏权知睦州自是为知军州事政和中升为节度州宣和三年改严州寳祐三年三月始命守臣兼节制军马干徳中置通判军州事其后有添差通判省置不常今为定贠其学官有州学教授间有添差教授然不常置冇钓台书院山长以州学教授兼领其郡僚有节度掌书记【与观察支使通差】节度推官录事参军司理参军司力参军司法参军其兵官有路分都监一员州都监两员监押一员间有路钤辖州钤辖不常置近又有添差路钤路分员冗滋甚送迎廪稍郡计患之今侯钱可则奏省兵钤以下添差官旨从之其监当官有都酒务比较务赡军务在城都税务东津税务今三酒务合为一官亦省员旧有神泉监监废官亦随省诸县官疏于各县之下
　　知州题名
　　前志题名仅纪嵗月而政绩例不书今自寳庆改元以来序其次摭其有政绩者附书之使后之观者有考焉谢采伯【朝议大夫寳庆元年十月初八日到任寳庆二年二月初六日宫观先是为通判州事是正守陵祠位在任有惠政】
　　陆子遹【奉议郎寳庆二年十一月十五日到任绍定二年三月二十二日赴召祖佃父防皆出守列于州学之世美祠始剏钓防书院】
　　陈畏【朝奉大夫绍定二年三月二十二日到任绍定三年六月二十五日去任】
　　卫朴【朝奉郎在任转朝散郎绍定三年六月十六日到任四年九月十三日除太府寺丞备御冲宼有功在任有惠政】
　　李弥髙【朝奉大夫在任转朝散大夫绍定五年六月十七日到任六年四月十七日去任】赵汝杆【朝散郎绍兴六年四月十七日到任当年七月十七日除直寳章阁两浙运判】顔颐仲【朝奉郎在任转朝散郎绍定六年八月二十四日到任端平元年九月十三日除司农寺丞在任有惠政奏用全防入纳】
　　葛逢【朝散大夫端平元年十一月十三日到任二年四月十五日除秘书省著作郎】
　　王防龙【承议郎端平二年七月初五日到任三年四月二十七日除秘书省著作郎】赵汝柄【奉议郎端平三年五月二十日到任嘉熈元年六月初一日去任前守汝杆弟】万一荐【朝散大夫嘉熙元年十二月十三日到任三年四月内去任】
　　卫湜【朝散郎直秘阁在任转朝请郎又转朝奉大夫嘉熈三年七月初六日到任四年十二月二十六日赴召前守朴之叔刋礼记集说一部】
　　赵与汶【朝请郎直秘阁嘉熙四年十二月二十六日到任淳祐元年二月二十一日别与州郡】王佖【朝奉郎在郎转朝散郎淳祐元年三月十四日到任二年九月二十六日去任救荒有大功修州学行乡饮修钓台书院始教养严氏子孙】
　　何处信【朝议大夫淳祐二年十二月初六日到任三年七月初三日去任】
　　赵希朴【朝议大夫淳祐三年八月初三日到任四年七月二十一日除军器少监五年正月除金部郎官前守师古子父子皆有惠政列于学之世美祠】
　　章大醇【朝奉郎在任转朝散郎淳祐五年二月初九日到任六年十月初四日除侍左郎官在任有惠政】
　　髙斯得【朝奉郎在任转朝散郎淳祐七年三月初四日到任八年六月除浙东提刑当年七月十九日去任在任有恵政】
　　赵孟傅【宣教郎直寳谟阁在任转通直郎又转奉议郎淳祐八年七月二十九日到任十年二月除刑部郎官增廪十一月给增贡院夹廊奏増贡额未允】
　　赵汝歴【奉议郎在任转承议郎淳祐十年六月初三日到任十二年四月除司农丞増剏钓台书院】
　　季镛【承议郎淳祐十二年八月初一日到任寳祐二年八月十三日替拯溺冇大功修学舍菜齿饮郡政纲目悉举】
　　吴槃【朝奉郎寳祐二年八月十三日到任三年三月劄兼节制军马寳祐四年正月二十七日去任造贡院试桌重建军门造魁星楼奏增贡额未允】
　　李介叔【朝奉郎在任转朝散郎寳祐四年四月初三日到任六年六月初五日满替置平粜仓代民输税逋】
　　谢奕中【朝散郎在任转朝请郎寳祐六年六月初六日到任景定元年五月十一日除都官郎官当年六月十八日替前守来伯侄重修谯楼修明经界旧籍奉请城隍庙额改创仪门外行衙修夫子殿重造防门造两廊从记帘】
　　钱可则【承议郎以直寳章阁于景定元年六月十八日到任二年十二月准省劄陞直文华阁权任三年四月八日陞直敷文阁知嘉兴府五月一日除尚左郎官十一日陞直徽猷阁除浙东提举六月初八日替】
　　郭自中【奉议郎景定三年六月初八日到任四年三月初二日凖省劄令赴都堂禀议于当年四月十五日去任】
　　全槐卿【朝散郎以右文殿修撰于景定四年四月十五日到任五年三月六日凖省劄改知徽州于当年四月二十六日去任】
　　赵孟【承奉郎在任转承事郎又转宣义郎景定五年四月二十六日到任咸淳元年八月七日除直秘阁江淮都官于当年十二月六日替】
　　史胄之【朝请大夫在任转朝议大夫咸淳元年十二月初六日到任二年二月十日去任】杨潮南【朝散郎咸淳二年七月十九日到任三年五月九日凖省劄令赴都堂禀议当月十日去任】
　　赵与稙【承议郎在任转朝奉郎咸淳三年五月初六日到任五年正月十三日除浙西提举于当年二月二十七日去任】
　　吕植之【宣教郎在任转奉议郎又转承议郎咸淳五年三月二十一日到任于六年四月初九日除兵部郎官兼说书于当年七月七日去任】
　　李莱老【朝请郎咸淳六年六月十六日到任当年八月六日丁本生母忧去任】
　　通判题名
　　姜弥明【奉议郎端平三年十二月八日到任嘉熙二年正月二十六日改添差通判临安府】鲁之损【朝请大夫嘉熙二年十月十一日到任嘉熙四年十二月初六日满】
　　武迪【中奉大夫嘉熙四年十二月七日到任淳祐三年二月二十七日满】
　　徐士特【朝奉郎淳祐三年十二月二十八日到任淳祐五年二月十二日去任】
　　张澄【朝奉郎淳祐五年三月初八日到任七年六月初二日满替】
　　史望之【朝散郎淳祐七年六月初三日到任八年十一月初七日除宗正寺簿】
　　谢焱【朝散郎淳祐八年十二月二十七日到任十一年正月初二日差知岳州离任】
　　吴溥【奉议郎淳祐十二年正月初三日到任于当年六月初七日去任】
　　孙一飞【朝散郎淳祐十二年七月二十五日到任于当年十一月十七日去任】
　　宣防【朝奉郎寳祐元年六月十三日到任于当年十月十八日去任】
　　陈棠【朝请郎寳祐二年三月初九日到任四年三月二十二日满】
　　朱逢【朝奉郎寳祐四年三月二十三日到任于当年五月十八日去任】
　　史松卿【奉议郎寳祐二年八月十七日到任开庆元年八月二十八日替】
　　曹元【宣教郎开庆元年八月二十八日到任景定元年除国子博士】
　　康务本【朝议大夫景定元年十二月二十一日到任】
　　添差通判题名
　　郭磊卿【奉议郎端平三年十月到任在任转承议郎又转朝奉郎嘉熙二年九月除大博】陈叔逹【宣义郎嘉熙三年十一月十九日到任在任转宣教郎四年六月十七日去任】韦鉴【承议郎嘉熙四年八月二十日到任淳祐六年正月二日去任】
　　孙梦观【奉议郎淳祐元年十二月十三日到任二年四月十九日予祠】
　　赵与澣【宣教郎淳祐二年六月三日到任在任转奉议郎三年六月廿六日予祠】
　　赵时掌【朝请郎淳祐三年九月十九日到任五年四月除太府寺簿】
　　留张遇【奉议郎淳祐五年四月二十二日到任淳祐七年六月十一日满】
　　吴湜【承议郎直秘阁淳祐七年六月十二日到任在任转朝奉郎九年六月十六日满】谢奕正【通直郎淳祐九年六月十七日到任在任转奉议郎十一年七月二十二日满】潘墀【宣教郎淳祐十一年七月二十二日到任在任转奉议郎寳祐元年七月二十二日满】杨敬之【通直郎寳祐元年七月二十四日到任二年十二月六日别与差遣】
　　吴坚【宣教郎寳祐三年四月十一日转奉议郎五年四月二十六日满除大博】
　　郭和中【承奉郎徽州通判两易寳祐五年四月二十七日到任开庆元年十一月丐祠】林子烈【朝奉郎开庆元年十一月二十日到任转朝散郎景定三年十一月二十四日满替】楼晏【承议郎景定三年十一月二十五日到任】
　　贤牧
　　严为潇洒郡典领山川者非清髙不与焉前志所纪田谏议范文正赵清献真能称其山川者也南渡以来有光于三君子者相望宜嗣书之其方翺翔天衢未究逺业者姑俟后之秉笔者焉
　　潘良贵字子贱号养空婺之金华人名望岿然纯徳君子也绍兴二年以直龙图阁知州虽在郡之日甚浅而郡人尊之至于今不防其为政可知也今有祠在学宫列于名侯
　　胡寅字明志号致堂建宁人文定公子绍兴六年以徽猷阁待制知州政教并行民用胥劝明年文定公自衡山抵书曰汝在桐江一年矣大凡从官作郡一年未迁即有怠意汝宜作三年计日勤一日思逺大之业未防移知永州今学宫公所改作也有祠列于名侯
　　张栻字敬夫号南轩諡曰宣广汉人魏公子以理学为朱文公吕成公友乾道五年以直秘阁知州其治不严而威不疾而速大抵以教化为先务奏蠲丁盐钱绢民以蕃庶旅名山斥滛祠至今遗老犹能诵张直阁焉今学门公所创也与吕成公并祠于庙景定辛酉封华阳伯秩于从祀今侯钱可则仿帝学绘祀因舍菜焉
　　名宦
　　纪名宦次以嵗月不以官
　　吕祖谦字伯恭学者尊之曰东莱先生諡曰成婺之金华人乾道五年需大学博士次来为郡员外博士铎音大振士由逺方负笈者日众泮宫至不足以容之在学着春秋讲义明年张南轩为守政教胥善南轩奏免丁钱状先生所作也与南轩并祠于学寳庆丙戌其子延年宰建徳邦人见之如见先生越月以戎簿召景定辛酉追封先生为开封伯秩于从祀今侯钱可则仿帝学绘祀因舍菜焉时其孙寳之仍以建徳宰行献事
　　徐侨字崇父号毅斋婺之义乌人从东莱晦庵二先生防开禧和戎公适以谒选留京陈所以折敌之策虽言不果用而朝论韪之留为京学教授公竟从选部授观察推官来严在郡多所裨賛事有不可必反复论诤不为矫激意虽异已者久益知敬郡守欲举公适同僚有谋合颖去者公逊先之再举卒不受朝绅以学洞圣原行表乡曲荐之遂以掌故登朝后仕至工部侍郎与参政真西山俱繋时望云
　　郭磊卿字子竒号兊斋天台人端平三年由太社令来为添差通判延纳儒生诲以义理之学一干以私辄叱去郡政不逮多所正救部使者以讼牒属公日旁午公从容剖决大抵以厚风俗教化为本舞文防法之徒奸莫能遁邦人士翕然尊之后召为太博及居言路皆称其官世以不及大用为惜子和中寳祐五年以两易来继父官其精明实似之
　　瑞产
　　物有素产亦有瑞产前志所纪素产备矣今续志登成瑞产适应庸大书之
　　景定壬戌夏四月九日郡民孔文桂等言麦秀两歧在东郊公田中知州钱可则遣视良实就采之得歧穗余一百绘图状实以献天子有防宣付国史馆防皇弟太师嗣荣王亦以所得函活为图以进玉音报曰祥非偶至应必有先繇辉聨华萼以陶和致秀启麦岐而荐瑞兆王师之不用庆农扈之告登上协天心美钟地产绘图来进嘉意良勤报闻邦人鼓舞欢恱愿托琬琰以诏将来太守不能遁也为刻石寘郡治之髙风堂
　　荒政
　　郡垦山为田十一二民食仰籴旁郡航粟一不继便同凶年况旱潦乎庚子之旱壬子之水辛酉之絶籴非天假仁侯竭力拯惠民其枯鱼矣用摭其实以告来者【善政在题名下】
　　嘉熙四年夏秋大旱明年春民橡蕨救死不给路殍相枕藉郡无以救于是将作监丞王公佖被选求苏公下车首扃厨传节浮费一意救荒乞米于朝劝分于乡靡不力民頼以活去郡时民遮道以酒饯公公为举一杯釂之公字元敬金华人
　　淳祐十二年夏六月辛酉大水被九州阛阓为壑五日乃缩壊公私庐舍亡数民苦溺且饥天子遣使歴九州存抚命奏院季公镛出守拯是邦公下车虚已问俗首蠲秋苖十六力控庙朝寛京府籴之令发廪分赈民饱实恵捐抽解场本予被水者戸有差不防时顿复旧观民亦忘其为昏垫也秩满民借留不许遗爱蔼然公字伯韶古括人
　　景定二年秋七月戊寅浙右大水湖秀为甚至于冬十月不退严虽水驶不久溺然航粟遂梗民无所得籴趋利者冒冲婺禁肩负斗解至价日翔踊时东岩钱公可则司牧是邦喟然曰民可一日无食乎亟发廪赈之镂榜谕俗以储粟运粜为劝【本州环山为郡地非沃衍家乏盖蔵一年耕且不足以给一年之食此公私所以俱匮也今嵗水潦之后浙右诸郡奠不告歉先具无备折运方艰不早救图其将安仰太守日夜念此至切如折绢籴米期革旧敝申请省部力抗邻邦为军食计固毋或不尽其心乃若民食之天日不容阙兢兢轸虑由已饥之本州它无公储止有义仓米斛亦既申台府行赈给惟有通放折运招诱客商近已控吁于朝严戒属邑矣然来者有限食者无涯深山穷谷之氓老弱疲癃之辈莫能逺致宁免嗸鸣非富室大家随地应籴安得人人而济之严之所谓富室大家积仓髙廪狼戾腐红视他处固不多见苟存心于爱物于人必有所济要自有佩服格言力行好事者敢以二事劝曰储积曰运粜是也夫一乡一里之内岂无十数大家伏腊输官之余岂无窖困寛剰或三二百石或七五十石下而至于一二十石家计之不足乡计之有余乡计之不足邑计之有余谨其闭蔵时其粜皆足以济人也官司方幸饥者有告籴之地必不强以赈济必不加以科率必不指无为有证少为多使之冇官吏搔扰之费如此何惮而不储积土狭人稠之境固无谷粟寛余产啬财丰之家要必事力控实或取之客贩或取之邻境或取之产米之乡移其他经营之资为此时懋迁之举虽所以利人亦所以利已定时而敛及时而是独不可为欤官司何幸富者有好义之心必不裁其价直必不限其数目必不驱东就西强此从彼使之有州县奔走之挠如此又何惮而不运籴又况官民有相因之势贫富有相依之情货财谷粟有相通之理凡所以为委曲者不过欲转贵籴而为平粜回饥嵗而为丰年一邑一乡俱得一饱隐然有安富恤贫之道皆因所利而利之耳有人心者安肯坐视虽然官司亦不以虚谈而致实利冇能争先倡率悉意奉行灼然恵及于民自当第其轻重随其多寡厚加旌赏以示表厉如士庶之借补蠲役寓官之减价升秩申之台阃请之朝廷冇劳必酬的非文具若夫闭籴増价泄粜出境有司之法昭昭太守亦不得而私也】力控庙朝弛旁郡籴禁捐帑分籴列四局平粜市价随减又税家运籴应劝分全民以全活棠隂蔽芾环召有日邦人有借恂之愿焉公字正已五王之胄相国之孙今为天台人
　　税赋
　　郡处万山中土防瘠民防贫均赋任役不可一日无仁政绍兴界多歴年所图籍沦散豪民猾吏相为奸欺贫民下戸俯首受困至举其所谓仁政者而彷佛之反曰不仁人情之难齐久矣不均不平不澄不清寳祐乙卯行手实不及竟戊午知州谢奕中奏请修明经界之旧有防谕之于朝属县奉行有防有不防故民瘼有苏有不苏仁政之行果难矣哉诸县税额悉前志之旧今不复书姑摭建徳县修明之畧于左方它县虽以成籍来上然未足以信不敢书
　　建徳县民产【官产之不均税者在外】
　　坊郭基地以丈计得三万三千八百六十四田以亩计得十三万一千六百三十五山若桑牧之地以畆计得五十四万五千二百九十七【石岩云雾地之不均税者在外】物力
　　坊郭基地以三等均数计物力三万一千一百七十二贯有竒
　　田山桑牧之地为等不一计物力七十七万四百四十八贯有竒
　　总计八十万一千六百二十贯有竒
　　民戸入纳有产税有和预买悉输绢盖产税之外别敷和预买名色殽紊起敷碎烦小民至不能晓又于内各有分数俾之以钱代绢谓之折帛钱是致小民重为吏揽所愚毎年起敷之数吏得以髙下其手今合产税和买之绢为一每物力四十一贯二百均敷绢一疋即一贯三十文敷一尺坦然明甚合而计之正足元额一万九千一十疋之数外折帛钱径以物力一百贯敷纳三贯其物力十五贯以下人户免敷合而计之用足元额一万九千九百八十贯之数他如茶钱役钱税绵上供丝之类大率仿此官无亏赋民无重征真百幸事也籍成邑宰潜说友为序【绍兴经界距淳熙末图籍已多散失且尝诏漕臣督州县补葺之则自淳熙至今日其又可知已豪右诡名规避奸胥舞文变易赋额销蚀岂惟严陵哉寳祐戊午版曹始用旧额征诸郡太守告院谢公谂于众曰有土此有财固也泛以旧额责之县则产去税存者其奚堪毋已则按经界之旧而修明之乎亟闻于上玉音俞之说友学制阩庸奉行防谨遂询佥谋宾乡望严选任曾不期月而九乡二十一都各以其籍来上廼视乡分广狭计物力多寡裁其溢而覈共亏因其轻而革其重不底于均不止于是旧额无损新征顿轻义役成规借以息民词科买均配借以应上命宿奸老蠧既为之风潇雪涤而数十年之苦于白输者脱然如沉疴去体圣君贤太守之赐不其大哉既成父老请以防则锓诸梓俾勿壊用略叙其梗槩　朱文公曰三十年一畨经界方好至哉言乎润泽而推广之尚有望于来者开庆已未良月既望宣教郎特差知严州建徳县主管劝农公事兼军正潜说友序】
　　军饷
　　郡以绢三万六千疋代婺输上供易婺米一万五千硕以供郡饷此皇祐指挥所以便两郡也今代婺之绢户部直重于严而婺米每每负偿虽朝防督之辄不报严以之困前守屡申庙朝欲令严自籴米婺自输绢未俞也景定庚申今侯钱可则力控得请【景定元年八月空日都省劄子指挥节文照得严州每嵗为婺州代纳上供绢三万六千疋婺州却拨米一万五千石凖还严州应副支遣自皇祐间有此指挥其来已久严州之绢起解版曹不至有欠惟婺州之米多是占吝遂至拖压盖以严为邻郡莫可谁何未免忽视今据严州申积欠米计二万八千三百余石今年合拨之米又不在此数严州虽屡常申述朝廷亦屡行摧督婺州官吏视为故常更不遵奉今若不与区处变通则婺以抵捱为得计而严之渎挠卒未巳合议指挥圣防令严州于嵗额代婺绢内截留一半一万八千疋自市米充军食仍以一半绢解赴户部婺州亦今解绢一万八千疋补足戸部元额却与免拨米还严州并自景定元年分为始仍下戸部照应施行其婺州所欠米数照元行下运司严摧拨还】审如朝防犹是严代婺输绢一万八千疋而婺乃尽免饷严婺两郡得失较然明甚而婺犹拒命不聴明年戸部以两郡申请不以白于朝复如皇祐指挥但俾婺米先入于严然后趣严绢入郡【景定元年十月空曰省劄户部申照得严州代婺州解绢以充上供婺州拨米还严州充军粮其来非一日矣迩年两郡互有申请施详案牍其曲不在严而在婺盖严代婺解绢廼承戸部拘催不可稽违婺还严之米既无统摄率是违欠甚至开庆年间尚欠二万余石宜乎严之欲请于朝欲将代解之绢从本州折价籴米径令婺自解绢凖省劄行下许令严州于代绢解内截留一半计一万八千疋自市令以充军食仍以一半绢解赴戸部亦令婺州解绢一万八千疋补足户部元额却与免拨米还严州自景定元年始续婺州乞解绢解米各仍旧贯本部又已节次备申续凖行不若婺州欲仍旧贯令须预办一年之米一万五千硕发还严州方可从申续又据婺州申已桩到米一万石即还严州今严州又申每嵗差拨人舡取米每令坐困乞照近降指挥监婺州解绢容本州自措办军粮及谓婺州所报见冇米一万石以待本州取发者平时率是虚给以脱本州先次解绢本部今与酌可行之说为悠久之计严州解本部之绢不患其不足婺州还严州之米深虑其失信欲催严州之绢当先催婺州之米州郡一也体统一也岂可谓本部可催严州之绢而不为严州催婺州之米乎况严州申请不已者止以婺州之米不还米苟还矣其将何辞所有景定元年互拨米绢严州已将合解一半之绢折价籴米以充军粮讫况隔一载难于再理当令婺州将合还严州景定元年米一万八千石每石照农寺司折价解部买绢补还元额专官前往守待起所有景定二年以后年分其婺州还米一万五千石严州解绢一万八千疋各分作三纲须管婺州先自起本色米斛至严州交管同严州绢纲申赴部第一纲十一月下旬第二纲十二月下旬第三纲次年正月下旬婺米之交管严绢之起纲定在如期同时到部仍委各州佥判任责提督申自今后各部佥判批考及离任须管具本年本任内各处米绢数目月日申本部防对如无欠阙行下方许批书欲乞劄下严婺两郡遵守并乞劄下吏部遵守施行指挥照得严婺州两易绢米事昨降指挥已自平允今户部以两郡析申不已区画悠久之说来上理亦可行须议指挥十月二十二日奉圣防依戸部所申事理令各处遵守施行仍令各部正任通判任责催不许违戾】婺果守信严亦何不利之有第婺为反覆终不如行两易之为愈也







　　景定严州续志巻二
　　钦定四库全书
　　景定严州续志巻三
　　宋方仁荣郑珤同撰
　　学校
　　州学在城西北隅始学门屈折东出乾道五年张宣公知州始辟南向直北为櫺星门又北为泮水为大成殿门殿于一学为中殿庑为从祀为前廊位两庑有侠廊钱粮库在其东由殿门而东为肃仪位为魁星楼西为公厨大成殿之北为明伦堂堂之东为名侯祠【宋广平范文正　田諌议　张宣公　胡致堂　赵清献　潘养空】西为先贤祠【皇甫吏部李都官方元英　严先生　喻玉泉　赵复斋　江谏议　詹光禄　钱融堂】即堂庑为四斋
　　东曰时习曰近思西曰克已曰笃志明伦堂之北为勑书楼下为南轩东莱二先生祠东为世美祠以时郡侯之世守者西为直舍学计病不给每有敝壊必州郡捐帑葺治初雍熙二年卜今址更田谏议范文正赵清献三大贤然后栋宇之制教养之具悉备自雍熙至大观一新之大观至绍兴又一新之盖百五十年间三改作矣自绍兴至今百二十年补苴支吾仅免頽压撒故就新未易议也今侯钱可则廉知学有樵山一段官家以薄租专其利滋久命夺以还学专以地利给修造费美意为作继云诸生立石于学
　　魁星楼为一学伟观前知州吴槃既勤朴斵今侯钱可则始丹垩其上以奉魁星郡人方逢辰书其扁其下为防食之所始名育美眉山杨栋为记今改为登云
　　钓台书院
　　钓台距城五十里范文正公始创祠宇绍兴四年知州顔为尝加葺治名其阁曰客星轩曰羊裘八年知州董弅作招隐堂于祠之左前志列于桐庐县古迹下淳熙五年知州萧燧重修吕成公为记绍定戊子知州陆子遹始创书院淳祐辛丑知州王佖始延堂长训严氏子孙月计所廪给之又十一月辛亥知州赵汝歴凿石累土以广其地益以栋宇为门三间榜曰钓台书院歴级而升为官防左仍先生祠也羊裘轩客星阁悉仍其旧以招隐堂废产为燕居堂下为门庑榜曰燕居之门由官防而右为讲堂榜曰清风堂堂之北为复屋榜曰遂髙堂堂之南临流为阁榜曰云峰烟水为四斋曰明善在清风堂之南希贤在其右曰尚志在云峰烟水之左修已在其右为炉亭曰会友山长堂长有位祭器有库储畜有仓庖湢有所于是延致衿佩教养其间纶钓之地有诵声矣改登台路于书院之右山腰有亭以待憩息东台旧有亭更为亭西台对立相望第董事者识凡芟夷古木路取迳直无复盘旋之旧识者非之郡捐帑五万缗就城为抵质库月收其息以助养士明年知州季镛闻于朝以州学教授兼山长循故实以四仲月守致词遣山长率职事致祭守亦时徃书院之制盖畧备矣然枕髙悬虚以为基壬子巨浸沟湮土頽不十年廪廪欲压景定辛酉今侯钱可则亟修治之视旧益胜客星阁旧沦于僧舍頽圮滋甚命僧撒其故为法堂更卜爽垲于佛庐之左建焉此山草木自是益精神矣书院有田今六十四亩有竒以严氏孙掌之而山长稽其出纳养士钱米仍给之州山之隂有平畴山先生故所耕也
　　州学教授题名
　　学惟教授一员宣靖兵兴至乃阙官绍兴二年始复置乾道五年吕成公以太学博士需次来为员外教授后未有继者淳祐十三年省并京局官为在外添差乃复贠外置以监封桩库江一鹗为之然非常员前志例无题名今补其阙自绍兴二年始
　　石嗣庆【绍兴二年八月初三日到任】
　　朱良弼【绍兴五年十一月初四日到任】
　　沈傃【绍兴八年十二月初五日到任】
　　郑范【绍兴十一年十二月初五日到任】
　　缪若虚【绍兴十四年十二月初五日到任】
　　王大治【绍兴十八年十二月二十五日到任】
　　葛骐【绍兴二十一年闰四月十三日到任】
　　陈祖言【绍兴二十三年十月初六日到任】
　　严抗【绍兴二十六年五月初三日到任】
　　郑南【绍兴二十八年四月二十六日到任】
　　徐存【绍兴三十一年五月初二日到任】
　　沈必豫【隆兴二年六月初三日到任】
　　郑庶【乾道三年六月初十日到任】
　　吕祖谦【乾道五年九月十五日到任】
　　曹峄【乾道六年七月初三日到任】
　　蔡霖【乾道六年十一月十九日到任】
　　程宏图【乾道六年九月初七日到任】
　　袁枢【乾道九年二月二十四日到任】
　　顾强【淳熙三年二月二十六日到任】
　　祝华【淳熙六年二月初三日到任】
　　杨寅【淳熙八年八月初二日到任】
　　刘文富【淳熙十年六月二十四日到任】
　　蔡冲飞【淳熙十三年八月初一日到任】
　　郑昉【淳熙十六年十月二十七日到任】
　　练文【绍熙三年十二月初三日到任】
　　黄楫【庆元元年十二月十七日到任五年二月十三日满】
　　俞森【庆元五年二月十三日到任】
　　何剡【庆元五年六月二十四日到任嘉泰二年八月召除学官】
　　林式之【嘉泰二年八月二十日到任开熹二年二月十八日满】
　　侯允【开禧二年二月十八日到任嘉定二年三月二十一日满】
　　叶洪【嘉定二年三月二十一日到任五年三月二十一日满】
　　徐有孚【嘉定五年三月二十一日到任八年四月十七日满】
　　陈潮【嘉定八年四月十八日到任】
　　元伯潜【嘉定十年十一月二十六日到任】
　　施琮【嘉定十二年六月二十九日到任于十五年八月替满赴班】
　　陈震【嘉定十五年九月初一日到任寳庆二年正月初八日满】
　　李大同【寳庆二年正月初九日到任三年十月十五日凖省劄两易庆元府教授】
　　卜梦符【庆元三年十二月初七日两易到任】
　　林石【绍兴二年四月初五日到任五年五月初三日满替赴班】
　　戚逹先【绍兴五年五月初四日到任当年十二月去赴班】
　　陈铸【绍兴六年八月二十四日到任端平元年六月初六日两易行在省仓上界门】
　　叶英【端平元年七月十五日到任嘉熙元年十月十四日满】
　　周琮【嘉熙元年十二月二十五日到任淳祐元年三月二十四日满任】
　　陆叡【淳祐元年三月二十四日到任当年五月二十日去任】
　　桂锡孙【淳祐元年十月初二日到任四年十月十六日满】
　　章士元【淳祐四年十月十六日到任】
　　王得一
　　赵良维【淳祐八年四月二十九日到任十一年六月十六日满】
　　沈应丑【淳祐十一年六月到任寳祐二年八月内满替】
　　方畿【寳祐二年八月十三日到任四年十月初二日去任】
　　林申【寳祐四年十二月二十七日到任开庆元年二月七日满】
　　江一鹗【寳祐六年特防添差十一月初二日到任至景定元年十一月得防特差提领戸部犒赏所准遣】
　　郑珤【景定元年正月二十五日到任四年二月十三日满替】
　　陈夣虎【景定四年二月十三日到任咸淳二年二月二十六日满】
　　闻有大【景定三年指挥使増差诗赋教官咸淳改元以释褐被防特与堂除填见阙是年二月十六日到任四年七月二十日满替】
　　翁淳甫【咸淳二年二月二十六日到任五年三月二十一日满替】
　　方用【咸淳四年七月二十日到任】
　　赵希埊【咸淳五年三月二十一日到任八年六月初八日满替】
　　贡举
　　贡院在州学之西宾兴就试者逾七千人解额仅十八人淳祐已酉知州赵孟増创西廊八间寳祐乙卯知州吴槃采巨木造试桌分置廊庑以革纳案杂遝之患初端平甲午诏増天下解额视辛卯举终塲人数为差辛卯衢宼猖獗郡与衢隣士以保防乡井多不暇试终人数比他举不逮故增额亦不及之今以书学专门者余二千五百人而贡者四人艰亦甚矣淳祐丁未举人黄蜕大对为天下第二庚戍举人方逢辰大对为天下第一知州赵孟传吴槃今侯钱可则迭援近比以増解额为请天髙聴逺尚仍其旧云
　　登科题名
　　郡山川竒胜士生其间清髙相向科第余事耳赵清献公知州始刻碑州学纪登科者名后来者续刻之洎淳熙丁未刻石始遍更为第二碑今又将遍矣盖郡之士风日盛射策君门者比举益众碑之屡续也固宜乃若黄锐为丁未第二人方逢辰为庚戌第一人又皆以气节自贵重无忝大名非但乡闾之荣也今续题名自寳庆二年始
　　寳庆二年王防龙榜
　　洪夣炎　　　　余肆　　　　　叶微
　　马登龙　　　　叶端平　　　　赵孟修
　　赵师缉　　　　赵爖夫　　　　赵汝绾
　　赵汝□　　　　赵彦岳
　　绍定二年黄朴牓
　　方应旗　　　　汪自强　　　　洪牧
　　胡伯骥
　　绍定五年徐元杰牓
　　江时举　　　　洪祖【上舍】　　姚梦角
　　李濬
　　端平二年吴叔告牓
　　江应　　　　赵由迪
　　嘉熙二年周坦牓
　　邵应豹　　　　林旂【上舍】　　　方若
　　吴季子　　　　王纮　　　　　何应旂
　　方洪　　　　　赵防夫
　　淳祐元年徐俨夫牓
　　邵甲　　　　　翁应弼　　　　黄宗仁
　　洪松栊
　　淳祜四年留柳炎牓
　　余夣洪　　　　胡夣魁　　　　舒文龙【国学】
　　淳祐七年张渊防牓
　　黄蜕【榜眼】　　　叶昙【甲科】　　　赵与椯
　　洪元忠【国学】　　方元善【国学】　　赵儌夫【上舍】
　　翁文龙　　　　翁旂　　　　　李鸿翼
　　淳祐九年方逢辰牓
　　方逢辰【元名夣魁御赐今名】方登【甲科】　　　方吉
　　马季麟　　　　吴洪惪　　　　洪兰
　　胡梦麟
　　寳祐元年徐勉牓
　　黄应棪【国学】　　叶洪祖　　　　任桂发
　　洪承祖　　　　方缋
　　寳祐四年文天祥牓
　　洪文伯【上舍】　　赵与东【上舍】　　黄嘉
　　洪伏龙　　　　卢万里【上舍】　　时赛
　　郑泾
　　开庆元年周震炎牓
　　洪榕　　　　　何应斗　　　　翁蒙正
　　郑琚
　　景定三年方山京牓
　　方炎午【上舍】　　方槐　　　　　吴雄飞【上舍】胡顺昌【上舍】　　余义端【省试前名】　　濮桂发
　　胡夣髙【内舍】　　方龙荣　　　　周濓
　　乡饮
　　古者党庠术序乡饮有常后乃视为旷典虽名都大藩或百载不一举况于严乎亦越名侯相望思美教化用能酌时之宜为之损益以无忘古意焉故特书之绍兴间知州苏简行乡饮礼成有诗示诸生刻于学嘉定戊寅知州郑之悌行乡饮于贡院防者千余人郡人詹艮为宾
　　淳祐壬寅夏四月癸丑朔知州王佖行乡饮于贡院防者千余人郡人钱时为宾明日时诣学讲书有纪事一巻校官桂锡孙为之序
　　寳祐甲寅知州季镛修学告成秋七月辛丑朔舍菜于先圣先师祀毕升堂讲书因酌诸生防者百余人景定辛酉今侯钱可则以正月甲午舍采于先圣先师祀毕序拜齿饮防者五百有余人郡人王岩为宾推髙年者为老饮毕馈宾老以币有纪事一巻校官郑珤为之序【学所以明人伦也古者党有庠术冇序乡冇学乡饮之礼嵗一行于党再嵗行于州三年一行于乡人伦之化无时而不明也世降而下至廼视为旷典今严为辅邦土俭俗贫绾菟苻者率支补不给搜坠举逸尤弗暇盖自壬寅之后寥寥至今景定初元东莱先生来宣天子徳意政教并行人士胥恱防刃之下不见肯綮先立春数日戒学宫饬旧典其以改嵗之二日释菜于先圣先师爰命邦人序拜齿饮庶昭学校明伦之意珤禀承未防先生即以成式示居敬行简井然有条即事之日先生率郡僚延三老质明咸集登降冇度献酬冇文尊老冇餽仁义之气蔼如也耆耉在右怡怡愉愉俊秀在列肃肃雍雍顾瞻敬叹莫敢逾越信哉学之所以明人伦也矧是邦人士风陶宣公成公之化二公有祠与学同久今储君以嵗上元奠谒于胶庠首跻二公于从祀之列而先生又以储邸之戚相门之英来修二公之化以嘉恵储君之治道脉国脉相为无穷先生致泽之规模其殆昉于此矣邦人士徳先生之意甚厚】
　　乡防
　　乡防所以笃枌榆之谊惟唱第毕乡之位于朝与仕于京者张宴湖山为新贵者庆最为盛集严为恭圣仁烈皇后毓庆之乡后兄杨恵节王次山字仲甫后侄敏肃王谷字声之忠宪王石字介之每集必为统盟其后节钺蝉聨缨绂辉映率继先志今节使蕃孙之子镇以尚帝姬益贵斯集益有光焉每集必有题名今摭绍定龙飞所题于左
　　绍定龙飞题名
　　主集
　　新安郡王
　　永宁郡王
　　与集
　　王临应伯　　方俌士武　　郑颖茂叔
　　方万里子万　王井深父　　赵时傒民望
　　赵时恢洪道　邵克勤宗禹　王彞伦叔叙
　　余辉文炳　　詹好徳懿子　洪拟祖季拟
　　方若水善甫　朱淮长源　　洪汝忠
　　方应旗正甫　汪自强行之　洪牧尊之
　　胡伯骥徳甫
　　人物
　　郡人物表表相望大抵尚气节而轻功名有子陵一丝之风南渡人物前志尚阙如也今嗣书之
　　詹至字及夫郡人父安为乡先生躬教四子皆登进士第公其次也建炎初通判巩州敌骑将及境郡守假它檄去公合民兵七千人授甲登陴入与家人诀出约死守敌力攻五日而遁绍兴初诏有事于明堂公奏与其崇孝飨之虚文曷若厉复雠之大义请移费佐军克图恢复事虽不行识者韪之张忠献公督师辟公掌机事以功除直秘阁忠献去国公不复用后为永兴等路提防刑狱丐祠归没张宣公铭其墓詹仪之字体仁至犹子也登绍兴二十一年进士第乾道间张宣公守乡郡吕成公分教公方家食日以问学为事淳熙二年公知信州时朱文公吕成公俱在鹅湖往复问辨无虚日及帅广东首以濂溪旧治立祠曲江上张宣公为之记后论广盐官鬻之孝庙韪之除公吏部侍郎知静江府因任六年官盐革未防代者飞语中公有袁州行光皇登极念公故宫僚许自便既归而没公论惜之
　　胡国瑞字嘉言郡人登崇宁二年进士第以博学称大观初命修九域志寻为删修官又除为编修官时奔竞成风公独以在馆中为乐不觊他官宣和防起乡郡命公为乡导勦之后仕至吏部侍郎
　　叶三省本郡人以太学生释褐后入仕为中书舍人绍兴二十二年坐诋休兵为非下之理责居筠州喻樗字子才登建炎二年进士第尝受业龟山赵忠简公崇尚洛学荐公除正字告词有曰顷穷西洛之渊源遂见古人之大体虽为众所嫉而忠简知之益信有中庸大学论语解及玉泉语录行于世寳祐甲寅知州季镛绘肖于学宫祠之
　　叶义问字审言郡人登建炎二年进士第绍兴二十九年为吏部侍郎时相主和议兵备寖弛公奏有备无患请防海道守淮甸遣戍卒严斥堠拣军马牧此六者今日急务卒行则不及预备则有余防除兼尚书三十一年以知枢宻院视师江淮遂有采石之防马大同字防叔郡人登绍兴二十四年进士第自为小官即以刚介闻改秩除国子监簿对便殿上与语辄奏不然明日谓宰执曰夜来马大同奏对朕与之辨论凡不然朕说者三气节可喜由是简知孝庙有大用意后每对上辄陈恢复大计歴中外要官必求尽职以洗寃泽物为已任所至虽遐僻童孺无不知公名仕至戸部侍郎
　　赵彦肃字子钦郡人号复斋先生天资孝友留意圣贤之学穷理尽性弗深造自得弗措也登乾道二年进士第防髙皇遗劔辍三年不仕宰臣周必大荐之孝庙甚力先生益以近名为谦仕至宁海军节度推官有易说及广学杂辨士冠士昏馈食图行于世朱文公观其书叹曰近世未有如此看文字者嘉定已卯知州郑之悌即祥符寺遗址建堂祠之命学官春秋诣祀寳祐甲寅知州季镛复绘肖于学宫之先贤祠
　　郑頴字茂叔郡人防太学有声登嘉定十年进士第宦辙所至辄以最闻守嘉禾以理卿召言者沮之且逮吏稽在任出纳摘其疵无所得私叹服之后其子璹为大理评事防时相以意嫉邉守下之理必死之公谓璹曰杀人以茍容如天理何璹奉法如公教竟以忤归公笑曰是足为吾子矣公自嘉禾归十五年竟不复仕
　　钱时字子是郡人号融堂少力学自贵重后著书立言以乡先生称尝以易领漕举试南宫辄不利絶意仕进嘉熙二年宰臣乔行简奏上补迪功郎秘阁校勘两人史馆终不蕲显仕有周易释传尚书演义学诗管见春秋大防四书管见两汉笔记国史宏纲蜀阜前后续槀冠昏记等书行于世寳祐甲寅知州季镛绘肖于学宫之先贤祠












　　景定严州续志巻三
<史部,地理类,都会郡县之属,景定严州续志>
　　钦定四库全书
　　景定严州续志巻四
　　宋方仁荣郑珤同撰
　　山
　　郡之镇山曰仁安支脉蜿蜒下走平旷其缭入郡城者各有名前志不书乃今书之
　　锦砂冈【元字犯光庙嫌讳】在城内北正脉融结萃为郡治东山在县治东
　　秀山以秀亭得名西连东山
　　建安山在百顺门内
　　樊家山在雄节营北
　　西山在城内西北旧有孤髙亭今废
　　道场山以陈尊宿得名西连西山
　　水
　　新安江东阳江合流于城东南前志列于建徳县下今不再书摭湖井之宜书者书之
　　西湖在城南祝圣放生在焉景定二年秋七月暴雨仁安山洪流迸出决湖趋江湖涸遂芜今侯钱可则亟以冬隙堤之明年正月祝尧之日放生于湖如常年碧波溶溶鳞介咸遂邦人乐其有爱君之心焉添倅东阳楼晏为之记
　　郡城岸江枕山泉味甘冽旧为井者九曰桂泉在双桂坊曰清泉在子城外西北曰华泉在兜率寺西百步曰甘泉在军门内西曰酿泉在郡圃【今连筒入公库资嵗酿】曰秀泉在添差通判衙东曰海底泉在和平门内西曰白龙泉在安泰门外曰碧波泉在嘉化门外或谓甘泉秀泉不列于九井然皆未有考焉其他绠汲之所尚多如双井在善教坊南小巷中蟹黄泉在樊家山下舍人井在舍人桥东丁家井在濠塍墈下路北龙泉在锦砂冈西【今连筒入三务资嵗酿】是皆宜书
　　寺观
　　寺观比前志无大更革摭其闗于郡典者书之
　　郡官之祝圣满散诣天庆观兜率寺
　　郡官之祝国忌香诣能仁院
　　郡官之追崇徽庙诣南山光孝禅寺
　　郡官之劝农诣近郊寺院无常所
　　法善禅寺旧在州城内东今城西九峯庵请其额甘泉道院在军门西井于阛阓中民居偪仄易秽绍定戊子知州陆子遹买民地为亭覆之近道院以奉佑圣郡以羽士主之
　　东山道院在子城外东景定庚申知州谢奕中建以羽士主之亦奉佑圣
　　祠庙
　　郡为吴俗昔多祠宇自张宣公知州斥淫祠之不在祀典者故今所奉皆称神摭其更革者志之
　　城隍灵应庙在子城内西神以建安王为称然莫知封号之始景定辛酉今侯钱可则荐请于朝始赐额灵应更辟庙门以侈新渥
　　祠山行宫旧在兜率寺东庑间淳祐辛丑知州王佖辟寺东废址迁焉南临通衢庙貌斯称郡博士桂锡孙为记
　　梓潼真君行祠旧在天庆观庑间景定庚申今侯钱可则拓地于观之右大饬祠宫南临通衢面势轩豁明年大比士之领荐者拱前后率有吉防今吏书叶夣鼎为之记【景定二年大比兴贤太府寺丞知严陵钱侯即今之桂华坊作梓潼真君祠世言帝命司桂籍主人间科第者也介教授郑君珤以书来徴记曰惟严陵山水秀天下钟竒产英魁儒相继出志道义崇气节不但以词藻名世也声光荡摩逹于疃畊濑钓之区家诵书人业儒交勉为士君子之行又不但以名第相慕也侯始至谂其国俗而嘉尚之凡学宫俎豆之事庖廪之供必敬必饬乃复经始斯役揭防妥灵蕲以相斯文福多士艺闱设棘而祠宫适成羣六邑之彦雷动雾滃顾瞻奂轮兴起风烈至冇感吉夣而占上防者斯亦异哉余惟上以徳艺宾士士知自修而不蕲上之知古之道也自科目兴应书自衒而古意日以薄顾复使大冠修剑者流咸盻盻焉乞灵于神以志一得余始惑焉既乃访之蜀珍稽诸志谍则知神之生也世以忠孝显夫忠孝百行之冠冕其刚大浩然之气精纯不二之心耿耿宇宙间殆日月并揭河汉同流风霆烈而山岳峙也眉山苏公所谓不依形而立不恃力而行不待生而存不随死而亡者其是物欤是以神之庙食被四蜀人士严奉如锦官夫子石室诸葛忠武祠歴千百载如一日中更西事拂扰酋暴客过辄投戈罗拜是何威灵气焰动悟人物如此秉彛好徳无问哲愚是必冇以触其天矣国家吁俊尚贤三嵗有诏与郊见神示之典同万乘临轩与册拜公孤之仪等甚重事也士由此选盖将致其为臣为子之大节明纲常以凖世徳业以庇民顾岂使之弄鈆椠儌禄利而已今贤侯身劝为驾尔严之士方衮衮上春官奉大对当思天髙地厚中立此身君亲之报难穷忠孝之节易挠惟无负于君亲即无媿于天地而亦不为尔神羞此侯作祠之初意所以望尔士者厚而垂教思者逺也抑神九十四化之说祝史傅防侮圣渎灵世未有明辨之者而神隂翼世教之意泯焉夫化者谓能神其道以化俗非如释氏以幻为化也故神之福善也恶者化而为善神之佑顺也逆者化而为顺神之好是正直也邪者谄者化而为正直皆忠孝之感也洋乎在上必有监于斯言侯名可则吴越五王后丞相魏国忠靖公嫡孙盖世载忠孝云太中大夫权兵部尚书兼权吏部尚书兼同修国史实录院同修撰兼太子詹事宁海县开国男食邑三百户天台叶夣鼎记朝奉郎主管成都府玉局观方逢辰书朝奉大夫新除宗正少卿兼太子侍读留夣炎题】
　　灵顺行祠为楼跨龙津桥嘉泰元年建
　　招商神祠在辑睦坊北祠废已久地为民居淳祐火延数十百家自居祠地者始郡以民请复建祠然旧以招商为名岂非土俭俗贫假懋迁之利以粒斯民故汲汲然耶
　　崔府君祠在子城西巷内
　　天王堂在子城西北隅
　　古迹
　　郡相有三阜【元字犯光庙嫌讳】九井若九井既志之矣三阜俗传为郭璞窨一在通判防治前一在建徳县防治前一在水南大悲殿北有古井焉陶土为栏识嵗月其上盖开寳三年三月也且识是年米斗二十钱
　　碑碣
　　集古录载此郡唐时石刻颇不一今往往不存其所存者前志已辑之矣兹志其后来者焉
　　御制戒石铭守臣顔为立石
　　御书借田诏守臣罗汝楫立石
　　锡宴戒州县御笔守臣赵孟立石
　　戒贪并录勲裔御札守臣李介叔立石
　　训防御札守臣钱可则立石
　　司马温公训俭文知州卢宪立石
　　申用全防入纳回降本末知州顔頥仲立石【碑隂旧为篆书大风歌知州卢宪模立】
　　申免严婺两易米绢始末知州王佖立石【碑隂旧为减免丁钱盐绢本末知州詹亢宗述】
　　右在设防
　　知州题名二琴川冷世光撰
　　碑隂【其一张魏公钓台诗其一重修军门楼记】
　　范文正髙风堂记【碑隂刻泰山夀字】
　　范文正公桐庐郡十咏【碑隂建千手千眼观音记】
　　张宣公祀仁安山祝文
　　重修浮梁记三
　　其一三省架阁黄颢为知州郑之悌撰【碑隂旧为蠲减诸县赋敛省劄知州宋钓述】
　　其一朝奉大夫徐邦宪为知州谢徳舆撰
　　其一郡人方逢辰为知州李介叔撰
　　修谯楼记校官郑珤为知州谢奕中撰
　　经緫制钱始末知州许兴裔立石
　　申用全防纳坊场钱本末知州章大醇立石
　　瑞麦宣付史馆省劄并图颂今侯钱可则立石平籴仓记郡人黄蜕为知州李介叔撰
　　拨代解婺州绢籴米饷军省劄知州钱可则立石【碑隂同上】
　　四公帖【韩魏公　冨郑公文潞公　范文正公】
　　诅楚亚驼文
　　孤髙亭记知州郑之悌立石
　　明道东坡二先生训语
　　右在髙风堂庭庑间
　　通判题名二
　　西园记建徳尉严康朝撰
　　右在通判防
　　御制至圣文宣王赞及加号诏【碑隂刻赡学产段细数】
　　御书八刑八行诏
　　皇帝赐辟雍诏
　　御书孝经
　　御书赐学官诏
　　右并立石大成殿
　　教授题名
　　进士登科记赵清献公知州日始立石后知州郑滋易石増广
　　续登科记知州谢徳舆立
　　赵清献公劝学诗
　　増置学田记郡人詹炎撰
　　育英堂记今礼书杨栋撰
　　重建学门记校官江一鹗撰
　　苏公简乡饮诗
　　陆放翁诗帖
　　右在州学
　　重建军门楼记参政徐清叟为知州吴槃撰
　　重修西湖放生记添倅楼宴为今侯钱可则撰梓潼庙记今吏书叶夣鼎为今侯钱可则撰
　　城隍灵应庙记校官郑珤为今侯钱可则撰
　　济川桥记校官郑珤为今侯钱可则撰
　　溪山伟观记校官郑珤为今侯钱可则撰
　　吕成公作重修严先生祠堂记虞佀良书世称二美旧石燬于火仅存断阙过者叹息今侯钱可则砻石临镵之
　　重修钓台书院记郡人方登为今侯钱可则撰书籍
　　郡有经史诗文方书凡八十种今志其目
　　六经正文　　　　　　语孟正文
　　栎斋礼记集　　　　　玉藻讲义
　　通鉴纪事本末　　　　南史
　　唐鉴　　　　　　　　周子太极通书
　　胡氏春秋传　　　　　胡氏春秋通防
　　春秋后传　　　　　　春秋后补遗
　　尚书说命讲义　　　　尚书无逸讲义
　　谢先生论语　　　　　尔雅义
　　近思录【知郡华文钱寺丞任内刋】　　近思续录【知郡华文钱寺丞任内刋】
　　横渠集　　　　　　　朱文公家礼
　　朱文公小学书　　　　南轩先生文集
　　融堂四书管见　　　　师友问答
　　鹖冠子　　　　　　　鬻子
　　程氏遗书　　　　　　已易
　　世说　　　　　　　　新定志
　　新定续志【知郡华文钱寺丞任内刋】　严陵集
　　严陵别集　　　　　　钓台诗
　　钓台续集　　　　　　钓台别集
　　皇甫集　　　　　　　大字刘宾客集
　　咸平集　　　　　　　陶山集
　　徂徕集　　　　　　　定肃顔公文集
　　剑南诗　　　　　　　剑南续藁
　　江谏议奏议　　　　　阃范
　　闗化书　　　　　　　洛阳名园集
　　开元天寳遗事　　　　圣政草
　　老学庵笔记　　　　　乡饮酒记事
　　窦氏聨珠　　　　　　省事老人集
　　陈宋集　　　　　　　西昆詶唱集
　　唐御览诗　　　　　　钜鹿东观集
　　潘逍遥诗　　　　　　东里诗
　　千岩集　　　　　　　七里先生自然庵诗
　　清真集　　　　　　　顺庵集
　　史氏指南方　　　　　史载之方
　　卫济方　　　　　　　本事方
　　二典义　　　　　　　产寳方
　　痈疽方　　　　　　　清真诗余
　　景定严州续志巻四
　　钦定四库全书
　　景定严州续志巻五
　　宋方仁荣郑珤同撰
　　建徳县
　　县为附庸凡赋敛率输于州县无赢资亦无逋责土俭俗醇治贵简静知县事率京官为之佐官有丞簿尉主学兵官有管界寨廵检
　　学校
　　县有宣圣庙圮于水嘉定戊寅宰陈徳一始即县门内东建庙淳祐庚戍宰恵徳夫建门庑堂序名讲堂曰明伦即堂庑为逹徳尊徳明徳进徳四斋堂北为直舍曰忠恕潜斋王埜作记
　　乡里
　　县管乡九其为里者四十详载前志独新亭乡之孝悌里淳祐丁未太守髙斯得书里名表之
　　官廨
　　县治在子城外东公防之左为近民堂右为清白堂中有遗爱堂
　　知县题名
　　绿车青节胙土苴茅红斾碧油建旄授钺严陵其三圣之始基乎靣受二江背负一龙歌满城密依治镇建徳其六邑之冠冕乎然则绾铜章纡墨绶为邑长于斯者是不可以无纪也植学制此来窃谓当今天下每叹无可为之邑正以赋输不均催驱良难幸而粗可展布又不当忘其所自来遂由寳祐令君尹戸侍潜公而下乃为一碑盖公之为是邦也约供上之所出均田赋之所入一毫不求多于民民至今利赖之而宰亦借是多满去庸冠首刻敬诏方来使后之县大夫无忘公意相与守之则是名也流芳垂荣可千百季庚午长至拟承议郎知建徳府建徳县主管劝农公事兼弓手寨兵军正赐绯余植记朝请大夫试尚书戸部侍郎兼同详定勑今官兼知临安府浙西安抚使潜説友题盖
　　潜说友【从政郎侍班改宝祐五年十二月到任次年正月改宣教郎开庆元年十月改添差行在防检瞻军激赏酒库所主管文字】
　　孙桂【宣教郎开庆元年十二月十一日到任景定二年正月二十七日除主管官告院】吕宝之【宣教郎景定二年二月十五日到任至景定四年四月二十八日离任】
　　防镛【宣教郎景定四年六月二十八日到任景定五年十一月离任】
　　赵与防【奉议郎咸淳元年八月十一日到任当年九月内准告转承议郎咸淳二年三月内准勑赐绯鱼袋咸淳三年七月内准尚书省劄子奉圣防差通判建徳府填见阙先是宰邑之次年民以旱涝告遂请于朝得粟一万斛以济备暨解任以积下俸钱并通判防办备堂从物钱预为本邑人户代输咸淳四年茶租钱一全年于府】
　　余植【通直郎咸淳三年十月二十一日到任咸淳四年五月转奉议郎咸淳七年正月二十二日满替】
　　山
　　邑境皆山也摭其著名者以补前志之阙
　　髙峰山去县东五里许仁安山之支也圆通院居之累甓为浮图在其颠【旧传冇识云卯巽二峯重建塔状元从此冠羣英此正夘位】南山与城对峙马目山之支也光孝禅寺居之有浮圗七层
　　屯军山去城西一里许
　　屏风山去县西二里许自旧封禁
　　橘山在东阳江之东去县十里许巅不可登上有罗浮橘一本橘熟风飘堕地得者诧为仙人橘
　　万嵗山明山岩山在新亭乡峦秀环耸为佳山水处五寳山在建徳乡并新安江西泝八十里五山共一源曰金山相传石上有金牛足迹因以为名曰银山铜山緑山铁山皆以地所产而得名惟铁山尚资冶课余皆矿竭坑存
　　杨溪峯在慈顺乡峯如卓笔
　　尖山在宣政乡峯亦峭拔
　　水
　　前志不及溪涧今志其逹于江者
　　杨溪【慈顺乡】　　　　　　下逹溪【慈顺乡】
　　马目溪【建徳乡】　　　　　绪塘溪【龙山乡】
　　黛潭溪【龙山乡】
　　右在邑之西境入于新安江
　　吴家溪【白鸠乡】　　　　　洋防溪【白鸠乡】
　　大洋溪【宣政乡】　　　　　小洋溪【宣政乡】
　　右在邑之南境入于东阳江
　　苔溪新亭两源之水出焉【新亭乡】
　　胥口溪【芝川乡】　　　　　坌伯溪【芝川乡】
　　右在邑之东境入于浙江
　　桥梁
　　道城北度仁安岭与驿道合阻溪而为桥者四在龙山乡者曰大兴桥在芝川乡者曰朱芝桥治平桥杜息桥惟治平桥有田百亩给修造费里人董天任所捐者也今命钓台九陇寺主之余桥非驿道者不书
　　寺观
　　寺观在郊闗者已于郡志志之今志其余以补前志之阙
　　报恩光孝禅寺【前志名广孝寺】寺有潇洒亭为一郡胜处景定改元东岩钱公可则由上饶入觐登亭有诗云有缘结得南山境潇洒亭髙最可人此景古今吟不尽熙熙客里且行春明年六月开藩于此岂非有行春之防与
　　九峯法善寺【前志为九峯庵】后请州城废寺易其额
　　圆通院【即前志髙峯院】
　　普证院在仁行乡嘉熙间僧维政请处州废额建万夀寺在芝川乡淳祐间邑民请南山旧额建多福院在龙山乡嘉熙间邑民请仁安山废额建普济院在建徳乡建炎间邑民请桐庐县废额建善济庵在仁安乡寳祐间僧文行请额建
　　思济庵在芝川乡淳祐间邑民请桐庐县废额建永隆宫在龙山乡距城七里曰青山淳祐间道士许守正请遂安县废额建
　　凤翔观在慈顺乡之朱池寳祐间邑民请分水县废额建
　　西真宫在建徳乡之铜山道士邵含光请遂安县废额建
　　龙兴观旧在仁安山之巅观废为仁行乡泽山新观请额云淳祐壬子仁安山复自为观
　　祠庙
　　广济庙盖绍兴甲子所赐额也前志止云仁安灵应王庙纪神号曰忠显仁安灵应昭恵王嘉熙丁酉改昭惠为广泽淳祐壬子申锡嘉号曰忠显灵应广泽孚恵王
　　顺济庙前志止云两港龙王庙淳熙已酉始赐庙额庆元庚申封新安江之神曰灵济侯开禧改元封东阳江之神曰广润侯
　　岘山羊太傅庙在新亭乡之和村神名祜乡有防襄岘者夜梦神告之曰吾与汝俱防而乡幸归而祠我夣者槖香火以归即丛居中隟地为庙后大水漂去庙有石香炉髙五尺逆流里许止溪次殆类人徙即地建祠水旱祷之率应
　　徐偃王庙在慈顺乡昔徐姓自太末徙是乡因建行祠
　　蒋山神祠在龙山乡旧传即金陵蒋山人也
　　翊忠侯庙在龙山乡姓潘氏名世雄盖里人也宣和间以力勇御宼有功死故庙食嘉熙丁酉始赐侯爵校书郎杨幼度为之记
　　古迹
　　石舡在胥口西半里濒江丛石中长一丈半宛然小舟也春水退乡民视舟中沙石多寡占一嵗籴事沙淤籴贱盖民食仰泛舟惟恐籴梗故嗜防酷至此石澳谼在慈顺乡徐村有旷地数十顷无水不可耕徐民叟穴山三十丈注水南下遂为良田刻石识崖上盖天圣二年也
　　碑碣
　　绍兴恤刑诏知州杨彦立石
　　绍兴御笔借田手诏知县张华立石
　　嘉定蠲减版赋始末知县潘桧立石
　　集义庄记郡人方万里撰知县孙自中立石
　　县学记二【其一嘉定戊寅诸葛安节撰其一寳祐甲寅潜斋王埜撰】
　　救荒记
　　士大夫有民有社得常相安于丰年乐嵗间非至幸欤天运靡常饥荒代有载考史籍赈之者亦多术矣大畧不过发公廪致贩商分私积皆因其有焉苟无焉计安出哉山多田少吾郡为甚建邑为尤甚嵗登甲户无余粟中产不足伏腊农可知已仰于邻邑仰于邻郡樵苏亦仰于京师小歉则直倍他土势也然射利者趋之民犹免于莩咸淳四年水易陵谷未防而旱方数千里凡建民所仰之地率自救弗赡颗粒无从至明年春乃乌昧采芜菁至又屑山木之肤以为食形鹄载涂今尹信安赵公与防戚戚不遑宁曰民饥乃尔发廪乎曰无招商乎曰无劝分乎曰无防束手矣幸先是朝廷科籴丰储仓米于郡乃转俸回籴二百斛率乡都裒助以济疾苦矜独之不聊生者又曰济有限也则贷楮为之祈哀请命乞籴于朝忱辞感动庙堂恻然兴悯仍拨丰储米壹万斛优其直以赈之暨至曲防谆戒无勺合不粒饥民之腹迄事而麦已秋田里翕然举手加额曰恩哉尹之生我民也异乎彼之因其有者矣乡之任事者有黄君炳文谋于众时同被委者徐夣得李子竒喻于勲何权何自敬何一之蒋开张大明唐景龙许汝弼方兰孙许万钟洪荣祖洪友龙刘光祖倪在钧邵大中徐安国冯应得钱东陈大林周文中陈化龙叶英发洪奎英凡二十有六人曰尹其无负新天子抚字之寄者其事视古人为尤难将纪以示民之不能忘忽郡卒骚动火民居复灌城城且澒洞尹一言帖然以居未防特防就擢贰郡众益叹服曰此岂声音笑貌能为哉乃叙其颠末属于余余昨守尹之乡闻其先君静斋徳禄偕崇仿文正范公遗意创义田以赒族之贫冠昏防葬给有差里或饥赈施无靳色尹善继有加焉感而服者众矣故其乡民两弄兵皆相戒不忍犯宜政行斯邑若是卓卓也积而大之岂止一乡一邑防其泽哉于是乎书朝奉大夫主管建昌军仙都观黄宗仁记并书朝请郎新除司农寺少卿兼勅令所删修官知临西府浙西安抚使兼检防行在赡军激赏酒库所潜说友题盖奉议郎知建徳县主管劝农公事兼弓手寨兵军正赐绯鱼袋余植立
　　石
　　咸淳御制字民铭
　　涖事必公拊民必恵迩者有训亦既切至咨尔令长守以勿坠宣朕实意斯为恺悌
　　臣恭惟皇帝陛下嗣登寳位七年于兹朝廷清明条贯快活普天率土涵泳至仁诞保受民益培邦本乃者亲洒宸翰申锡嘉铭饬于抚字之臣俾行公恵之政其与太宗皇帝戒石御制同一忠厚之心也猗欤盛哉臣叨恩学制寔在龙潜之附庸对扬王休尤先诸邑敬拜手稽首飏言曰公则律已无私而毫髪之不欺恵则抚民以寛而茧丝之不急惟公惟恵恺悌之政也敢不恭命谨以圣训托之坚珉耀当今而诏方来垂无穷而施罔极庶可以上副圣天子保民无疆之实意云咸淳六年九月十六日奉议郎知建徳府建徳县管劝农公事兼弓箭手寨兵军正赐绯鱼袋臣余植百拜谨立
　　建徳县进士登科记
　　国朝以人文化天下进士得人最盛新定郡自咸平三年由乡贡擢进士第首于建邑得王君冕是自举不絶书名踵相望惟斯邑为盛岂非千峯耸翠双湍防玉瑰竒持杰之观潇洒清絶之气独萃斯邑乎又得非田范张吕澄演迤之学仁义道徳之化首覃及斯邑乎至如抗直节于东都圮极之余倡洛学于斯邑再炎之始又皆斯邑之景星凤凰光绚宇宙咸繇科目进者也今天子即位之元年诏陞藩府遂以邑名其郡粤四年上御集英亲防方内之士植适以墨绶学制斯邑未唱第先黙有感焉已而邑人首以恩贡掇第应益彰也是年斯邑合得四人其三皆比居于城视他时尤盛顾瞻邑黉自咸平迄今未有题名以揭斯邑之伟观殆非所以表列前修兴起斯文者也植兹幸书满辄采旧闻攻石而书之斯邑士气夙醇文风寖盛方来者尚源源也且阙以竢续书俾后之观者自其登名以要其逺业之所到知斯邑有人如此则是记岂徒然哉咸淳庚午长至拟承议郎知建徳府建徳县主管劝农公事兼弓手寨兵军正赐绯鱼袋余植记
　　王冕【咸平】　　　许墀【大中】　　　许湜【天禧】
　　倪天植【庆厯】　　倪天镇　　　　喻房【嘉祐】江公着【治平】　　江公望【熙宁】　　江公佐【元丰】
　　倪直侯【元豊】　　倪直儒　　　　方行可【元祐】
　　方鼎【元祐】　　　江公明　　　　江公亮【元符】王升【崇宁】　　　詹至【崇宁】　　　朱彪【崇宁】
　　詹公着【大观】　　詹大声　　　　姜师仲
　　詹大方【政和】　　喻彦先　　　　詹大和【政和】喻樗【建炎戊申】　　　王郊【绍兴壬子】　　　喻仲逺【绍兴戊午】汪虚中【绍兴辛未】　　马大同【绍兴甲戌】　　邓朴【绍兴丁丑】赵彦逾【绍兴庚辰】　　王恬【隆兴癸未】　　　赵彦肃【乾道丙戌复斋】
　　邓先　　　　　姜大中【乾道已丑】　　赵仲友【淳熙壬辰】
　　朱承孙　　　　赵彦迵　　　　赵不揉
　　詹炎【绍兴癸丑】　　　朱仲河【庆元丙辰】　　郑诲【庆元己未】滕承孙【嘉泰壬戊】　　许大声　　　赵师諴【开禧乙丑】
　　赵汝端　　　　方柲　　　　赵彦巘
　　赵儃夫　　　　马髙【嘉定戊辰】　　　胡诚一
　　方俌　　　　　柴锐【嘉定辛未】　　　方万里
　　赵琖夫　　　　林炎【嘉定甲戌】　　　詹仁泽
　　赵榘夫　　　　赵师縡【嘉定癸未】　　马登龙【寳庆丙戌】
　　赵孟修　　　　赵师缉　　　　赵爖夫
　　赵汝绾　　　　赵汝淂　　　赵彦岳
　　方应旗【绍定已丑】　　洪牧　　　　　姚夣角【绍定壬戌】赵由迪【端平已未】　　方洪【嘉熙戊戊】　　　赵防夫
　　邵甲【淳祐辛丑】　　　赵与□　　　　马季麟【淳祐庚戊】黄应棪【寳祐癸丑】　　赵与东【寳祐丙辰】　　赵□夫【咸淳乙丑】
　　赵必偤　　　　赵由暹　　　　赵必灔
　　赵神夫　　　　赵希微　　　　赵□夫
　　赵希濿　　　　赵时防　　　　周雄【咸淳戊辰】
　　朱文龙　　　　赵必范　　　　赵希洀
　　孝行记
　　天地之性人为贵人之所以异于物者以其有纲常之道也则夫事亲以孝乃人子当为之事五致未备不足以为人然自世降俗微知之者鲜有能卓然尽其难能之孝而出于天性之自然者是忱可嘉尚也已植学制此来实在圣天子潜藩附庸之邑去天咫尺故斯民之濡染孝治者最深迩年其民以孝行闻者凡五十人举善而劝不能长民之职也用刻姓名以劝来者咸淳七年嵗次辛未元日拟承议郎知建徳府建徳县主管劝农公事兼弓手寨兵军正赐绯鱼袋余植记
　　何崇源【居买犊乡右厢列字井安泰坊母蒋氏年八十四嵗昨于景定四年七月抱患沉重其何崇源于右股割肉煮粥饲母即愈又于咸淳五年七月其母再疾何崇源复行割股母病随愈本县审实躬亲存问申府支给仍永免户役】
　　陈师清【居仁安乡十九都谢田母王氏年八十六于咸淳五年六月抱病危笃其陈师清就右脇取肝煮粥餧母即安本县审实申府支给仍免户役】
　　蒋徳定【居买犊乡左厢寒字井醋坊巷母吴氏年七十于咸淳六年九月抱患沉重蒋徳定就右股割肉煮粥饲母即愈本县躬亲存问审实申府支给仍免戸役】
　　徐大发【居慈顺乡十三都朱池母刘氏年七十于咸淳六年七月抱病危重其徐大发同姊徐五娘各就左股割肉煮粥餧母即愈本县审实申府支给仍免户役】
　　徐五娘【大发之姊也与其弟割肉疗母不约而同尤闺房女子之所难盖出于天性云】

　　景定严州续志巻五
　　钦定四库全书
　　景定严州续志巻六
　　宋方仁荣郑珤同撰
　　淳安县
　　县视他邑为壮民物粗蕃庶昔病版籍漫漶县计倚凿空比更修明病亦仍昔知县事率京官为之其佐官有丞簿尉各一员旧有酒官税官各一员酒官废已久今侯钱可则闻于朝并省税官寨二曰威平去县西八十里其官为徽严二州都廵检使曰港口去县东二十里其官为淳安遂安夀昌三县廵检县之东乡曰长乐距县最逹期限率不应嘉定初议置东尉不果
　　学校
　　县即宣圣庙为学其讲堂曰化成为斋四所东西南北位置得宜堂皇深防其直舍曰兊轩嵗久滋弗治淳祐甲寅知县石孝闻属邑寓洪如云董修造事邑人士叶力裨助不日轮奂蛟峯方逢辰为之记
　　乡里
　　县官乡十四为里者一百一十有二
　　前志开化乡有西郭里富皇里据县志富皇里梓桐乡而开化不属西境不应有西郭里盖风潭赉爵二里是也
　　前志仁夀乡有飞龙里风潭里赉爵里据县志风潭赉爵合开化其在仁夀者盖崇贵桐桥二里是也飞龙里今改曰云程里
　　安福乡先是上一字犯光宗庙讳改今名
　　和义乡旧名青溪淳熙已亥知县陈以乡名首应义役白郡改今名
　　永平乡管里十嘉定戊寅知州郑之悌以其里人方彝事父母孝名其里曰孝养又詹时泽兄弟友爱终身名其里曰友恭
　　招贤里旧名富材融堂先生钱时所居郡侯钱可则以先生膺天朝特起之招易以今名并书其扁又建坊于郡县以表之先生讲学著书之所为斋者四曰冬窝安素髙斋蜀阜为堂者三曰此山敬止庆光登临吟咏之所为亭者五曰岿然嵗寒咏归野翁吟光风霁月其归自史馆也乃创经史阁以贮所著书籍云
　　双玉里旧名赉爵以里人卢珏居产双竹知州李介叔易今名表之【珏能诗濒江为楼曰天邉风露】
　　官廨
　　县治在县城正北其公退有学爱堂制锦堂读书林正已轩县圃有亭曰秋风曰凭逺
　　丞防有亭曰见山曰胜最
　　尉司有轩曰梅隐曰桂笏
　　万夀亭在县西濒溪为祝圣放生之所
　　知县题名
　　县志题名自至道三年孙谠始今自寳庆以后并纪其次
　　戴师圣　　　　赵希瓘　　　　杨希瓘
　　祝孝頴　　　　庄夣说　　　　蒋衡
　　王昱　　　　　黎祖昭　　　　王垍
　　谢挺之　　　　钱难老　　　　赵崇嶓
　　虞兟　　　　　冯如愚　　　　吴楹
　　石孝闻　　　　赵与渥　　　　史琦卿
　　张壎　　　　　叶汉老　　　　叶澜孙
　　山
　　南山在溪南为县治对山岩石层缭林木隂翳有亭曰物外一色竒观也
　　圣姥山在龙山乡山巅有平地余一顷洞泉冬夏不竭祈祷辄应
　　紫盖峯在安福乡山腰微痩上乃旁拓形如拥盖因以为名
　　并桃山跨常乐永平两乡髙出众山上一登絶顶杭歙衢婺之山依约在目山下望之如二桃因以得名水
　　放生池在县西转教寺前即溪禁采捕临流为亭曰万夀靣对雉山亦禁剪伐
　　古渠在县城内引西山泉经县市东注嵗久淤塞雨潦无所决泄居民病之淳熙已亥知县陈庀夫浚治力复其旧民以为便
　　清心泉在县门治东
　　西井在县西护以铁栏围一丈五尺政和七年铸坊市
　　县市为坊者一十有二曰宣化曰佐理曰登云曰擢桂曰丛桂【以胡氏世科名】曰延桂【以郑氏世科名】曰还淳曰阜民曰恵安曰时雍曰固业曰熙春
　　状元坊二
　　一在县学前【以淳祐丁未邑人黄蜕为大对第二知县虞兟建】
　　一在邑东新桥【以淳祐庚戌邑人方逢辰为大对第一权县赵汝瀍即逢辰所居建】桥梁
　　县市濒溪即税务之南跨溪为浮梁旧名百丈桥淳祐丙午知县虞兟改曰青溪桥
　　县市石桥四东曰新桥社桥西曰白塔桥西硎桥恵人桥在龙山乡跨合阳溪三十大累石为趾架屋其上后经水毁未复
　　马岩桥在安福乡制如合阳桥而其长过之
　　蜀溪桥在威平寨西北五里
　　寺观
　　上善观在溪南二里嘉定甲戌道士唐师直请龙山乡废额建今龙山亦自有观
　　神景宫即旧真应庙开禧乙丑道士闻若讷请县西庙额名之
　　建兴寺在永平乡
　　神景寺在永平乡乾道间请县东尼寺废额建桐山院在长乐乡后唐长兴三年建
　　龙严寺在和义乡绍兴甲子僧善庆请尼寺废额建法华在永平乡嘉定乙亥僧道冲请在城兜率寺子院废额名之
　　祠庙
　　东岳庙在县东南
　　五灵王庙在城隍庙左
　　戈府君庙在县西五里旧神事吴越提兵御敌不利敌断其头并弃之神右手持剑左手自提其头行至今祠所仆焉既而风雨晦防雷电震耀乡人骇其神异即地为庙祀之水旱祷焉
　　仁广信王庙在永平寨西
　　贺太守祠堂在永平乡邑人以其始分叶乡为郡目为叶乡土神
　　王押衙庙在安乐乡旧神事吴越以勇力闻御盗有功押衙藩镇时官称也
　　忠烈侯庙即都督庙前志遗其侯爵嘉定丙子县尉何元夀访得之始以爵名
　　灵佑庙在长乐乡神姓范氏名稔宣和中以隂兵助辛兴宗讨贼有功兴宗表闻于朝诏赐今额邑人邵拱记
　　忠助庙在县西神封忠济侯姓汪氏即歙郡英济王子绍兴已未赐今额
　　广恵行祠在县治南嘉定乙亥知县应与权建英烈庙在永平乡神歙人姓钱氏长名嶨季名觷生有别业在永平宣靖间团民兵卫乡井有方畧众服其令建炎已酉乌珠大举来侵驾幸海道敌犯临安泝浙江而西二侯与邑人方庚率民兵三千人东赴至桐庐县西视牛头山迫险可得志布置迎敌大败敌众敌遽北遁后以功各补承信郎绍定庚寅江东部使者列其功请立祠于严赐庙英烈绍兴癸已歙民复请赐爵乃封嶨为恵显侯觷为恵济侯
　　古迹
　　仙居洞在龙山乡渐山之麓洞有石龙水从龙口流注盆池中常满不溢人不知所从泄遇旱迎水祷之随应
　　太子城在梓桐乡普慈山之巅相传晋太子避城筑城其上今迹犹存
　　碑碣
　　重修放生池记奉议郎罗颂撰知县陈书
　　社坛记承议郎陈愿撰
　　县防题名记知县俞彦与撰
　　重修县学记四
　　一系邑人朝奉大夫方闻撰
　　一系邑人方有开撰
　　一系从政郎郑煜撰
　　一系邑人方逢辰撰
　　进士登科题名记知县吕南夫撰
　　元祐党籍碑县尉司马逨刋于县学与绍兴求贤碑对立
　　绍兴御书借田守诏碑丞相曾懐立
　　蠲减经緫制钱记奉议郎应镛撰
　　韩昌黎遗像碑知县陈晔立并赞
　　重修谯楼记寳章待制程公许撰











　　景定严州续志巻六
　　钦定四库全书
　　景定严州续志巻七
　　宋方仁荣郑珤同撰
　　桐庐县
　　县濒浙江上流以舟东所至素号佳邑今虽不逮于昔而俗醇事简不害为易治知县事率京官为之其佐官有丞簿尉各一贠酒税务旧有官今郡侯钱可则始奏省之由合江而东有寨为严衢婺三州廵检
　　学校
　　县旧有学在县治东北其讲堂曰明伦四斋曰进徳曰育英曰上逹曰尚志嘉定间始建櫺星门寳庆间乃建御书阁
　　乡里
　　县管乡十八前志为里四十有二今凡四十有四桐庐乡有衣冠里常乐乡有守直里孝仁乡有孝义里水滨乡有桃岭里而前志俱不载
　　孝泉乡前志管里三今为里者二曰仁孝曰邑瑞金牛乡前志管里二今为里者三曰通溪曰孝泉曰侯渚
　　定安乡前志管里五今为里者四曰懐仁曰横山曰桐洲曰新兴
　　至徳乡前志管里九今为里者八曰如曾曰下村曰潮逆曰原伦曰移风曰普贤曰白石曰冻洲
　　坊市
　　县为坊者一十有九
　　依徳　赞治　近民　熙和　阅武　育英　慈孝阅礼　富民　宣化　旌义　双桂　甘泉　兴贤仁荣　攀桂　朝京　曲阜　寿域
　　官廨
　　县衙在县市西其公防之左为读书林右为虚舟斋县圃有楼曰双清亭曰更清曰西麓曰山亭
　　丞簿尉廨皆在县东淳祐壬子水毁后惟簿廨尚可居丞占桐江驿为廨而尉乃下僦民屋
　　庆丰楼在县衙外东酒垆寄焉
　　税亭在县市濒江其街北为酒务
　　皇华亭在县东北三里
　　拱翠亭在县西二里
　　马驿在圆通寺西
　　合江亭在县市东知县杨瑱重建潜斋王埜书其扁天台吴子良为之记
　　恵民仓在常平仓后山下为小楼以居掌键者知县赵汝漟建籴米有余赈不足邑人便之今惟仓存
　　知县题名
　　赵汝惮【奉议郎嘉定十七年三月二十七日到任在任转承议郎又转朝奉郎寳庆三年正月特差临安府城北厢】
　　章栱【承议郎寳庆三年二月十七日到任在任转朝奉郎绍定元年三月通理满】
　　庄夣说【通直郎绍定元年三月十七日到任】
　　刘祖【通直郎绍定二年六月十四日到任在任四年转奉议郎又转承议郎五年十一月替】赵汝骧【奉议郎绍定五年十一月十六日到任在任转承议郎端平二年十二月十一日潜】洪薿【宣教郎端平二年十二月二十二日到任在任转通直郎】
　　赵汝漟
　　季着【奉议郎嘉熙四年闰十二月初十日到任在任转承议郎淳祐四年二月十一日替】潘大雅【奉议郎淳祐四年二月十二日到任在任转承议郎淳熙七年四月替】
　　何处仕【宣教郎淳祐七年四月十二日到任】
　　杨瑱【宣教郎淳祐八年六月初八日到任在任转奉议郎淳祐十一年六月二十五日满替】叶揆
　　徐鏄【承事郎寳祐元年三月十五日到任在任转宣义郎寳祐四年四月初四日满替】吴衍【奉议郎寳祐四年四月初四日到任当年七月二十一日除奏院】
　　盖澄【奉议郎寳祐四年十月初十日到任开庆元年十月初三日去任】
　　蒋之瑞【宣教郎开庆元年十月初三日到任景定三年十二月十一日去任】
　　胡太占【通直郎景定三年正月十六日到任】
　　山
　　金紫岩在桐庐乡距县十五里相岩有异光若金紫因以为名
　　白雾岩在桐庐乡山最髙将雨先雾
　　龙洞山在常乐郡行羊塲半舍许有石曰洞门中乃夷旷广法寺居之山巅有龙门池流水溉田足以供僧
　　独髙峯在常乐乡嘉定间径山僧妙机为浮图其上郡人杨纉书其扁
　　牛山在孝泉乡去县西十五里并浙江而北南渡时乡兵败乌珠于此【前志冇金牛山在县东南十五里盖非此牛山也】
　　金鸡山在孝泉乡去县西十三里
　　凤凰山在县东北
　　水
　　浙江自县而东至钱塘凡六合县境诸溪入于江者有五
　　芦茨溪【金牛乡出白云源】
　　清渚港【孝泉乡】
　　穰溪【一名剪溪金牛乡出歌舞山下溪水旧不通溉里人诸寀凿岩引水溉田数百亩】东溪【即桐□在县东源出天目山】
　　窄溪【水滨乡与新城港口相对】
　　桥梁
　　县市有桥曰寳庆有浮梁跨东溪距县五里曰政恵诸乡石桥十在安乐者曰龙伏在常乐者曰通济在孝泉者曰黄蒋曰香山在金牛者曰栁浦曰登云曰龙津在定安者曰小潘曰月梁曰马浦
　　寺观
　　白塔院在县西一里半
　　禅定院在桐庐乡距县四里昔黄裳读书于此自号紫元翁今院有紫元洞堂绍兴中张魏公憩此经宿随有芝草生所憩处僧为作瑞芝轩
　　静林院在县西五十里
　　静居院在桐庐乡距县二十五里晋髙僧昙翼诵经之所
　　胜因院在安乐郡距县四十里嘉定间僧梵迪请废额建
　　新防院在孝仁乡距县十里居万山间地乏水绍兴间有羣峰屯佛殿侧僧凿之得甘泉
　　石佛院在孝仁乡距县十里宣和间僧法真建长乐院在定安乡距县三十五里唐干符间建地名吴村吴琠舍水竹园为院基今吴姓有家存焉栖霞院在定安乡距县四十里干徳间建
　　建平院在定安乡距县四十里吴越时建
　　吉祥院在定安乡距县四十里晋天福间建
　　建兴院在质素乡距县三十里周显徳间建【前志并不载】洞明宫在定安乡距县三十五里嘉定间道士张守廉请遂安废额建今遂安亦有宫
　　雪水庵在水滨乡距县七十里
　　漏泽庵距县西三里余
　　祠庙
　　祠山行祠在县西一里邑令陈凖感梦立
　　镇宁侯庙在桐庐乡距县五里即州东之行祠也灵佑庙二一在金牛乡一在至徳乡即栁山仁广信王也
　　珠山龙王庙在水滨乡距县二十五里山有乳泉溉田甚多绍兴间乃立祠端平丙申文林郎陈一中因重修为记
　　嘉应侯庙在水滨乡距县二十五里神即张廵也徐偃王庙在水滨乡
　　古迹
　　龙潭在金牛乡距县十五里潭在山谷间相有龙宅焉淳熙壬寅邑令邵普迎水祷旱有应因作送龙祠其一曰四山回环兮古龙湫山木隂翳兮枝相樛轰雷掣电兮耀灵虬膏泽霶霈兮嵗有秋其二曰奠桂酒兮椒浆杂肴蔬兮荐堂皇愿龙垂休兮时厥雨赐丰年之报兮不敢忘山下有洞泉溉田数百亩碑碣
　　重修钓台书院记二【一系淳祐辛丑郡守王泌撰一系淳祐辛亥敷文吴子良撰】阆仙洞记政和壬辰尚书黄裳撰
　　乳泉龙王庙记嘉熙丁酉浙西仓干陈一中撰












　　景定严州续志巻七
　　钦定四库全书
　　景定严州续志巻八
　　宋方仁荣郑珤同撰
　　遂安县
　　县与淳为邻邑而版籍之亦如之修明至再公私尚俱困也知县事无问京选其佐官旧有丞而尉乃兼领簿事宣和以后丞为省员而嘉定间析置簿尉各一员税官虽有员屑至者鲜其兵官凤林寨有廵检
　　学校
　　县即宣圣庙为学前志在县南二十步绍熙癸丑邑民徐嘉师弗戒于火延燬庙学因献地鸠工于县西改建焉县有田百八十亩与他产俱列于石前此延师廪士皆取给焉三山林坰东阳陈大猷皆尝就聘主学后乃虚席
　　官廨
　　县治在县城内北公防之左为至善堂依山为岩姿亭【县衙旧颇宏丽有堂曰制锦阁曰戴星亭曰清心曰登云曰饱山曰鲂桥曰贮清绍定已丑燬于火因不复建】簿自创员后即县西废驿为廨寻燬于火僦民屋居之县尉兼簿有廨在县治南今悉頽圯惟古木与石刻尚存尉亦僦居
　　税尉燬不复建
　　淳祐平粜仓淳祐甲辰知县傅兖以酒务废基改建郡博士桂锡孙为之记
　　知县题名
　　县有壁记刻知县姓名自宣和三年知县徐镇始今例自寳庆以来序其次
　　王深【承直郎】　　朱澳【文林郎】　　吴澄【从事郎】赵时伸【文林郎】　莫俣【儒林郎】　　张思兼【承直郎】叶明道【从事郎】　楼大年【从事郎】　赵时柔【儒林郎】傅兖【儒林郎】　　赵汝□【文林郎】　赵□夫【从政郎】魏端介【通直郎】　徐商霖【宣义郎】　髙徳一【奉议郎】赵必袗【奉议郎】　赵正卿【宣教郎】
　　门闗
　　县郭之为门者三东曰熙春西曰龙津南曰凤林
　　坊市
　　县市之为坊者六曰招贤曰浔阳曰积庆曰宣仁曰育英曰里仁县之正南辟县学旧址为颁春宣诏二亭中直县街为新街
　　山
　　雾山在县东南二里许孤峰峭立为一邑望绍兴中有避地者李季精天文谓二浙上当牛女之分今婺州与徽之婺源县皆以女宿得名此邑介其中宜曰婺山作雾非也
　　水
　　县冇溪曰武强以山得名今摭溪涧之入于武强者书之
　　双溪【自歙山发源东至三渡与邑境诸小涧合又东至于县又东入于武强溪】
　　罟网溪【自衢境发源与邑境诸小涧合流至于东亭与双溪诸水合是为武强溪】
　　龙溪【自淳安县界发源至县东五里与双溪诸水合东入于武强溪】
　　桥梁
　　县南跨溪为浮梁旧有圮不时治邑士王緫得捐田五十亩命永济庵僧掌其入随圮即修往来者徳之东自界首至县其为桥者五曰解林曰东亭曰余村曰烈桥曰龙渡
　　西自界首至县其为桥者四曰豹石曰丰祈曰西鲍曰严桥其自新安横出有黄村桥
　　寺观
　　前志有寺无观今补其阙
　　洞神宫旧在县西四十里额存宫废县岳祠东偏旧有道院绍兴间县白郡以官额焉因为祝圣之地洞明宫旧在县东今在富汪村中
　　毓真庵在岳庙东道士詹师慧即其祖故居建之白马乳洞庵在凤林乡绍兴间官兵擒缪罗于此其乡人建屋居僧兼奉孔释意以化暴戾云
　　鳌山白佛庵寳祐间知县髙徳一建
　　花果庵在新安乡
　　永济庵邑士王緫得捐田居僧主浮梁修造
　　祠庙
　　魁星祠在县南淳祐辛亥知县魏端介建
　　三圣庙在县南【据王象之舆地纪胜绍兴府三圣庙即普州三景兄弟以死国列祀典神名思忠思立思谊张魏公奉立庙和尚原今行都旌忠观亦冇庙焉此又其别庙云】
　　祠山行祠在县西
　　许应侯庙在三渡神周姓
　　英济王庙三一在歙岭一在神岭一在柏山神汪姓歙之土神也县与歙隣故多奉之
　　三井龙王庙二一在灵岩一在新安
　　古迹
　　乳洞在凤林乡距县八十里洞门容三丈许仰视五六十丈青石如斵中有泉极旱不涸溉田六百余亩狮子洞在鳯林乡洞门仅一大许中有白石罇踞状类狮子
　　双龙洞在龙津乡洞门余五六丈仰视碧石如覆釡中有两石龙附壁而起洞泉极旱不涸祈祷辄应百丈漈在龙津乡霞源山临崖有三石池防作瀑布百余丈下有丛石激水声震岩谷
　　坟墓
　　唐交州都督李夀墓在镇基山中夀封遂安县公太平兴国中郡守田锡以夀名闻奏真宗东封诏褒赠前代忠臣于是封夀为忠勇侯赐庙英烈今庙废惟碑趺尚存
　　碑碣
　　县防题名记知县钱建撰
　　山亭记知县孙应时撰
　　清晖阁记郡人姜师仲撰
　　重修宣圣庙碑隂记埌山杨戸撰
　　云宅亭记吏部员外郎朱异撰
　　县学教导碑朱异撰
　　毓真庵詹中大墓志铭张宣公撰朱文公书













　　景定严州续志巻八
　　钦定四库全书
　　景定严州续志巻九
　　宋方仁荣郑珤同撰
　　分水县
　　县在前志为中县领以选人其佐官惟尉兼簿嘉定壬午始创簿贠地拱行都民俗日蕃阜淳祐壬子陞上县以京官知县事开庆已未冬省税官置廵检剏寨曰定安
　　乡里
　　官乡六为里者十八
　　生仙里乡嘉徳里前志讹谓家徳
　　生仙外乡普乐里前志讹谓普落
　　招延乡真素里前志讹谓真表毕山里今改延徳学校
　　县旧有宣圣庙在县治西治平间县令苏防迁之县治东经宣和兵火庙岿然独存绍兴间知县李端民始置门庑后知县章涓始创讲堂攻媿楼钥书其扁曰振文为斋二曰明徳曰升俊直舍之后有亭曰髙青樗寮张即之书
　　官廨
　　县衙在县市中前揖岩山后带双峯公防之东为近民堂东北为琴斋县圃名升平亭馆久废
　　主簿自剏员后以东昭徳驿为廨
　　尉廨在县衙西相谓唐时建政和间檐瓦坠有唐防昌四年八月字
　　定安寨在县东二十里吴村【开庆已未冬糁坞民张胡十三啸聚宼毕浦民何氏县不能戢州若帅府遣兵致讨事平奏即其地建寨】
　　玉华楼在县衙东酒坊在焉
　　咸若亭在县东二里为祝圣放生之所
　　濯缨亭在甘泉寺东五十步
　　望江亭在县东五里
　　洼泉亭在县东南五里白沙岭
　　知县题名
　　罗闿【寳庆二年十二月到任绍定二年十二月满】
　　卢岳【绍定二年十二月到任三年六月替】
　　黄仁楙【绍定三年十二月到任五年十一月满】
　　赵师防【绍定六年到任端平三年六月满】
　　孙次山【端平三年七月到任嘉熙二年五月满】
　　赵汝槠【嘉熙二年八月到任三年八月替】
　　毛肇【嘉熙三年十月到任淳祐二年十月满】
　　赵汝僐【淳祐二年十月到任五年八月满】
　　何处寛【淳祐五年八月到任七年九月满】
　　沈柬【淳祐七年十月到任九年二月满】
　　柴士表【淳祐九年三月到任十一年满】
　　赵希瑈【淳祐十一年到任】
　　江锳【寳祐元年到任】
　　何宗禹【寳祐四年到任】
　　杨仲方【寳祐五年到任】
　　钱廙之【开庆元年七月到任】
　　蒋晓【开庆元年十二月到任】
　　坊市
　　县市为坊者十有二
　　观政　宣化　景泰　庆云　阜民　朝京　灵岩社坛　双桂　延鸿　聨魁　行原【景定庚申知县蒋晓为分水乡民陈氏三子同日刲股疗父疾为立功表之】
　　桥梁
　　县旧有浮梁在县东天目溪咸若亭之下今废
　　县治西有桥曰双桂诸乡桥而屋者四在分水者曰邵舍在栁柏者曰广济在生仙者曰陈村曰寳定山
　　双峯山在县之北县治依为主山
　　紫龙山在县南二十里分水乡上有龙池【前志云在县西南三百九十步非也】
　　涌泉岩在县南四里下有唐令公庙庙前有涌泉池
　　云峯岩在县西北二十五里生仙外乡四靣如削一峯宛在云中
　　百圣岩在县东十五里定安乡其髙为最相神鞭其峯堕洛口为梁明山【梁明山止一小峯立平地中梁明府君庙在焉】水
　　天目溪源出天目山缭县境而南逹于浙江可胜百斛舟若于潜若昌化旧航粟浙江胥此焉入故客艘辐凑于县后京府严籴禁航粟遂梗县市亦萧条矣前溪在县南源出栁栢乡经分水乡入定安防于天目溪
　　广陵溪在县东六十里招延乡源出新城县
　　沧父溪在县东五里
　　寺观
　　灵岩宫在县衙西北百步绍兴间县人王司谏白县即禅定院废址剏为祝圣朝拜之所请淳安废额名之
　　塔院在五云山北
　　安宁尼院在生仙外乡去县二十里【前志不曰尼院】
　　孝明尼院在分水乡大雏源去县五十里钱王时乡民骆业以亲病祈福独缘建其开山尼曰善通寺有都元帅判押执状
　　祠庙
　　东岳行宫在甘泉寺东建炎间建后邑民有罗其姓者亲走奉香火以归灵贶响荅
　　五显行祠在县圃后
　　栁山灵祐庙在栁栢乡去县三十里庙有栁侯墓据庙记神姓栁本河东人东晋为新安内史卒柩经此山马骇人愕百夫不能举因焉民庙而祠之梁贞明四年赠尚书左仆射广信侯后唐清泰三年封鸿仁广信王告命在州西别庙中今县西仍有行祠以便祈祷
　　灵休庙在县东一十五里定安乡洛口有墓存焉神姓张国朝赐今额
　　广恵行祠在县东南百步瑞云山之巅
　　英烈王庙在县西南四十五里分水乡歌舞岭相谓子胥避难至此喜而歌舞后人因以名岭庙左有小池旧云与钱塘潮相应
　　唐令公庙在县南涌泉乡之左其神为邑令有恵政民祠之嵗旱祷之必应
　　灵应庙在涌泉乡神姓方自后晋即有祠嘉泰中赐今额
　　紫龙王庙在县西南十五里乃紫龙山之神山有三池嵗旱请水祈祷以水中得生物为雨防端平乙未知县赵师防新其庙以荅神赐
　　麻姑庙在生仙里乡去县四十里
　　葛仙翁庙在招延乡横塘源去县四十里
　　古迹
　　石佛在玉瑞寺长不盈尺刻石为之旧陈时所造寺于邓原别为石佛庵并貌陈主奉之
　　仙人迹在月溪寺外小涧中相尝有仙人濯足于此其迹尚存
　　钟潭在生仙外乡去县二十五里相有古钟没潭中其纽犹见渔人撼之莫能动
　　担石去县三十五里在招延乡旧有郎将军者以勇力称肩石至此层絫成台今其上有偃松十数本方春和时野花泉竹四靣环合逰赏留题者甚众邑令奚君所谓松悬双石上者即此石也
　　柱石在担石之东石纹层叠过者辄以木梗支之云可健歩
　　钱王拄杖孔在县东北三里圆径一尺中有泉一清冽可爱冬夏不竭相为钱王经行植杖之地碑碣
　　修学记三其一绍兴二年知县李端民撰其一绍熙二年知县奚士逹撰其一淳祐六年前学长何雷撰放生池记知县李端民撰
　　施肩吾寄徐凝诗熙宁间知县齐谌刻建中靖国谌为转运使再刻肩吾及第告于石隂
　　王司谏书鞠大夫事绍兴间知县奚士逹立石【鞠名嗣复钱塘人宣和中以正郎权县防宼至无援为贼所执辄骂贼不屈贼不敢害寓庆云寺中寻除知睦州不及上】
　　郭祥正题名【郭与东坡为诗友熙宁中因访邑宰题识嵗月后乃刻石】
　　右并在县学
　　放生亭记绍兴癸丑史弥忠撰
　　栁山庙记绍兴间知县王玮撰寓公大理寺丞俞公明重立石
　　创定主簿防记嘉定间吴兴祖撰
　　创定安寨记景定庚申通判曹元发撰


　　景定严州续志巻九
　　钦定四库全书
　　景定严州续志巻十
　　宋方仁荣郑珤同撰
　　夀昌县
　　县为孔道应酬日不给而土地狭隘犬牙衢婺之乡至无所责赋难亦甚矣知县事率选人为之其佐官惟县尉一员兼领簿事若港口三县廵检置寨于淳安县符移得加焉
　　学校
　　县即宣圣庙为学嘉定已已知县巩峤鸠田二百亩以资县治刻石寘于学今存者百五十一亩
　　官廨
　　县衙在县市正北旧枕山为思逊堂极目亭与县南燕喜楼相望山川之胜映带左右后乃鞠为弃壤景定庚申知县黎举徳即燕喜故地为坊曰化龙即思逊堂故地之侧为亭曰南昌胜境亭之南植木为表榜曰屏山第一峯又南仿舟为亭曰涵碧庶防续旧观云
　　知县题名
　　县旧无题名嘉定甲申知县黄棨始考旧闻刻石寘县治今自黄棨以后序其次
　　黄棨【嘉定十五年正月到任寳庆元年三月二十一日满替】
　　赵繇夫【寳庆元年三月二十一日到任绍定元年六月十二日满替】
　　沈绍逺【绍定元年六月十三日到任】
　　赵崇鲁【绍定三年十一月十五日到任衢宼猖獗被檄节制官兵督捕五年五月二十六日改差江东提榦】
　　杨华
　　髙不倨【端平二年三月初二日到任】
　　黄恺【端平三年到任】
　　赵希楘【嘉熙元年到任】
　　刘师臯【嘉熙三年到任】
　　刘常明【淳祐二年到任】
　　赵必常【淳祐四年到任】
　　陈应先【淳祐五年十二月到任七年十一月考举及格离任】
　　陈宗
　　赵汝羾
　　朱涣
　　赵与鑇
　　刘廉
　　黄士庆
　　程直翁
　　黎举徳
　　山
　　青龙山在县东一里由县治来岗分缭通衢出临艾溪上势若昂首景定庚申知县黎举徳与邑人徐南一等筑亭其上命之曰龙首
　　梅峯在县西南二十里
　　砚山在县东南三十里
　　水
　　艾溪发源自县西境曰鸡笼山过县东七里为于堨渡又东为湖神溪实一源也至茭塘入建徳县界逹于新安江
　　户部泉元祐间知县陈泽民凿山得泉味甘冽甚爱之后去邑未防为户部郎邑人思之故以户部名其泉
　　桥梁
　　县为驿道要冲由梅岭而东凡为桥者五
　　大同桥在县东二十里邑人叶三省建郑颖重葺顔公桥在县西十里曰航头长四十二丈絫石酾水为十道郡守顔颐仲捐郡帑倡建因以为名
　　宋公桥在县西二里长一十五丈郡守宋钧捐郡帑倡建因以为名
　　防通桥在县西市中跨湖表为之
　　朝京桥在县南长五十四丈絫石酾水为十二道毎遇溪水暴涨行旅前阻于堨渡不得进景定辛酉知县黎举徳率邑人徐南一等经始斯桥以便行者寺观
　　接待院在夀昌乡下梅嘉定初元径山僧祖隆建崇恩院在永平乡
　　灵耀宫在夀昌乡南山
　　祠庙
　　东岳行祠在县东
　　古迹
　　朱佛庵在县西六十里崇恩寺侧庵有塑于龛者曰曰朱佛嵗旱祈祷辄应相昔有农朱姓耕山诵佛于此遇亢旱常有云覆之诺人以雨辄应邑人指为活佛后趺坐示化人为立庵寳祐间知县刘防状其灵异请赐号未报
　　龙潭在县西相常有龙见毎嵗旱县官于此祈祷碑碣
　　重修县学记嘉定已已朝奉大夫徐宪撰郡守谢徳舆立石
　　学田记知县巩峤撰
　　蠲减官钱始末嘉定癸酉吏侍俞烈撰
　　县防题名记知县黄棨撰











　　景定严州续志巻十
