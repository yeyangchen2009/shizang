　　钦定四库全书　　　　　　史部十一
　　治河图畧　　　　　　　　地理类四【河渠之属】提要
　　【臣】等谨案治河图畧一卷元王喜撰喜爵里无考其书首列六图末各系以説而附所为治河方畧及厯代决河总论二篇于后其文称臣谨叙臣谨论云云疑为经进之本考元史顺帝纪及河渠志至正中河决白茅堤大臣访求治河方畧喜书其作于是时欤其大防取李寻因其自然之説惟以浚新复旧为主厥后卒用贾鲁之防疏塞并举挽河东行以复故道与是编持论相合则当时固已采录其言矣特史文阙畧未着其进书本末耳卷中所图河源颇多讹舛葢昆仑星宿逺隔穷荒自我
　　国家底定西陲葱岭于阗悉归版籍于是河有重源之迹始确然得其明徴元人所述凭潘昻霄之所记昻霄所説凭笃什【案笃什旧作都实今改正】之所传辗转相沿率由耳食撰元史者且全録其文于河渠志以为亘古所未闻喜之踵讹袭谬又何怪乎取其经畧之详而置其考据之疎可也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀








　　钦定四库全书
　　治河图畧　　　　　　　　元　王喜　撰臣窃谓水之在天下有自然之利亦有自然之害顺而导之者易为力逆而遏之者难为功譬犹人之一身血脉流通则无病血脉壅滞则病生审而治之宣其壅滞使之流通则病自去治水之道亦当如此窃见比年以来黄河失道泛滥曹濮间生民垫溺中原雕耗莫此为甚以致上干宵旰之忧勤次劳庙堂之轸念见者闻者莫不恻然思有以救之然未有出一谋建一策有补于明时者以其但知河之为害而未知其所以为害臣故歴考累代河流变迁之故与浚治之术粗得其详而知其有无不可为之理且何以言之皆缘下流壅滞水势不能自泄是以决溢为害为今之计莫若浚入淮旧河于南以顺其流仍导一新河于北以分其势大河既分其流自缓无泛滥之患矣禹之播九河汉之浚屯氏宋之导清河于南北者即此道也犹百钧之物一人举之则力不能胜两人举之则力有余此理甚明可举而行今将禹河汉河宋河今河图陈于左以备睿览有以考择庻防拯溺之一助云臣谨叙



















　　臣谨按禹河自于阗葱岭两源合流东注蒲昌海潜行南出积石经龙门三千里而至于华隂又自南而东至于底柱孟津洛汭大伾又自东而北过洚水大陆迤北行至冀东兖北分播于九河趋碣石入海由是观之气分则缓势分则弱禹所以治河之法行水之道其功皆在于九河之播也


<史部,地理类,河渠之属,治河图略,治河图畧>








　　臣谨按汉河自孟津底柱以上河行地中无所变迁自大伾以下河高于地易于泛滥自周定王时已徙故渎及汉元光间改向顿邱东北流经濮济从乐陵入海文帝时决酸枣武帝时决瓠子皆在今濮阳县遂通淮泗又汉沟洫志河决馆陶在今濮州分为屯氏河在今大名路北流入海其河深广与大河等葢亦因其自决之势就浚此河以泄大河故无复有泛溢之患繇是观之河之下流壅则塞泄则平汉之所以能息菑弭患者其功専在于屯氏之分也























　　臣谨按宋河自建绍【按建隆绍圣相距百四十年南渡建炎绍兴黄河北属金界唯绍圣至建中靖国初中间才五六年宋河渠志载议河事最多疑为绍建之悮后仿此】浚黄河决入钜野溢于泗以入淮谓之南清河由汶合济至沧州入海谓之北清河初禹导济水出河之南东入菏泽即今之梁山泊也南通淮泗北从千乘入海宋河既徙济寜之钜野与济遂合于一分而为南北流矣又济之上流旧有莨荡渠汉明帝使王景浚之东注浚仪南逹于淮即隋唐之汴口也金末河决开封则又因汴南流而入于淮矣今其决于曹濮复有合济之势臣愚所以叅之于古审之于今而知其有必合之理也






















　　臣谨按今河自金末从开封北卫州决入涡河南流即今之过徐州而入淮者是也比年以来河水泛溢于曹濮而入淮旧河淤塞不通将有入御河之势又未得其道以致数郡垫溺为害不小窃料新塞河道沙土尚虚但浚治稍深则水复故道下流自顺非比无源之水假强凿之难劳而无功也又计今新决河水防漫无綂未有归一以致横流若旧河既浚水势自减然后因其横流所穿之径顺其北流之势加之防导别为一川则用力寡而见功疾此可为永久之利也























　　臣谨谓治河之法必先浚入淮旧河使水南流复于故道次导入济新河分半水北流以杀其势此上策也今汴城之东黄河南岸列渠口数十皆是古时引水注于陈亳宋颍之郊以泄水怒又东至杞县有三汊河口徃年归德太康两处将南北两汊堵闭不通使三汊之水总于一河安得不致决溢哉世祖皇帝尝设置分监委任都水马和之郭若思疏决新河之水导黄流由安山抵临清接御河相地形设闸隄通漕运遂成千载之功今所以导新河北流者即马都水之成法也盖河之末流水势浩大非一川能容不浚则势不顺不分则患不息是皆歴代已行之明效而非一口之空言臣故图此以见其有可行之理耳




















　　臣谨按河源自吐蕃朶甘思西鄙方七八十里有泉百余蹑髙山下瞰灿若列星故名鄂敦即星宿海也东滙于泽又东为齐必勒一水西来名伊尔齐一水南来名呼兰一水东南来名伊拉齐合流名都古尔纳是为黄河又东岐为九渡尚清浅可涉又东五百里始混浊奔悍又三千里合二水折西经锡哩达昆仑山之隂四时积雪又北东至贵徳州河州吐蕃等处宣慰司所辖然后抵积石与禹贡导积石者合上去星宿海盖六千七百余里此据世祖皇帝至元十七年遣招讨使笃什亲歴而言臣所以并纪此图以知河源之逺宜其末流之盛大而难制也













　　治河方畧
　　臣窃谓水之为利生民之所不可缺有国之所不可无闗于利害至重矣歴代之虞衡水部本朝之都水监所以总天下之水而重其事也而黄河之水又天下之至大者今其决溢为害下病生民上累国家不可视为寻常细事明矣必也重其事委重于大臣旁求良策而后可以息菑弭患臣虽不敏既图敶于前复谓所以息菑弭患者必本于理势之自然而其要则在于浚旧河导新河二者而已所以能息菑弭患者又必仰于人力之使然而其要则在于专委任优工役二者而已故敢以四事条列于后　一先浚旧河合于上流淤塞处约以十里二十里为率挑出沙土令深或底下见流沙则缚木簰平置沙面为河水立脚之地仍于两旁立桔橰长竿提出沙土渐淘渐洗使水得行上流既通则下流自然淊淊有建瓴之势不待施工而自顺若河水已循故道或可使之全流入淮则于决河北岸用竹络木柜等盛石块垒成河堤虽非久逺之计亦可捄患于一时故不如因其自决之势分为两道最为得宜要在察其逆顺审其形势随宜量度之耳议者莫不以为旧河沙土壅积如此之高新决河水如此之深岂能使之复于故道此自今日所见之势而言也然所积沙土高者虽有一丈以来低者不下五七尺皆是近年淤积非天生坚顽之物固可以人力去之况其下既有流沙乃是水脉尚通与决河相平故其余流浸渍特以沙土壅隔不得流耳浚而治之必有成功是皆他日未形之势人所未见者也因谓龙门万仞之颠四山皆石禹尚以人力凿之以通河道况今河行平地沙土之中决诸东方则东流决诸西方则西流者乎此臣断断以为旧河有可浚之理也　一后导新河浚旧河则始上流导新河则始下流葢旧河既浚河流既分泛滥之水渐平却于下流因其所穿之径顺其势导一川从北清河入梁山泊合御河入海又分一道入南清河合泗水入淮如此则南北闸河水增舟顺可无启闭之劳而国家永享其利抑且桑土悉平可以耕蓺有倍收之获而民其利议者莫不以为大河入梁山泊则必冲壊闸河直趋东平为害不小殊不知河流既分力弱势缓不足为害且以旧事证之前宋建绍时曾从济寜钜野决入其时全河入于济水下流分为二道一道从南清河入淮一道从北清河入海尚且不闻其破闸河害东平也况今于上流已分半水入汴河其一半入济水者又分为南北流则入于梁山泊者仅四之一耳而梁山泊八百里之寛足以渟蓄其怒波则下流自然平缓可保其无患矣此臣断断以为新河有可导之理也　一专委任宜选在朝明达大臣一员充总领河防使一应河道合干事务便宜行事仍选有学识有材干之士以为之属同心讲究务在兼采众长取人为善叅酌审量底于功成至如董工役备器物司出纳掌簿书则各有司存　一优工役宜募民择丁壮者为河夫十人为甲前期给防雇工钱必令稍优使之乐从尽力工作其有不趋事者罚及甲长仍禁有司毋得因而差发骚扰重困一方其鐡匠木匠则常用制造器具不致乏用至如医工亦所不可缺者或河夫疾病伤损必官为医疗仍给半粮优恤之凡连年被水菑去处亦湏赈赡之使得以复业
　　歴代决河总论
　　臣窃谓洪水之害莫甚于河治水之功莫难于河凿龙门于上以疏其源播九河于下以杀其流者大禹敷治之功也葢源疏则水性顺流杀则水势分臣所谓分河之说寔原于此自禹功一立地平天成垂七百七十余载无复为患及商之祖乙始圯于耿而河之经流固未尝改也又九百四十余载至周定王之五年河徙砱砾乃改其故渎春秋战国各私其地壅防百川以隣为壑故葵邱之会有曲防之戒意者九河或湮或塞皆在此时以及汉之文帝决酸枣溃金隄尝兴卒塞之矣武帝时徙顿邱决濮阳瓠子遂通淮泗泛郡十六害及梁楚虽发卒十万塞之輙复横溃上去周定王又四百九十二年然后益徙而东田蚡乃狃于私田之利以为江河之决皆天事未易以人力强塞由是二十年置弗治及东封泰山临决河沉白马玉璧率羣臣负薪填决河筑宣防导河北行浚屯氏以分大河使复禹旧迹八十年不为害此则分河之明效也成帝时冯逡奏言屯氏河塞灵鸣犊口又益不利独一川兼受数河之任虽高增隄防终不能泄九河今既难明请浚屯氏河以助大河泄暴水备非常而丞相御史不以为意后果大雨水决金隄灌四郡三十二县百姓皆垫溺败壊官亭室庐且四万区葢屯氏一塞下流不利以致为害此其騐也寻遣王延世为河防使者以竹络长四丈大九围盛以小石两船夹载而下之三十二日隄成【按前汉书作三十六日河隄成】其后李寻议以为常欲求索九河故道而穿之今且因其自决勿塞以观水势河欲居之当自成川挑出沙土然后顺天心而图之必有成功而用力寡遂止不治朝臣以为百姓可哀遣使者据业赈赡之【按前汉书据业作处业师古曰处业使安处之得居其业】乃求能浚川者于是贾譲言治河有三策大防以为土之有川犹人之有口治土而防其川犹止儿啼而塞其口岂不遽止然其死可立而待也故善为川者决之使道善为民者宣之使言宜徙民放河北流入海出治隄之费以业所徙之民勿与水争地此功一立千载无患此上策也多穿漕渠于冀地使民得以溉田分杀水怒虽非圣人法然亦捄败之术此中防也若乃缮完故隄增卑培薄劳费无已数逢其害此下防也自今观之李寻之言最为近理今所谓因其自决之势顺其自然之性别导一川者即其说也至如贾让之防似若可取熟而审之则有未然者其曰徙民放河置而不治则泛滥东西漂泊南北日徙其民犹不足将何以安其生耶其曰多穿漕渠分杀水怒其说近是而又未知河之末流有必分之势其曰随决随塞劳费无已为下策者诚哉是言也自汉而下决溢之患虽代有之而其经流至宋又千二百五十余载始改于钜野寻又改于开封由禹距今上下三千七百余载而河流三徙其渎岂有不假人力之助而遂如斯安流耶方今明见如冯逡材敏如王延世谋议如李寻贾譲者岂乏其人我朝如马和之郭若思引黄流由安山接御河相地设牐筑隄皆能深知水性以成事功葢亦不为无人举而措之又何难焉臣以后学戆愚窃念生际盛明沐浴膏泽未有涓埃之报恒懐畆之忧覩黄河之横流哀赤子之垫溺譬有病而必疗寜无方之可施庸献其一得之愚庻或助万分之补捧漏巵沃焦釡谓宜莫急于此时歌瓠子筑宣防端可追功于前代臣谨论




　　治河图畧
