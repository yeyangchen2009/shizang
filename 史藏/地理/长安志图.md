　　钦定四库全书　　　　　史部十一
　　长安志图　　　　　　　地理类七【古迹之属】提要
　　【臣】等谨案长安志图三巻元李好文撰好文字惟中东明人至治元年进士官至光禄大夫河南行省平章政事致仕给翰林学士承防一品禄终其身事迹具元史本传此书结衔称陜西行台御史考本传称好文至正元年自国子祭酒改陜西行台治书侍御史寻迁河东道亷访史又称至正四年仍除陜西行台治书侍御史六年始除侍讲学士此书葢再任陜西时作也自序称图旧有碑刻元丰三年吕大防为之跋谓之长安故图葢即陈振孙所称长安图记大防知永兴军时所订者好文因其旧本芟除讹驳更为补订又以汉之三辅及元奉元所属者附入凡汉唐宫阙陵寝及渠泾沿革制度皆在焉总序图二十有二其中渠泾图説详备明晰尤有禆于民事非但考古迹资博闻也本传载所着有端本堂经训要义十一巻厯代帝王故事一百六篇又有大宝録大寳龟鉴二书而不及此图元史疎漏此亦一端矣此本乃明西安府知府李经所锓列于宋敏求长安志之首合为一编然好文是书本不因敏求而作强合为一世次紊越既乖编录之体且图与志两不相应尤失古人著书之意今仍分为二书各着于録千顷堂书目载此编作长安图记此本题曰长安志图疑李经与长安志合刋改题此名然今未见好文原刻而千顷堂书目传写多讹不尽可据故今仍以长安志图著录而附载其异同于此备考核焉乾隆四十六年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　长安志图原序
　　关中天府之邑土居上游古称天地奥区神臯周及汉唐都之子孙皆数百岁虽其积累深厚亦曰神器之大措之善也观其创业垂綂规模宏廓分郊画几制作详密城郭宫室之巨丽市井风俗之阜繁山川灵迹之雄伟奇谲史册所书稗官所记文人硕士之揄扬颂叹习而诵之如谈蓬壶阆苑钧天帝居使人耳可得闻目不可得而覩也【原阙十三字】图见示当时弗能尽晓茫然【原阙五字】之及来陜右由潼关而西至长安所过山川城邑或遇古迹必加询访尝因暇日出至近甸望南山观曲江北至故汉城临渭水而归数十里中举目萧然瓦砾蔽野荒基壊堞莫可得究稽诸地志徒见其名终亦不敢质其所处因求昔所见之图久乃得之于是取志所载宫室池苑城郭市井曲折方向皆可指识了然千百世全盛之迹如身履而目接之图旧有碑刻亦尝锓附长安志后今皆亡之有宋元丰三年龙图待制吕公大防为之跋且谓之长安故图则此图前世固有之其时距唐世未逺宜其可据而足徴也然其中或有后人附益者往往不与志合因与同志较其讹駮更为补订厘为七图又以汉之三辅及今奉元所治古今沿革废置不同名胜古迹不止乎是泾渠之利泽被千世是皆不可遗者悉附入之总为图二十有二名之曰长安志图明所以图为志设也呜呼废兴无常盛衰有数天理人事之所关焉城郭封域代因代革先王之疆理寓焉沟洫之利防溉之饶生民之衣食系焉观是图也凡夫有志之士游意当世将适古今之宜流生民之泽不无有助岂特山林逃虚悠然遐想升高而赋者以资见闻而已哉至正二年秋九月朔中顺大夫陜西诸道行御史台治书侍御史东明李好文序



　　钦定四库全书
　　长安志图巻上目録
　　汉三辅图
　　奉元城图
　　太华图
　　汉故长安城图
　　唐禁苑图
　　唐大明宫图【东内苑附】
　　唐宫城图
　　城市制度
　　城南名胜古迹图
　　唐骊山宫图上
　　唐骊山宫图中
　　唐骊山宫图下

　　长安志图巻上目録
<史部,地理类,古迹之属,长安志图,卷上>
　　前汉京兆尹县十二左冯翊县二十四右扶风县二十一后汉并省不同
　　三辅汉初因秦旧名内史寻又分左右至太初已后遂更之皆治长安城中长吏各在其县光武东都之后扶风出治槐里冯翊出治髙陵











<史部,地理类,古迹之属,长安志图,卷上>
<史部,地理类,古迹之属,长安志图,卷上>
<史部,地理类,古迹之属,长安志图,卷上>
　　汉城惠帝时筑后赵石虎亦尝修之城在今奉元路西北十二里苻秦西魏宇文皆都之隋开皇三年迁都龙首川【通鉴作龙首山】此城遂废至今民呼犹曰杨家城在唐禁苑置四监其中掌园囿种植之事故其宫室因汉旧而葺焉
　　城制南为南斗形北为北斗形周六十五里十二城门八街九陌九市十一里计地九百七十三顷其街陌等名并载志书此不具録








<史部,地理类,古迹之属,长安志图,卷上>
<史部,地理类,古迹之属,长安志图,卷上>
<史部,地理类,古迹之属,长安志图,卷上>








　　市制四靣皆市人居之中为二署盖治市之官府也旧图全畵坊市制度今图小不能记容别畵一坊之制以见其余
　　宫城东西四里南北二里二百七十歩周十三里一百八十歩其崇三丈五尺掖庭宫广一里【隋开皇三年六月诏规建制度先筑宫城次筑皇城次筑外郭城】
　　皇城【亦曰子城】东西五里一百一十五歩南北三里一百四十一歩南北七街东西五街其间并列台省寺卫承天门外有东西大街南北广三百歩【限隔二城也】横街之南有南北大街东西广百歩【即朱雀门街】自两汉以后都城并有人家在宫阙之间隋文帝以为不便于事于是皇城之内惟列府寺不使杂居公私有辨风俗齐整实隋文之新意也
　　外郭城东西一十八里一百一十五歩南北一十五里一百七十五歩周六十七里其崇一丈八尺【唐外郭城东西南靣各一门直十一街横十四街当皇城朱雀门曰朱雀街亦曰天门街南直明德门南北九里一百七十五歩纵十二街各广百歩皇城之南横街十各广四十七歩皇城左右各横街四三街各广六十歩一街直安福延喜门广百歩】
　　夹城宗以隆庆坊为兴庆宫附外郭为复道自大明宫潜通此宫及曲江芙蓉园又十宅皇子令中官押之于夹城起居在东外郭庑【后宣宗于夹城南头开便门自芙蓉园北入青龙寺俗号新开门杜牧之诗六龙南幸芙蓉苑十里飘香入夹城谓此】
　　坊市总一百一十区万年长安以朱雀街为界街东五十四坊及东市万年领之街西五十四坊及西市长安领之皇城之东尽东郭东西三坊皇城之西尽西郭东西三坊南北街一十四坊象一年并闰每坊皆开四门中有十字街四出趣门皇城之南东西四坊以象四时南北九坊取周礼王城九逵之制其九坊但开东西二门中有横街而已盖以在宫城正南不欲开北街泄气以冲城阙碁布栉比街衢绳直自古帝京未之比也城图云皇城之南三十六坊各东西二门纵各三百五十歩中十八坊各广三百五十歩外十八坊各广四百五十歩皇城左右共七十四坊各四门广各六百五十歩南六坊纵各五百五十歩北六坊纵各四百歩市居二坊之地方六百歩靣各二门四靣街各广百歩渠水一曰龙首渠自城东南导浐至长乐坡酾为二渠一北流入苑一经通化门兴庆宫由皇城入太极宫二曰永安渠导交水自大安坊西街入城北流入苑注渭三曰清明渠导坈水自大安坊东街入城由皇城入太极宫
　　吕氏曰隋氏设都虽不能尽循先王之法畦分碁布闾巷皆中绳墨坊有墉墉有门逋亡奸伪无所容足而朝廷宫寺民居市区不复相叅亦一代之精制也唐人防之以为治更数百年不能有改其功亦岂小哉隋文有国才二十二年其刬除不庭者非一国兴利后世者非一事大趣皆以惠民为本躬决庶务未尝逸豫虽古圣人夙兴待旦殆无以过惜其不学无术故不能追三代之盛予因考证长安故图【观吕氏此言是图之作其来尚矣】爱其制度之密而勇于敢为且伤唐人媢疾史氏没其实聊记于后元丰三年五月五日龙图阁待制知永兴军府事汲郡吕大防题京兆府戸曹叅军刘景阳按视并州观察推官吕大临检定鄜州观察使石苍舒书
　　防语此图旧有碑刻在京兆府公署兵后失之有雷德元完顔椿者访得碑本订补复完命工锓梓附于长安志后壬子年中秋日合口邳邦用跋
　　新城唐天祐元年匡国节度使韩建筑时朱全忠迁昭宗于洛毁长安宫室百司及民庐舍长安遂墟建遂去宫城又去外郭城重修子城【即皇城也】南闭朱雀门又闭延喜安福门北开武门是为新城即今奉元路府治也城之制内外二重四门门各三重今存者惟二重内重其址尚在东西又有小城二以为长安咸宁县治所谨按长安京兆本朝奄有天下初为京兆府后为安西路至大四年改奉元路中统元年立十路宣抚司置治于此改路不知何年三年立陜西四川行省至元七年改行尚书省九年改设王相府十七年罢王相府复立行中书省一十三年四川分省成都专立陜西行省二十八年立行御史台于云南大德元年移置陜西奉元





<史部,地理类,古迹之属,长安志图,卷上>
<史部,地理类,古迹之属,长安志图,卷上>
<史部,地理类,古迹之属,长安志图,卷上>
<史部,地理类,古迹之属,长安志图,卷上>
　　骊山温泉自秦汉周隋相继崇饰唐贞观中始营御汤天宝六载筑罗城于汤所置百司公卿邸第治汤为池増起台殿环列山谷因改宫为华清宫明皇岁幸焉殿曰九龙以待上浴曰飞霜以奉御寝曰长生以备斋祀其他楼观殿阁不可胜纪禄山之乱天子游幸益鲜唐末遂废晋天福中改曰灵泉观以赐道士元祐三年中秋日武功游师雄景叔题石刻在临潼
　　临潼县治今居废宫之北址
　　斜阳楼新长安志载之在老母殿北或曰即望京楼也未知孰是





　　长安志图巻上
　　钦定四库全书
　　长安志图巻中目録
　　咸阳古迹图
　　唐昭陵图
　　唐建陵图
　　唐干陵图
　　唐陵图説
　　图志杂説一十八篇







　　长安志图巻中目録
<史部,地理类,古迹之属,长安志图,卷中>
<史部,地理类,古迹之属,长安志图,卷中>
<史部,地理类,古迹之属,长安志图,卷中>
<史部,地理类,古迹之属,长安志图,卷中>
<史部,地理类,古迹之属,长安志图,卷中>
　　昭陵图说【诸陵附】
　　余观自古帝王奢侈厚葬莫若秦皇汉武工徒至六十万天下税赋三分之一奉陵寝秦陵才高五十丈茂陵十四丈而已固不若唐制之因山也昭陵之因九嵕干陵之因梁山泰陵之因金粟堆中峯特起上摩烟霄冈阜环抱有龙蟠鳯翥之状民力省而形势雄何秦汉之足道哉昔贞观十八年太宗语侍臣曰汉家先造山陵身复亲见又省子孙经营烦费我深是之我看九嵕山孤耸迥絶实有终焉之志乃诏先为此制务从俭约九嵕山上足容一棺而已又慕汉之将相陪葬自今后功臣宻戚各赐茔地一所至二十三年八月毕工先文徳皇后长孙氏当时陪之盛与夫刻番酋之形琢六骏之像以旌武功列于北阙规模宏大莫若昭陵按陵今在醴泉县北五十里唐陵园记云在县东三十里盖指旧醴泉县而言之也其封内周回一百二十里下宫去陵十八里今已废毁陪诸臣碑刻十亡八九悲夫因语邑官命刋图于太宗庙以广其传焉绍圣元年端午日武功游师雄景叔题
　　陪诸臣一百六十五人　诸王蜀王愔已下七人　公主清河公主已下三十一人　妃嫔越国太妃燕氏已下八人　宰相李勣已下一十三人丞郎三品戸部尚书唐俭已下五十三人　功臣大将军尉迟敬德已下六十四人　内蕃将阿史那忠等九人　诸蕃君长贞观中擒伏归顺者琢石肖形状而刻其官名凡十四人　突厥颉利可汗左卫大将军阿史那咄苾　突厥利可汗左卫大将军阿史那什鉢苾　突厥乙沴泥孰俟利苾可汗右武卫大将军阿史那祢尔　薛延陁真珠毗伽可汗吐蕃賛普　新罗乐浪郡王金真德　吐谷浑河源郡王乌地祓　勒豆可汗慕容诺曷鉢兹王诃黎布失毕于闇信　马耆王龙突骑支高昌王右武卫将军麴智勇　林邑王范头利婆罗门帝那伏帝国王阿那顺所乗六骏刻石于北阙之下一曰青骓平窦建德时乗【赞曰足轻电影神发天机防兹飞练定我戎衣】二曰什伐赤平王世充窦建德时乗【赞曰瀍涧未静斧钺伸威朱汗骋足青旌凯归有中四箭处】三曰特勒骠平宋金刚时乗【赞曰应防腾空承声半汉入险摧敌乗危济难】四曰飒露紫平东都时乗【赞曰紫鷰超跃骨腾神骏气詟三川威陵八阵】五曰拳毛騧平刘黒闼时乗有石真容自拔箭处【赞曰月精按辔天驷横行弧矢载戢氛埃廓清有中九箭处】六曰白蹄乌平薛仁杲时乗【赞曰倚天长劒追风骏足耸辔平陇回鞭定蜀】
　　肃宗建陵陪功臣尚父汾阳王郭子仪一人高宗干陵在奉天县宋元祐中计使游公图而刻之防御推官赵楷为之记曰干陵之葬诸蕃之来助者何其众也武后曽不知太宗之余威遗烈乃欲张大夸示来世于是録其酋长六十一人各肖其形鑴之琬琰庶使后人皆可得而知之【石人皆刻各人姓名岁久漫灭近得游公所刻四碑而亡其一每碑十六人各写其衣冠形迹及其名爵其不知者阙之今锓其可知及有阙字者凡三十九人于左　左一碑　左二碑十人故左威卫大将军兼金徽都督仆固乞突　左威卫将军阙　都督防阙施处毒勒德　右领军将军兼于泉都督泥阙　　小阿悉吉度悉波　故左卫大将军兼燕阙大都督葛塞匐　故右威卫将军兼洁山都督突骑施傍靳　故右卫将军兼颉阙都督拔蜜干蓝羡　故左武卫将军兼双可阙　　　舍提欲防斯　故左威卫大将军兼延匐都督处木昆屈律防阿史那盎路　故右金吾卫将军兼俱阙都督关傍汗阿悉首那鞠大首领可汗颉利发　右一碑十三人故大可汗骠骑大将军行左卫大将军昆陵都护阿史那弥则　故右骁卫大将军兼兹都督兹王白素稽　故右武卫将军兼阙　　兹阙白回地罗征　疎勒王裴夷健蜜施　康阙泥湼师师十姓可汗阿史那斛瑟罗　吐浑青驸马都尉慕容诺曷鉢　右骁卫大将军兼波斯都督波斯王卑路斯　十姓可汗阿史那元庆吐浑乐　徒耶鉢　于阗王尉迟琡　吐火阙子特勒羯达健　右二碑十六人石阙　子石】
　　【忽那故左武卫大将军阙　十姓卫官大首领吐屯缬利发　波斯大首领南昧阙木俱罕阙　斯陁勒　吐威卫大将军兼坚昆都督结黉蚕匐肤莫贺咄　吐蕃使夫论悉曩然　吐火罗叶护咄伽　十姓大首领盐防　都督阿史那忠节　右金吾卫大将军兼泃本都督五姓防麪叶护昆职黙啜使移力贪开达于播仙城　河伏帝延吐蕃大酋长赞婆　黙啜使葛暹嗔达干　兹】
　　【大首领那利自阿力　碎叶州刺史安车施阙狄仁杰以下六十人畵像姓名今皆不存其见于奉天县丞赵措绘像记者才二十九人焉措之记文多不尽载撮其大指畧曰唐之诸帝功烈如太宗明皇者可谓盛矣宜其立陇完固及于无穷今兵火之余荒墟坏皿瓦砾仅存理亦宜也独髙宗武后之陵崇丘磅礴上诣青防双阙耸峙丹青犹在是岂造物者有以扶防而致然耶抑亦穷匮国力深规厚图使人未易窥耶转运游公一日按部过干陵慨然兴叹乃録高宗天后时朝臣六十人重图于陵所其间忠良骨鲠高才俊逸如张说苏延硕狄仁杰娄师德刘仁轨唐休宋璟李峤贺知章马周李昭徳王綝张仁愿崔神庆李务光张柬之魏元忠陆元方李懐逺毕诚杜景佺皆一代善士固当纪者若夫武三思韦巨源崔湜武承嗣苏味道封徳彞之辈回邪憸佞负国自谋而皆绘形于壁镵记于石丹青可渝而善恶之迹不可变珉石可磨而劝戒之意不可冺则斯名也其与天地同于不朽哉措之记在元祐七年六月吉日唐之诸陵各有陪见于志者此不具録其诸帝之陵在干陵之东者僖宗靖陵也在三原者高祖献陵也敬宗庄陵也武宗端陵也在云阳者德宗崇陵也宣宗真陵也在富平者中宗定陵也代宗元陵也顺宗丰陵也文宗章陵也懿宗简陵也在蒲城者睿宗桥陵也宗泰陵也宪宗景陵也穆宗光陵也】
　　图志杂说
　　龙首山古志曰山长六十里头入渭水尾达樊川头高二十丈尾渐下可六七丈又曰汉取山土为城山之余尾在城西南数里乃尽今按城南鼎门之西南北附城有土岭可二三百歩望之隐然如城俗名之曰土蛇岭此即山之余土也又汉台殿城阙皆取山土为之是以高大数千年不圮西京赋曰疏龙首以抗殿是也山之余尾城南皆已湮平坡陀互出复见于唐大安宫西东西横亘迤逦而去今大安宫城及内苑后墙含元殿台一带俱在山上下去平地可六七丈南望城市俯而视焉
　　【原自含元以东其地渐平不见垠堮一日登秦冢望之隐然而东直际浐水与白鹿诸原映带南去又自长乐坡下其冈中断道出其间其西廓然率多堑掘问之人云安西筑邸时取其土也】
　　北斗城三辅旧事及周地图记曰长安城南为南斗形北为北斗形今观城形信然然汉志及班张二赋皆无此说予尝以事理考之恐非有意为也盖长乐未央酂侯所作皆据冈阜之势周二十余里宫殿数十余区惠帝始筑都城酂侯已没当时经营必须包二宫在内今南城及西两方凸出正当二宫之地不得不曲屈以避之也其西二门以北渭水向西南而来其流北拒高原千古无改若取东城正方不惟太寛又当渭之中流人有至其北城者言其委曲迂廻之状盖是顺河之势不尽类斗之形以是言之岂后人偶以近似而目之也与
　　赋语文人之词固多张诞然身未尝至目未尝覩亦未可辄拒而不信尝读汉人之赋遂觉西京台观之盛班孟坚曰轶云雨于太半虹霓廻带于棼楣又曰攀井干而未半目眴转而意迷张平子曰将乍往而未半怵悼栗而怂兢王子渊曰若播岸而临坈登木杪以矙泉论者以为皆危险悚惧非王公所宜乗履诚为论予至长安亲见汉宫故址皆因高为基突兀峻峙崒然山出如未央神明井干之基皆然望之使人神志不觉森悚使夫当时楼观在上又当如何由是观之则数公之言未可遽谓张大也昔蔡九峯不信鸟防同穴后人讥之予恐不知而论将使后人而复讥后人也
　　小儿原骆氏志载新说唐皇子幼则居内渐长成于东内苑为大宅于外为十六王宅外又置百孙院王子王孙勿得出外鬭鸡走狗蹴踘弹射于苑中龙首原俗号曰小儿原或曰今原东有西番浮图至元中所建其下是一古冢经营之始堑之为基得一石椁有篆文三曰小儿冢意者原名以是然今亦不知有此名矣
　　村名长安咸宁二县民多以故宫殿门阙名其所居然讹谬不可尽记志称下马陵讹为虾蟇陵秦夀陵讹为韩生冢建章宫讹为贞女楼翠华殿讹为祭酒台不特是耳至以汉城为阳甲城霸城门为万城门覆盎门为红门西安门为黄门正武殿为讲武殿城中又有白麦殿亦不知是何名然亦有传袭旧名而图志不载者如以宣平门为玉女门以其东有玉女山也以西门为金天门亦非野人之语若此之类又恐前代旧有是名耳【有人尝言于京师一朝官家见一杂书载阳甲城之说曰阳生于子而天方开甲始也汉有天下是为一代开天之始如阳始生以期福禄于未艾观其宫名未央可见愚按此说似为有理然如其言则是阳甲之名汉已有之何故传记皆无一言称之且阳甲殷王汉固不当以古帝王之名目其城也宋次道长安志极为精博亦不见取但言隋迁都此城遂废俗呼曰杨广城此说是也盖炀帝弑父亡国民斥其名政犹时日曷丧云尔复何疑乎其后又转而为杨家也】
　　汉瓦形制古妙工极精致虽尘壤溃蚀残缺漫漶破之如新人有得其瓦头者皆作古篆盘屈隐起以为华藻其文有曰长乐未央有曰长生无极有曰汉并天下有曰储胥未央有曰万夀无疆有曰德合无疆亦有作上林字者昔人有于陈仓得秦瓦文曰羽阳千岁羽阳秦武王宫也以是知古人制作不茍虽一瓦甓必有铭识不特彛鼎为然耳又有得瓦作楚字者亦秦瓦也秦作六国宫室于咸阳北坂上意者必用其国号以别之与又未央字瓦凡离宫故基亦皆有之今杜陵碎瓦中皆有未央长乐等字亦不知其何故也
　　古瓦阳靣多作小窝泥状如雨防亦有作绳痕者予尝过其鹿台下见其败瓦亦然乃知秦汉已前制皆作此但不知所以制之之意或曰盖仰用者以固泥也说亦有理又唐瓦有如漆者盖是碧瓦岁久而色变也汉瓦皆素独故城中未央瓦表里皆黑坚如铁锡今不多得其所得者皆离宫瓦也由是言之虽其宫室壮丽犹见近古尚质也与
　　长杨关中人家园圃池沼多植白杨今景龙池尤多皆大合抱长数丈叶厚多风恒如有雨因忆唐人诗朝元阁上西风急都入长杨作雨声正谓此树以见故宫悲凉之意也说者以长杨为汉宫今宫在盩厔去骊山百余里殊无相渉且汉以木名宫如桂宫棠梨豫章五柞者非一又安知长杨不以是木名耶
　　樊川【本樊哙食邑故名人云今其墓在神禾南原上】长安名胜之地周处士韦夐唐杜公牧之祁国杜公竒章牛公之居皆在焉唐人语曰城南韦杜去天尺五可见昔时之盛今虽残废之余而终南之神秀原陆之澶漫源泉之灌注草木之葱蒨近蜀之饶固自若也然古人胜游之迹见于文章篇什者歴歴可考变迁以来盖有名存而实亡有有其处而名不可知者前辈有张茂中同其友为城南之游尝作记以纪之当时遗迹犹有存者今欲访之尚能见其彷佛据可知者别为一图掇其遗漏以补其阙曰杏园者唐新进士宴游之所在曲江鴈塔之南今皆耕为民田曰韩庄者在韦曲之东退之与孟郊赋诗又送其子读书之所也郑庄又在其东南郑十八防之居也曰塔坡者以其浮图故名在韦曲西何将军之山林也【今其地出美稻土人谓之塔坡米】莲花洞在神禾原即郑驸马之居所谓主家隂洞者也翠微寺在终南山又有牛头寺坡所谓青山意不尽衮衮上牛头者也李抱玉碑在杜水村有坟栁宗元碑昌黎之文在少陵原之北【人云陵西有子美故宅】萧灌墓在焦村吐蕃论弓仁墓在赵村浑瑊墓亦在城之西南余皆不能备载噫高岸为谷深谷为陵而况区区之宅第丘垅哉特以古人之名所仰止不欲遗之故耳樊川今有华严寺但谓之华严川云【其东十里许有兴教寺在原半全望南山最为名胜】
　　杜陵今在奉元城东南二十五里三赵村陵在高原之上即所谓鸿固原也陵之制正方询之居人每方百二十歩据地六十亩四靣去陵十余歩皆有观阙基趾其东南数十歩又有一陵形制差小皇后王氏之陵也【按汉史宣帝后许氏早崩葬杜陵南园去杜陵十八里今在司马村少陵原上俗呼曰司马冢岂以后葬博陵所葬遂误称耶又霍后废立王媫妤为后后为太皇太后年七十余成帝时崩合杜陵村东园其陪葬之冢稍大者恐是淮阳宪王等母三媫妤之塜其小者或贵人以下冢也何以言之若羣臣附葬必不在后宫之列以是知之】其东陪葬数十冢环拱森列大小不等其北里许乱冢百余自是以北直至城南东西延亘高原之上累累皆是但不知其名耳
　　前代陵冢大明宫城北十里许唐禁苑也近汉城之东有大陵十余制度雄伟年代久逺必古帝王陵也其西南乱冢尤多以予观之盖是秦陵何则唐之禁苑非营之所苻姚西魏世代不逺干戈相仍恐无此承平之制设谓当时帝王之陵亦不当如此之近且西魏孝武陵在渭南文帝及后周文帝陵皆在富平隋文陵在武功炀帝陵在毕原宇文陵在好畤苻健叹石安原而有终焉之志周汉诸陵皆不在此独秦陵不见今樗里子墓在汉城中庄襄陵在今城东始皇扶苏陵又在临潼正与此陵俱是一带予固以为秦陵无疑也其余丛冢骆天骧所载韩信冢在霸城东三十里新店则夫汉及苻姚以降诸臣或亦有之不可知也大抵古人陵冢图志虽载其处然亦不敢必其所指是亦知之之一道也
　　华州乱石华州东有乱石十余里蔽野横路马阂几不可行其大者皆如冈阜而不成山问之人云少华山崩也遂考诸宋史熙宁五年九月知华州吕大防言少华山前阜头谷山岭摧陷其下平地东西五里南北十里溃散坟裂涌起堆阜各高数丈陷居民六社凡数百处林木庐舍亦无存者【华山之民言数年以来谷上常有云气每遇风雨即隐隐有声是夜初昏畧无风雨山上忽雾起有声渐大地遂震动食顷即有此变金翰林应奉兰泉张建有石字坡赋序云坡在华州之东宋熙宁间阜头神所移也皇统已已春道过其间观而赋之今其地有阜头神庙壁画风雷山移之状】因阅前史汉献帝初平四年华山崩裂世逺不可推究唐武后垂拱二年新丰有山涌出初六七尺渐高至三百尺名曰庆山今在临潼东南三十五里与此事皆在人耳目者遂表出之呜呼大化旋移振荡廻薄神变翕忽何怪不有夫以汉之献帝唐之武后宋之神宗而皆有此希闻之大异则其为国亦可知矣
　　火余碑唐碑为巢寇所燬而尚存者三其一华山碑在西岳庙剥裂之余巉岩削刻势转奇特初不类为碑也卓立而不仆者数百年矣其一华萼楼碑在景龙池南其一右军碑在城西北呜呼碑之壊以屋累也其意本欲传逺区区以屋覆之其为计也浅矣
　　试官石在九耀街武安王庙前横卧街侧色黑而莹长四五尺高二三尺世传唐时举人就试以钉钉之卜其中否今观石上有钉数十余钉头皆露亦有半入而上曲者昔李将军射石饮羽盖偶然耳此岂偶然者耶其理殆不可晓
　　关中碑刻【自石鼓而下秦汉以来所在甚多而唐碑尤盛兵火之余残毁无几或为野人卖为寺观坟墓之物风纪亦尝禁之然终不能禁也今文庙有赵明诚金石目録三十卷而多不载所在或云又有田氏京兆金石録亦不复见唯儒士骆天骧尝録石刻一编附其所着类志后自言跋履荆莽寻访抄録垂六十年然皇甫诞碑今在鸣犊镇亦率更所书字画尤伟而不及载则所遗者多矣余尝命鲁斋书院刋补骆志阙失因增续得碑刻于后而未暇也后之博雅君子得无有志乎云尔】
　　图制有宋吕公大防所订志中时亦引用观其布置大段皆是然其宫室台榭门阙委曲之详理固不能尽也近因刻梓复加比较见其与志微有不合或与故迹显然相戾者畧载一二唐大安宫高祖所以处秦王也志曰在宫城之西今乃在其西北壊堞宛然今人犹曰秦王府图本所载是也宫城西偏附城有小城垣即掖庭宫也今见其处止可容置一宫而图乃以大仓杂处其中大非所宜又志亦不曽载若此之类必是碑本磨灭后人不详误附之者【又汉城中有石人石马定心石之类今皆去之】掖庭东北垣上有一方台不知何基考之于志恐所谓宫人教艺之所名众艺台者也注云旧图有之遗迹尚存今图本却无不敢附入其显然相戾者内苑北偏半在龙首冈上今其东乃是城墉两头有二角楼基迹皆高数丈其南却是平地全无系着其北楼基西有小墙基折而西去即内苑之北墙也其墙约二里许直一大基方广数丈墙亦自此而絶其基正当大安宫之东北以志考之当是翠华殿基所谓祭酒台者是也不然是亦楼基其西南楼基岁久湮平遂使后人疑也今图乃以禁苑之毬塲悮置在此其上项所存城墉楼基与画本宫殿全不相合然竟不晓当时之制果如何也因记于此欲使观者必参志而求之方见古人全盛之制
　　水磨赋浮休居士之所作也【华州壁有石刻不着姓名或曰宋张舜民字芸叟号浮休居士未详是否】序曰浮休既投迹少陵一日有以水磨求售者相其地乃古之宜春苑也今谓之韦曲自汉唐己来诸韦居之与后周逍遥公晒书台唐杜岐公韩退之旧业郑都官之园池隣里篱落垠堮皆在人云李太白尝居此地仰终南之云物俯滴水之清湍乔林隐天修竹蔽日真天下之奇处关中之絶景也暇日聊为之赋云粤自大朴既散机事滋炽抱瓮无讥斵轮改制脱大车之左毂障横流之肆置圭测深浅审度靣势覆厦屋之沈沈酾长溪之沸沸徒观夫老稚咸集麦禾山积碓臼相直齿牙相切碾磨更易昼夜不息汹汹浩浩砰砰礚礚鼓浪扬浮交相触击飞屑起涛雪翻氷析仰而观之何天轮之右旋覆轑胶戾蚁行分寸迟速间隔俯而察之何地轴之左行消息斡连搘撑挺拔千匝万转而不差忒逆而视之脩渠绳直高岸壁立沄沄漾漾滉滉瀁瀁如坻之平如练之明忽然走下若众壑之赴禹门也顺而索之盈科后进遇险斯止潋潋灔灔成文布理汪澄渊黙乃见柔徳力尽而休功成而退若君子之善出处也彼华山三峯之飞瀑吕梁百歩之喷沫独有赏心之玩曾无利物之实未若斯磨也不逾寻丈之间不匮一夫之力曾无崇朝之久而可给千人之食如是则驴马不用麦城任坚农夫力穑知者图焉故君子役其智小人享其利真为一乡之赖岂止一家之事贾生曰水激则悍矢激则逺万物回薄震荡相转孔子观于川流庄生监于止水因事防理是谓道纪况夫雍为九州之沃壤潏乃八水之上游樊杜引其吭丰镐汇其尾夀山御其表崇冈固其里空淡鸟没木老天深凭高四顾骋望千里其地产则动植飞潜充物旨美无所不备天府取之而不竭陆海探之而无底其人物则有汉唐已来韦杜二氏轩冕相望园池栉比逍遥公筑台而晒书杜君卿凿山而引水韩退之之西邻郑都官之北鄙参以太白忘机脱屣虽时代之屡迁顾风流之未弭末有一叟扶杖来止非夷非惠不农不仕或钓或弋翺翔徙倚鹤髪鲐背頽然而已矣
　　补遗【晋愍帝建兴元年刘曜攻长安入外城焚龙尾及诸营还屯逍遥园四年曜攻防长安外城晋麯允退守小城今按故城止有大城二重长安志亦不云有小城惟载帝王世纪曰汉初置长安城本狭小惠帝更筑广大以是而推恐初置者为小城惠帝所筑乃是外城即今故城是也但歴代变迁其迹不存耳不然岂有王者之都无外郭耶又长安城门名多重补愚恐亦有内城门名后世不详并指为一城也何以知之志书宣平门注曰王莽改曰春王门民曰东城门其外郭曰东都门西京赋亦曰经城洫营郭郛是其一证欤又所引汉旧仪及郡国志说汉城里数处必有悮字　龙尾营退之诗亦曰终南晓望踏龙尾注曰龙尾坡长安地名今按龙首山头入渭水其尾则与杜陵诸原相去不逺矣　逍遥园志载其名见于姚秦西魏时以晋史言前世已有是园但不言其处骆天骧谓今圭峯草堂是也予以还字推之恐当在浐水之东　又志书记都长安者西汉及晋苻姚魏周隋唐皆有宫阙然刘曜亦都十年史称曜作酆明等宫及夀陵周四里后依霸陵制度志则不书今虽不知其处览古者亦当知之】
　　【晋愍帝时盗发汉霸杜二陵及薄太后陵得金帛甚多按汉史文帝治霸陵皆瓦器不得以金银铜锡为饰其俭至矣然犹不免为盗所祸夫茍有封树之迹者岂信其俭而无物哉且所谓得金帛多者岂景帝不能尽遵文帝之训或杜薄二陵所有不可知也唐之诸陵亦皆遇盗惟干陵独完岂偶深秘盗不知之今其西北有大沟人谓之黄巢沟其发掘处也俗又云干陵之上人有游戯慢侮及取其瓦石者輙有灵响或别有他咎徃有验者夫武氏之威震赫一时百世之下尚能惊动祸福人耶】
　　余既为秦陵辩矣因阅史记具列秦先君葬所其所名地有可知者有不可知者大概不出秦雍之域也其可知者图志亦不尽载其不可知者今所在无名之冢又安知非是耶今叙史记所载以补志之阙且见余言之不妄云襄公文公葬西垂【秦始立国在岐之西今陇西之西县】宁公出子葬衙【冯翊有衙县记曰宁公徙居平阳葬西山注曰郿之平阳】武公宣阳聚东南【纪云雍平阳初以人从死死者六十六人】徳公宣公成公阳缪公雍【皇览曰冢在槖宫祈年观下从死者百七十七人】康公竘社共公康公南桓公义丘里北景公丘里南【一作僖公】毕公车里北【即哀公】夷公左宫惠公车里【一云兰公予陵园】悼公僖公西城雍龚公入里【一作人里愚按里者二十五家之名今樗里正在长安城中凡以里名者恐亦有相近者】躁公葬悼公南怀公栎圉氏灵公悼公西简公僖公西出公雍献公嚣圉孝公弟圉惠文王始都咸阳公陵悼武王永陵【皇览曰秦武王塜在扶风安陵西北毕陌大冢是也人以为周文王塜非也周文王塜在杜中　今按咸阳图毕有周文王冢以是考之则是秦武王冢矣】昭襄王茝阳【今霸陵也自郦以西皆茝阳纪又云宣太后茝阳郦山】孝文王夀陵庄襄王茝阳【今东门外呼韩生冢者是也】始皇郦邑【扶苏冢亦在焉】二世宜春【纪曰以黔首二世杜南宜春苑中】
　　秦瓦御史宋宜之尝于阿房故基得一古瓦长二尺许高广六七寸正方渐杀如斧形宛然若屋状坚厚如白石隐隐遍作绳痕其相接处亦有笋距如今瓦但朴素耳长安古迹此类甚多但不得尽见也









　　长安志图巻中
　　钦定四库全书
　　长安志图巻下目録
　　泾渠总图
　　富平石川溉田图
　　泾渠图説
　　渠堰因革
　　洪堰制度
　　用水则例
　　设立屯田
　　建言利病
　　总论




　　长安志图巻下目録
<史部,地理类,古迹之属,长安志图,卷下>
<史部,地理类,古迹之属,长安志图,卷下>
　　泾渠图说
　　渠堰因革
　　一曰郑国渠按汉志韩苦秦欲罢【音疲】之无令东伐乃使水工郑国说秦凿泾水自仲山西邸瓠口并【傍去】北山东注洛三百余里【洛今漆沮水也】欲以溉田中作而觉秦欲杀之国曰臣为韩延数年之命而为秦建万世之利也卒使就渠渠成而注填阏之水【填音淀阏于去声说文曰淀□浊泥】溉舄卤之地四万余顷【舄音昔卤音鲁咸卤之地也】收皆畆一钟
　　二曰六辅渠汉孝武元鼎六年倪寛为左内史奏请凿六辅渠以益溉郑傍高卬【仰同】之田【师古曰在郑国渠之里又曰仰谓上向素不得郑国之灌溉者也水经曰此则于郑国上派南岸更辟六道小渠以辅助溉灌耳云阳三原两县界渠迹尚存亦曰辅渠今北限渠所经盖其地也但谓南岸者可疑恐当作北岸又两县北境清冶二水溉其高田即辅渠之遗制也】
　　三曰白公渠太始二年赵中大夫白公复奏穿渠引泾水首起谷口尾入栎阳注渭袤二百里溉田四千五百顷民歌之曰田于何所池阳谷口郑国在前白渠起后举锸为云决渠为雨泾水一石其泥数斗且溉且粪长我禾黍衣食京师亿万之口【按谷口即今洪口也泾水自其中出在瓠口之上白公非别为一渠也但以郑渠势高泾塞不行更于上流别凿一口下流则就郑渠之故迹耳今白渠口上去谷口五里又按郑渠尾入于洛白渠尾注于渭注渭者由石川河入渭也宋丰利碑云考郑国渠东注洛今石川河之东今渠抵石川而注乎渭石川今益深识者方引渠跨之则四万顷之饶不足多也今按沮水一源分为二流本出延安中部宜君二县西子午岭其山脊以东之水经鄜州澄城同州朝邑以逹于河亦曰洛水其山脊以西之水经宁州襄洛县入邠州界至耀州华原南与漆水合至富平县东南入渭其名亦曰石川河意者古昔此河渠岸尚浅必堰此水与泾水合浇以东之地是以有四万顷之多故曰郑渠东入洛也后来此河渠渐深泾水不能过故白渠止入九河以注乎渭但溉数千顷而己宋碑之说盖欲引泾水跨越此河以益溉田之数然其实不能行也】
　　四曰丰利渠宋大观中诏开石渠防泾水入渠者五尺下与白渠会溉七邑田三万五千九十余顷【丰利渠口又在白渠之口所谓洪堰者是也今有宋资政殿学士侯防撰碑具存其文畧曰】
　　大观元年闰十月主客员外郎穆京奉使陜西既复命以白渠岁罢民堰水起十月尽次年四月其间水囓堰与隄防圮坏溉田之利名存而实废者十居八九得献说者宣德郎范镐鄜州观察推官穆卞以谓熙宁间尝命殿中丞侯可自仲山旁凿石渠引泾水东南与小郑泉防下流合白渠鸠工自熙宁七年秋至次年春渠之已凿者十之三当时以岁歉弛役今其迹可考案旧迹而道建瓴之势因民心而兴万世之利易若反掌乃诏本路提举常平使者赵佺与献说者相地计工二年七月诏可俾佺董其事经始以是年九月越明年四月土渠成下广一丈有八尺上广五丈深视地形之高下袤四千一百二十丈南与故渠合计工六十一万七百有奇越明年闰八月石渠成下广一丈有二尺上广一丈有四尺深视地形之高下袤三千一百四十有一尺南与土渠接又度渠之北视其势高峻留石仅三丈裁通窦以防涨水计工四十九万八百有奇九月甲寅疏泾水入渠者五尺汪洋湍驶不舍昼夜稚耋驩呼所未尝见凡溉泾阳醴泉高陵栎阳云阳三原富平七邑之田总三万五千九十有三顷异时白渠所溉不过二千七百余顷岁以八月属民治堰土木一取于民费以亿计夹渠之民终岁闵闵然望水之至不可得而输赋如平时民以是重困是役也费不烦民因民之利工垂成臣穆京适帅秦鳯上遣京视役且抚问官属给赐工师缗钱逺方知上之德意明见万里鼓舞趋役不日而成凿山堙堑民不告劳既奏工上嘉之诏赐名曰丰利渠
　　开修洪口石渠题名记【石多阙字节畧其文】永兴军耀州六县民田旧资白渠灌溉之利歴时已久泾流寖低渠势高卬不能取水廼岁八月六县令率夫数千集良材起巨堰堰水入渠至明年四月去堰所溉田则二千顷然堰成輙坏或数月坏故兴修之功要为文具而民无实利大观元年今秦鳯路经畧使穆公侍郎京以太府少卿出使陜西宣德郎范镐承直郎穆卞因言开修洪口石渠之利穆公具闻于朝提举永兴军等路常平等事赵公佺被旨相视具陈可成之防朝廷从之遂命赵公总按渠事初议凿石与泾水适平然后立堰以取水赵公谓立堰当为逺计廼使渠深下水靣五尺则无修堰之而利溥且久既终功凡石土渠共七千一百一十九尺石渠北自泾水上流凿山尾南与土渠接初料一千四百二十五尺其后土石接处发土见石廼展一千七百一十六尺通计三千一百四十一尺上广十有四尺下广十有二尺浅深随山势其最深者三十八尺分六县防工四十六万二千九百一十三料工之始视石之坚柔定以尺寸为工其下石顽攻不中程乃増工二万七千九百五十三凡石渠之工总四十九万八百六十六二年九月工兴四年九月毕土渠北自石渠口东南与故渠接初计六千四百五十九尺而所展石渠既已省一千七百一十六尺其后接故渠处土杂沙石随治随坏度不可持久廼即其右开横渠二百尺与故渠合地脉坚实功简而径又省旧所治渠九百六十五尺实计土渠三千九百七十八尺上广五十尺下广十有八尺浅深随地形其最深者七十五尺分六县会工二十一万一千八百一十六内泾阳三原高陵所有石棚隐土下厚或一丈或七尺八尺廼损土工一万一千八百一十一而增椎凿之工四万七千九百七十九凡土渠之工总二十六万七千九百八十四二年九月工兴四年五月毕渠成惟石渠依泾之东岸不当水冲廼即渠口而工入水凿二渠各开一丈南渠百尺北渠百五十尺使水势顺流而下又泾水涨溢不常廼即火烧岭之北及岭下因石为二洞曰廻澜曰澄波限以七尺又其南为二闸曰静浪曰平流限以六尺以节湍激渠之东岸有三沟曰大王沟小王沟又其南曰透槽沟夏雨则谿谷水集每与大石俱下壅遏渠水廼各即其处凿地陷木为柱密布如櫺贯大木于其上横当沟之冲暑雨暴至则水注而下大石尽格透槽之口与石棚接如此已无患余二沟则凿渠两岸比大木覆其上沟水入于泾【石棚者石隐地中上下皆土不止一处其当沟口者水从下过空如棚状今所谓暗桥者是也大王沟小王沟透槽沟三沟皆在古白渠之北宋丰利沟之东其沟皆从东来横冲渠身开渠之时将上二沟下流穿断惟透槽沟至渠上适有石棚渠水流于棚下暴雨则水石从棚上过流入泾河惟此三沟水石皆落渠中故当时树木为栅以拒大石而砂砾尚入渠内至前金时有主簿荆姓者始当一沟入渠之处构两石桥于泾水上使与沟口相接其制桥上外高中低一如槽状若遇沟水暴涨砂石皆从上过擗入泾河而渠方免石壅之患今人犹呼曰澄水槽】又其东且十里曰樊坑当白渠之南岸其北直大沟沟水涨则岸坏与渠流俱溃壅之则渠不能容而下流为田患廼叠石为渠岸东西四十尺北高八尺上濶十有七尺其南石尾相衔而下四十尺沟水至则渠之所受满其隄而止其上泄余水以注坑中与泾合土石之工毕于是平导泾水深五尺下泻三白故渠增溉七县之田一昼一夜所溉田六十顷周一岁可二万顷大观四年九月朝散大夫专管勾永兴军耀州三白渠公事都大提举开修石渠飞骑尉蔡溥记
　　至大元年承德郎陜西诸道行御史台监察御史王琚建言于宋渠上更开石渠五十一丈
　　元料渠长五十一丈濶一丈五尺深二丈计积一十五万三千工每方一尺为一工已开一十四万三千五百四十六工五分未开九千四百五十三工延祐元年兴役后至元五年渠成【延祐元年至三年先开一十二万三千一百七十九工四分至元二年再开四千四百零二工一分五年再开一万五千九百六十五工是年秋故堰至新渠口堰水入渠王琚字神瑗济南邹平人建言未行去职后再使督之】
　　诸渠于至元十一年九月初二日准奉大司农司劄付呈准中书省劄付先后讲究定条画使水法度内一欵节文【后凡文案仿此皆低行大字书之】自古以来青冶浊谷石川金定薄台等水并耀州三原富平邠州管下淳化县行流河水俱系灌溉田禾于民久利之事并令河渠司官管属聼授节制每渠设渠直渠长一名依泾水例请给申报水直按长安志泾阳高陵栎阳云阳三原富平醴泉七县皆泾水所溉之地今惟泾阳高陵全被泾水之利其云阳【北境高卬泾水不及今引冶谷水自西北淳化界来分为七渠以溉近山之地】三原【北境高卬泾水不及今引浊谷水自西北华原界来分为六渠以溉近山之地】富平【旧时南境北引白渠浇溉脾阳大泽丰润三乡今皆拨属三原栎阳余地即引石川金定之水以溉其名是于志曰薄台川东南入漆沮河溉民田○堰武渠溉民田八里○白马渠溉田十五里○长泽渠溉田十五里○石泉渠溉田一十里○○永济渠溉田十二里○文昌渠溉田十里○髙望渠溉田三里○阳渠溉田十五里○直城渠溉田二十里】醴泉【本汉谷口县治所在泾水西其东北境则入云阳泾阳至今犹有不毛之田在泾水东以其灌溉夫役不及宋修石渠六县夫亦无醴泉意亦此欤】栎阳【除泾水所溉之外其东北境颇高泾不能及遂引石川水迳断原东梁村过白渠西南以溉其地】武功【唐咸通中京兆秦修六门堰以韦川莫谷香谷武安四水溉武功兴平咸阳高陵等田一万余顷今废又有升原渠普济渠皆溉民田今废】长安咸宁【二县亦有可溉之水往往废涸不能详记今知其一咸宁县有龙首渠东南自浐水分出至城四十余里以溉园圃之田其余民自疏引以溉者又多官府不治也　按志所载与今异者恐或各有废置是以不同】洪堰制度
　　本朝因前代故迹初修洪口石堰【修洪口即谷口也前代已有是名方言云凡石阻河流为洪又蜀人谓水口今县有射洪徐有吕梁二洪义与此同】当河中流直抵两岸立石囤以壅水囤行东西长八百五十尺每行一百零六个计十一行濶八十五尺总用囤一千一百六十六个
　　照得洪口往日水击西岸渠口在东势直冲堰故常吹去今来复击东岸自癸已年创立渠堰每年増修【云　云】囤行广密委是坚牢虽遇水涨止是冲破龙口或卷去堰上石头或吹损囤口或冲透囤眼故每岁增修及淘石渠上下泥沙人功不辍又旧例水军三十人看堰今议得令各县差富实人夫二名五县计一十名看堰若有微损即便补修【近来修理物色石囤每个用椽两缺四十八条擗稷二条枣条六十担石积长五百七十五尺髙一丈濶一尺白草一十担椽每人一日采打二条为一工枣条每人一日采打一担为一工石积每人一日搬运长五尺高一尺濶一尺为一工草每人一日采打五担为一工编造每囤用夫六名一日编造一个为六工填囤每囤用夫一十二名为一十二工缺囤眼每个石积一百四十五尺高一尺濶一尺白草五担填囤眼每个夫三名为三工○下囤脚索每囤用索二条各长三十尺每条麻半斤锥囤麻每个用麻四两其余什物在外】
　　石渠下广一丈二尺上广一丈四尺土渠下广一丈八尺上广五尺深视地形之高下渠岸两边各空地一丈四尺
　　旧例岸两壁无得当拦巡水道径【后称空地者放此○按今见行渠身即宋之丰利渠也王御史新开石渠亦同但身不及耳其立囤处河身亦窄今只用囤二行数皆减于旧矣】
　　立三限闸以分水凡二所三限闸其北曰太白渠中曰中白渠南曰南白渠太白之下是为邢堰邢堰之上渠分为二北曰务高渠南曰平臯渠彭城闸渠分为四其北曰中白渠其南曰中南渠又其南曰高望渠又其南曰隅南渠中南之下其北分者曰析波渠其南分者曰昌连渠渠岸两边各空地八尺凡渠不能出水则改而通之
　　照得三限彭城两处盖五县分水之要北限入三原栎阳云阳中限入高陵三原栎阳南限入泾阳至分水时宜令各县正官一员亲诣限首眼同分用庶无偏私若守闸之官不应或妄起闸一寸即有数徼余水透入别县甚宜关防【三限闸在今洪口下七十里彭城闸又在下二十里或曰平石者秦人音讹也今并称之○图经云中白渠首承太白渠东入高陵界南白渠首承中白渠亦入高陵界长安志云白渠自泾阳县界三限下中限为一渠流至县界彭城以下分为四渠注曰唐寳厯元年令刘仁师请更水道渠成名曰刘公渠彭城堰○今按泾渠水道斗门时多变易以故或与旧迹不同皆因岁久渠深岸髙水不能上凡其可通之处輙为一渠其名亦异今惟三限下正渠及彭城下四渠犹系旧名其析波渠道已非故迹今中限正渠彭城闸二其北有一小渠名曰狂渠闸下其北又一小渠名曰宁王渠若此之类固不能偹载也】
　　立斗门以均水总为斗一百三十有五渠岸两边各空地五尺限上斗门十九【南边自白公斗起水次曰长渠斗城村斗染渠斗驸马斗圣女大斗圣女小斗智光斗石刼斗七刼斗何氏斗李相公斗威圣斗店西斗甯村斗小留斗双槐斗张房斗三屋斗凡一十九】南限斗门十二【自南边唐婆下斗起水次唐婆中斗唐婆上斗杨南斗杏园斗端正斗佛宝斗卢从斗长流斗落桥斗省斗曹午斗凡一十二】中限斗门十【南边西鲁斗起水次赤赐上斗赤赐下斗杨三斗西王郭马斗凡五○北边小渠长流冯下斗起水次长流冯上斗园内斗高阳斗狂渠斗凡五】北限斗门五【南边石囤斗起水次东公主斗西公主斗南北王斗凡四○北边师和斗一】务高斗门二十三【南边安业斗起水次周闰斗东安仁斗长闰斗段洪斗归厚斗西安仁斗丰乐斗通流斗阜民斗岁丰斗闰陵斗柿园斗掘斗大王斗小王斗景公斗通斗翟家斗穆王斗荐福斗凡二十一○北边广盈务高二斗】平臯斗门八【南边观相下斗起水次观相中斗观相上斗曲渠下斗曲渠上斗平臯下斗平臯中斗平臯上斗凡八】中白斗门二十三【南边永夀斗起水次安阳斗安庆斗东阳斗善利斗普济斗普闰斗广利斗周吉下斗周吉上斗王化斗任村斗留赵斗渭化南北二斗兴圣斗神防斗凡十七○北边武强一斗闰宁王斗小渠上斗二下斗二中斗一凡五】中南斗门十五【南邉两金斗起水次安阳斗望丰上下二斗丰阜斗丰穰斗富仁斗孝义斗辛家斗仁夀斗高望斗凡十一○北边广　济斗马家斗通逺斗六宅斗凡四斗】析波斗门一【北边通缺斗一】昌连斗门三【南边下中上凡三斗】高望斗门十一【南边信陵斗起水周夏上下二斗严应斗通利下上二斗闰益斗闰仁斗通闰斗魏闰斗北边仁公斗】隅南斗门五【南边信陵斗起水次安信斗房家斗新开斗东鲁斗凡五】凡水出斗各戸自以小渠引入其田委曲必达
　　旧例仰渠司正官预为修渠砌叠斗口使无壅滞又体知得人戸偷开斗口故使渠岸頽毁望令渠水偏入其地亦有懒惰不肯修理仰廵监官斗门子预为催督利戸修理渠口或令石砌木围无致损坏透漏费水
　　又如遇开斗浇田渠司差人随逐水头监督使水如有违犯即便申报
　　退水槽　凡遇涨水泄以还河
　　邢堰【堰之始不知起自何时盖为北限地高水势不能及遂引清冶二谷之水经三原县龙桥镇以东至邢村截河为防堰其水与泾合流以溉三原泾阳并渭南屯所之田今其堰长四十余歩其下水分为二渠中有深沟一道盖古白渠之故道也水不能入故堰絶之分灌高田至今人名其沟曰干沟】
　　凡修渠堰自八月兴工九月工毕春首则植榆栁以坚堤岸年例先于七月委差利戸各逐地靣开淘应于行水渠道须管行水通快　又每遇春首令各斗利戸逐其地靣广栽榆栁以坚堤岸免至当时修理及禁诸人不得斫伐
　　凡水广尺深尺为一徼以百二十徼为凖守者以度量水口具尺寸申报所司凭以布水各有差等
　　旧例三限平石两处系关防分水禁限五县各差监戸一名与都监一同看守限口每日探量水深尺寸赴司申报【徼音叶古有徼道谓廵禁道也水家取以为量水凖则之名今农者耕地一方谓之一徼义与此同其法量初入渠水头深广方一尺谓之一徼假令渠道上广一丈四尺下广一丈上下相折则为一丈二尺水深一丈计积一百二十尺为水一百二十徼是水之至限也其三限口各以广狭视此为凖守限者每口探量具徼数申报所司凭以分俵水盛则多给水少则少给凡遇用水斗吏具民田多寡入状承合得徼数刻时放水流毕随即闭斗交付以上斗分大槩水一徼一昼夜溉田八十亩违者罪罚之今时下流闸下石渠岸里有一石前人刻以志水者也为之语曰水到儿觜百二十徼水尝闻主守者曰今水虽至其则犹不及全徼盖渠底不及古渠之深也○又水法多言水直直本是程字亦音讹也正犹彭城作平石云耳】
　　用水则例
　　凡用水先令斗吏入状官给由帖方许开斗
　　旧例仰上下斗门子预先具状开写斗下村分利戸种到苖稼赴渠司告给水限由帖方许开斗上下斗分承水时刻浇过苖色顷亩申破水直违时者斟酌断遣
　　自十月一日放水至六月遇涨水歇渠七月住罢照得十月一日放浇夏田三月浇麻白地及秋白地四月止浇一色麻苖一遍五月改浇秋苖今渠司旧例五月浇秋每夫三十亩此时麻正仰浇秋苖亦渴放水人戸计其所利麻重于苖将水分浇水司为不系一色輙便断罚深为未便议得各人合得水限于内分用又不过其所限虽非一色苖稼合从民便以厚其利　又旧例验工合浇麦苖秋禾顷亩间遇天旱可浇者不得使水不须浇者却令使水如此浇溉妨悮不便今后验合浇顷亩如不过元数从民便使水毋得因而多浇如违断罚
　　每夫一名溉夏秋田二顷六十亩仍验其工给水【今实溉一顷八十亩】
　　照得旧日渠下可浇五县地九千余顷每夫一名浇地一顷三十亩自十月一日入水溉田至七月十五日住罢方才周遍即今五县地土亦已开遍大约不下七八千顷所起人夫一千五百名每夫浇地一顷七十亩计地二千五百余顷亦是十月入水七月方罢以此揆之则所浇之地实同而入官之地数则少明见其余地畆每嵗止是货赂渠斗人吏盗用浇溉事发断罪民甚苦之乂切知人民数多一家之地多者不过一二顷少者或十亩故一顷三十亩为限取夫一名以此计之则上戸之家不过二名下戸或三戸或五戸出夫一名今日地广民稀难同此例一家所占多者或十顷至五顷虽小戸不下一顷有余是故人民畏其夫多匿地盗浇冒罪致罚接踵相继议得不若令夫一名依前限一顷三十亩为则加地一倍止出夫一名添给其水如此加倍则民虽少亦可拟往日人戸三分之二矣如有盗浇供地不实严行断罚　又旧例每夫一名计浇田夏田一顷三十亩秋田四十亩共一顷七十亩议得今地广人稀若依旧例其水有余中间不无廵水之徒令无夫之家买水浇溉今拟令人戸更不增添夫数每夫一名令浇二顷六十亩庶望革去买水之弊　又人戸合浇田禾顷亩照依旧例验工轮畨使水各斗下若有在前不出夫役使水之家今后无得使水滥浇官斗门子人等私卖与水者依例断罸
　　行水之序须自下而上昼夜相继不以公田越次霖潦辍功旧例各斗分须要从下依时使水浇溉了毕方许闭斗随时交割以上斗分无得违越时刻又使水屯戸与民挨次自下而上溉田　又体知得用水之家多使驱丁看水至冬月浇田遇夜避寒贪睡使水空过至明却称不曾浇溉迟违田时枉费水利合行严加断罚　又五县行使各水斗口旧例自下而上挨排次序放浇却因地形高低不等累经洪水吹濯渠深地高在前官司权令打立截堰放浇今来体知得其余斗分不畏公法屯利人戸将地不尽实报倚仗人众接上筑打私堰将下次利戸合便水直改豁恣意放浇直至夜深却将水直分豁下流已下利戸不曾隄备以致泛溢浇过不应地亩或还入河虚费水利议得除渠深地高必用倒堰斗口比及定夺以来权且依旧外至其余斗分务要依例自下而上挨排次序照依元供地亩合浇水直放浇无得似前打立截堰纵意多浇违者断罪【按五县之地本皆斥卤与他郡絶异必须常溉禾稼乃茂如失疏灌虽甘泽数降终亦不成是以泾渠之利一日而不可废也】
　　诸违官禁作奸弊者断罚有差
　　照得大司农司元定若有违犯水法多浇地亩每亩罚小麦一石至元二十年承奉宣慰司劄付犯水人戸有做夫之家亦有不做夫之家议得如系不做夫之家每亩罚小麦一石兴工利户每亩五斗至元二十九年陜西汉中道肃政亷访司讲究得违犯水法不做夫之家每嵗减半罚小麦五斗兴工利戸每亩二斗五升外据犯罪每亩笞七下罪止四十七下
　　又按旧例凡搀越盗用渠岸修筑不牢浇溉不应地土渠吏蔽匿不申及斫防岸树木无故于三限行立者皆有罪罚设立屯田
　　庚子年八月奉防以梁泰充宣差规措三白渠使　据梁泰奏告京兆府有旧来三白渠兵革以来渠堰缺壊地土荒废陜西人户虽有种莳不得水利税赋不敷军马用度如修成渠堰每亩可收一钟　准奏仰梁泰就带元降御前金牌充宣差措三白渠使
　　至元十一年初立河渠营田使司安置屯田二十八年改屯田总管府　是年九月十五日奏过事内一件节文安西府延安府凤翔府这三路在前交军立屯来根脚里这军每不是额定的正军有成都府忙并时分几处签来去年省官人每奏了这军交依旧为民来若是这军每散了呵屯田的勾当得济的勾当悮了也者这军每虽交做民呵只交这的每种田不交罢呵怎生麽道额森特穆尔等京兆省官人每奏将来那般者麽道圣防有来立屯田府的勾当里三个路里合立三处营田司衙门休立营田司立一个屯田总管府衙门委付着好人管着屯田的勾当中也者麽道奏呵那般者麽道有防了也钦此都省移咨钦依施行准此省府照得营田司巳经革罢即将元管戸牛地土额办粮草巳未送纳及应干不了事件交割外据六盘迤东彭原等处元系成都接应军人改为民屯比及别行设官以来恐悮合办粮草拟令元管屯田千戸时暂拘钤管办【皇庆元年再内至元十一年创立屯田于各县交参协济下户内尽拨屯田○至元二十一年奏过事内一件在前军站一千戸放罢收系屯田】
　　设官四员　达噜噶齐一员总管一员【二官衔内立带兼河渠司事凡有文移止称屯田总管府为水事则称兼河渠司事】副总管一员同知一员
　　首领官三员　经歴一员知事一员提控按牍一员吏译人等一十五人【通事一人译史一人司吏四人奏差四人都监一人壕寨四人】合干一百五十二人【看水洪口囤堰水军一十名看守探量三限口水直人夫四名看守探量彭城限水直人夫二名看守邢堰人夫一名分俵水直斗门子一百三十五名】
　　司属五所　终南渭南泾阳栎阳四所各设令一员丞一员平凉一所本府注拟正副提领各一人
　　屯四十八　终南九屯【怀教屯乐平屯忠力屯曲泉屯乐成屯利泽屯奉上屯栾村屯安化屯】渭南一十六屯【怀德屯怀仁屯丰济屯善庆屯闰泽屯永便屯皂角穹屯亭利屯信陵屯严应屯雨金屯安阳屯安庆屯南永夀屯北永夀屯郃阳屯】泾阳九屯【丰闰屯里仁屯昭义屯富安屯永昌屯广备屯仁受屯安信屯华原屯】栎阳九屯【归厚屯安仁屯安业屯丰乐屯万全屯广盈屯阜盈屯大有屯定陵屯】平凉五屯【白店屯董志屯南庄屯南市屯冉店屯○右渭南所屯田半皆在渭南陆地终南所屯全在近山盩厔等处泾阳所屯亦半在醴泉富平华原鄜州直罗等处栎阳所屯除定陵屯在富平外八屯皆用泾水石川浇溉】
　　戸四千八百九十二　地五千六百六十四顷一十二亩六分三厘八毫【内荒闲地一千六百八十七顷九十七亩三分七厘八毫】农器二千二百三十三副八分五厘　牛二千一百零九具一只九分【每牛一具以二十分为率拨地二顷纳粟麦五十石内大麦二十石小麦二十石粟一十石草一百束牛一只者地数以下皆减半牛三只以上各随其分数以增之】
　　粮至大元年旧数九万三千六百七十九石二斗九升一合六勺草三十一万三千七百九十束四万五千九百二十秤
　　至正二年实办粮数【除倚免事故逃亡等戸外】七万二千六百五十九石七斗八升二合三勺四杪【大麦二万二千七百二十五石二斗零四合○小麦二万六千六百八十二石五斗一升八合七勺四杪○粟一万七千二百九十七石四斗八合○白米八百一十四石五斗二升四合○穈子一百五十五石零四升五合九勺○粳米五十石八斗八升二合○糯米九百三十四石一斗九升九合七勺】
　　草【束二十九万一千五百一十三束秤四千九百三十九秤四斤二两】
　　建言利病
　　承务郎陜西诸道行御史台监察御史宋秉亮言洪口之利始于秦水工郑国于仲山之下凿引泾水首起瓠口尾注于洛溉田四万余顷至汉大始中水利废坏赵中大夫白公因其故迹徙开渠口于上流首起谷口尾入石川以注于渭降及隋唐以至亡宋其利又废大观中又于小龙潭之上复开石土渠数里疏引自来之水入渠五尺赐名曰丰利渠迨今二百余年其利渐少至大间监察御史王承德建言于丰利渠之北开凿石渠长五十丈岁月已久吞水渐少入渠之水既微则筑堰劳而民利寡矣尝考古今渠利之废葢因河身渐低渠口渐高水不能入是白公不容不继于郑渠丰利不得不开于白公之后也今丰利渠口去水又已渐高则王御史见开石渠又不尽功若不增治岂惟渐失民利虑恐日就湮塞近因廵歴至县亲诣新旧渠口一一相视遂采众论酌以管见茍欲其利溥博其说有三一曰尽修渠堰之利二曰复置两闸之防三曰开通出土之便然其要又在选委得人不当惜费今将贴说图本具呈宪台照详施行○一相视得郑渠起于瓠口今骆驼弯西北是也上至白公渠口二千七百余歩白公渠口即今小龙潭下是也上至宋丰利渠五十六歩丰利渠又上至王御史新开石渠五十六歩已上三堰西北高而东南低泾水自仲山出由高而下河岸去水渐高今量得郑公渠口至水靣计高五十余尺白公渠口至水靣计高一丈三尺相悬如此虽欲不改不可得也今丰利渠一水亦高七尺有余方新渠未开之时每岁差民起立石囤堰水计用囤三百八十个高一丈有余费役甚广而水益艰澁是以王御史乃于上流窄处疏凿此渠止用囤一百八十个宜其省费而水可通也然其底亦高河水三尺所立囤堰厚止三重河流深处囤之高者乃至一丈五尺浮坐于地每遇河水泛涨不禁冲突易于倾坏反不若宋渠之堰凿石安立桩橛犹以为固也【今泾水石底安桩石眼犹存】是以用费益多民力益困询诸众言皆言新石渠起于山脚地势高于接流其底既比元言犹有三尺未开宜与旧凿渠底通行计料再令开凿加深八尺如此不待囤堰之设先有五尺自然之水入渠其囤但比水高五六尺则渠受水之多不言可知宜计旧堰广狭新囤高下即今三重之上截作九重囤堰既低且厚纵遇小涨只于囤上漫流而过不至冲激倾倒设使囤坏亦不妨自然入渠之水此法之外无以复加　一相视得旧闸二所上下相去四十余歩中间元用退水旧槽至今见存其置槽去处上离宋渠四百四十九歩离新开石渠五百五十【原阙六字】退水槽近上三十余歩渠身两壁开凿砌口二道当时设此盖遇泾水暴涨及洪堰倒塌之时即下此闸以备浊水淤淀渠道平流一闸在退水槽近下十歩渠身两壁亦有砌口四道盖于住罢浇田之后水既无用遂开此闸乃退渠水由槽还河又当河涨之时或净浪不能猝下或巳下而漏漫浊水并下两闸以防不虞此皆古人良法安可废而不行近年以来渠湮岸崩民渐失利拟合将二闸修置以时开闭则浊泥不得入渠穿淘之工可以减半又净浪相离新渠窎远浊水入渠必至淤淀宜将此闸移于渠口近下一二十歩安置　一相视得洪口以下石土渠十余里自古穿淘两岸积土如山旧时将所积高岸开为通道名曰鹿巷又穿淘泥沙由鹿巷运于岸外近年以来淘出泥土填满鹿巷口于岸上堆积或遇霖雨其土崩塌复入于渠是以渠道益浅水来益小今观渠与泾河相望咫尺运土入河甚不费力縁为累年堆积以至太多是以为难此皆有司因循姑息之过也起夫穿淘妨农病众甚为可怜拟合于农务未忙天暖人闲之时差遣五县人夫将鹿巷开至平地般运积土逺离渠岸或运入河以渐而去不得似前辄闭岸巷假以岁月积土渐除渠道自通人力既省官政亦简民之受赐胡可胜言○一汉之郑白宋之丰利功大而利久者由其委任得人不惜财费故也今自王御史建言以来三十余年而工尚未成者原其所自实由选委不当有所靳惜不能成尔今欲开凿前渠复修两闸监督之官宜当遴选工食之给不可吝惜自古及今为经久之计者不计重费成非常之功者惟在得人今详此功劳费虽广可以永逸拟合择选谙晓水利练达时宜亷干官员度宜优给以成久利之功如其不然将见五县之民日趋穷苦屯田之置亦为虚设况今石渠已至仲山石脚更无开展去处若更不成是使二千年歴代养民之利一朝而废岂不痛哉所以行省必合选官兴治毋惜小费明立赏罚使有惩劝然后事可集而功可成也
　　【云阳人杨景道尝论泾水之善一则民苦渠堰之劳费获灌溉之利一则限亩法弊论次不明致使小民动触刑宪即欲上言未果颇采其说以附于左其畧曰至元九年至十一年二次准大司农劄付劝农官韩大使耀用宋大守等官公同讲究使水法度呈准中书省以为定例虽其节目若有未详然其大纲固已条举其后改立官府至元之法渐以废弛水法坏乱多寡不均加以囤堰薄疎渠道浅狭水利微少夫役繁重刑罚相继使泾水之利反为河北之害今畧举三以明其弊○一至元续议提令人戸依上年额定实数更不增添每夫令浇夏秋田二顷七十亩庶望革去卖水之弊切详所议寛限之法如此明白不见遵依今欲举行宜将二顷七十亩之数停分三次两月一周每次放浇八十七亩不限名色自今岁十月为始至来年五月计八个月若其渠堰如法水流不断可以浇溉四次前二次己及元限后一次为浇秋苖如是渠水大小不一断续相继可复浇溉则逺近贫富均获水利矣　又水利云渠下可浇五县之田九千余顷以今屯利人夫一千八百名计之絶多补少每夫一名为田五顷旧例一名限浇一顷七十亩是十分之中盗浇者常有八分是以人皆犯法动触刑宪故至元寛限作二顷六十亩则明浇者一半而不及者尚有一半其法虽未尽善而犹胜一顷七十亩之少今以渠水计之全水一百二十徼三分去一为八十徼一昼夜可浇田六十余顷自今岁十月为始尽来年五月计一百四十日可浇一万四千余顷假使开啓渠堰便利致使水及百二十徼全数则一岁所浇又不止是今论者皆以即今水小为难殊不知今日水数亦不下八十徼矣全水一岁每夫可浇田六七顷今吏限作六十徼一夫犹当浇田五顷限以二顷六十亩岂能开至多乎若夫立限太寛倘遇天旱近水有力者任意多淫贫弱逺水者愈不得利故就二顷六十亩为限田虽多亦可周遍水大则必加倍况今既有两限分浇法又有交承时日之则水小则拘限而能均水大则有时日民得尽利此诚得中不易之良法并行而不悖者也○一各斗下利戸浇田既无先后排轮之次亦无各家合使日期惟以亩数为限或遇天旱民急目前之利违限多浇欲尽断罚则伤百姓若不严禁复不能均人先开斗分多占月日及时浇溉全得其利近后斗分徃往过时失悮岁计一岁之中水来不过一二次水限亩数亦少合令每水头一道斗口几处验各斗人夫多寡分定合开日时六十日内须要周遍仍令人戸供报花名地段顷亩见数置簿详写合该水程日期须要自下而上惟渠涨岸高者别为区处官及斗门子各收一簿永为定式凭验使人知某日为某村之水某时为某家使水之期自然不敢侵越易避而难犯矣○一限首眼同分水其法今亦废弛故五县水利不均盖洪堰计因人功而成理宜验夫用水但地理近逺不等渠道悬昂不一分水之时斟酌增减期于均平可也如北限昂而中限悬当增北限而减中限泾阳近而栎阳逺当益栎阳而损泾阳仍将各渠实冇夫数各限应得之水随水大小议为则例刻之巨石立于限首庶使官吏将来有所凭验易于举行又验夫分水与合得水程徼数复如旧日分作二道轮畨浇溉庶可与其余水头一齐周遍民免盗水之罪矣又如白渠水小之时宜将限工并中限权行止住聼下县先浇水大之时将闸下水程并开二斗或三斗以补之故限口有志水石古语云水到石人手限上开三斗水到石人腰限上不得浇即前人规模之大方也】
　　泾渠总论
　　泾水出安定郡岍头山西自平凉界来经邠州新平淳化二县入干州永寿县界千有余里皆在高地东至仲山谷口乃趋平壤是以于此可以疏凿以溉五县之地夫五县当未凿渠之前皆斥卤硗确不可以稼自被浸濯遂为沃野至今千余年民頼其利但渠初凿之时渠与河平势无龃龉岁月潄涤河低渠高遂不可用虽白公赵佺继之于后终亦不能久者盖仲山洪口万岭环复两崖划断致河流涌出势如建瓴复阻石堰其怒愈甚土石承委不得不朒今其下有小龙潭其深不测是水激射而成也河既渐下渠岸自高所灌之田日复淤闭虽强壅遏竟无良策今新石渠已迫山足又高三四尺矣茍不可行千载之功诚为可惜抑尝考夫泾之形势人有生长其处耳目习熟犹或不知不知韩人郑国一入敌境何遽识此而开万世之利不亦神乎虽然利之所在害必从之今五县之民岁八月治堰九月毕工揵石伐木掘泥悬土入水置囤下临不测【今泾渠两岸累年淘出泥沙堆积增益高至三十五尺下窥渠面如视井底每年差五县人夫入渠负龙撁曳而上依旧堆积及洪口安囤之处水深丈余其底皆石水流湍急下入龙潭其深不测所置囤堰不时冲坏石木尽去杳无余迹每年増葺人役水中至有溺者】十月引水以嗣来嵗入秋始罢又复就役寒暑昼夜不得少休【水法自十月放水至明年七月始罢昼夜寒暑风雨晦冥不敢暂辍须循环相继然后乃遍尝问其故以为或开疏壅水即不泄盖土性本薄轻于渎淖反成其癖正如病人一日离药病即复来故人有地馋之说】而垦辟耘敛播植之劳犹不与焉加以官府程督旁午畦陌条约限禁屑尤甚近年水脉艰涩所润益寡纷争讼防奸百出究其委曲胡可尽言于是民有上诉愿弛其利以免劬瘁有司以故事旧规不敢辄许【尝闻诸水家民田近水而地下者便而多利逺水而地髙者难而寡利又为限亩所拘不得尽溉其田故逺者有愿不用水以免其役者有司以修治役大近者不能独当不敢许也】呜呼夫韩本欲疲秦人于一时不知后世病复甚邪由是言之为之奈何曰其人存则其政举其人亡则其政息使西门史公倪内史白中大夫为之吾知其有不患者矣当今之时必欲继疏凿之功复古人之迹使千百世永永而无弊者世果无髙智絶伦卓荦竒伟如若人者哉














　　长安志图巻下
