　　钦定四库全书　　　　　史部十一
　　汴京遗迹志总目　　　　地理类七【古迹之属】卷一
　　宋京城
　　宋大内宫室
　　宋内诸司
　　宋外诸司
　　宋明堂
　　卷二
　　官署一
　　卷三
　　官署二
　　卷四
　　山岳
　　卷五
　　河渠一
　　巻六
　　河渠二
　　巻七
　　河渠三　【附京畿沟洫暨堤闸渡口潭泊】
　　巻八
　　宫室　【宫　楼　阁　亭门　堂　馆】
　　台池园苑洞峡渚沜
　　巻九
　　冈堆坡陂关梁井墓
　　巻十
　　寺观
　　巻十一
　　祠庙庵院
　　巻十二
　　杂志一
　　巻十三
　　杂志二
　　巻十四
　　艺文一
　　奏议
　　巻十五
　　艺文二
　　记
　　序
　　巻十六
　　艺文三
　　碑
　　巻十七
　　艺文四
　　墓碑
　　墓志
　　神道碑
　　巻十八
　　艺文五
　　杂文
　　巻十九
　　艺文六
　　赋一
　　巻二十
　　艺文七
　　赋二
　　巻二十一
　　艺文八
　　五言古诗
　　巻二十二
　　艺文九
　　七言古诗
　　五言律诗
　　巻二十三
　　艺文十
　　七言律诗
　　巻二十四
　　艺文十一
　　五言排律
　　七言排律
　　五言絶句
　　七言絶句
　　六言
　　长短句
　　【臣】等谨案汴京遗迹志二十四巻明李濓辑濓字川父祥符人举正徳八年乡试第一明年成进士官至山西按察司佥事少负俊才尝作理情赋李梦阳大为嗟赏罢官益肆力于学遂以古文名于时所着嵩渚集采藻甚富而绳削未严颇有才多之患巳别存其目是书则以厯代都防皆有专志独汴无之又宋孟元老东京梦华録芜秽猥琐无足观遂摭拾旧闻编次成帙义例整齐殊有体要征引典核亦俱见根据在舆地书中足称善本虽其精博辨晰究不及长安志雍録诸书而自朱梁以迄于宋金数百年间建置沿革之由废兴存亡之迹皆为之彚考胪编畧存端绪亦复粲然如指诸掌宋敏求东京记今巳不传得此书而大梁遗事乃畧备矣乾隆四十二年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀



　　汴京遗迹志原序
　　余未第时读书吹台尝辑宋艺祖而下九帝起庚申至丁未凡一百六十有七年之事为汴宋春秋垂完而辍既叨甲科遂服官政固无暇及此丙戌免归始得肆力纂述乃于箧笥中检寻前稿散逸罔存于是追忆旧闻着汴京遗迹志二十有四巻冠之序曰粤惟秦汉以来天子建都之地曰关中曰洛阳曰建业曰汴梁曰临安其间遗迹往事非借图籍以传则迹与代湮事随人灭陵谷变易城阙丘墟虽都人遗老有不能道其旧址之所在者矣然则图籍之在寰宇抑岂可少哉今关中有三辅黄图吕汲公长安图记程文简公雍録葛稚川关中记洛阳有杨佺期洛城图韦述西京记李格非洛阳名园记王正伦洛阳类事建业有史正志建康志朱舜庸建康续志陈鲁南金陵图考临安有武林旧事周淙临安志李心朝野杂记皆行于世学士大夫一展阅间故都遗迹宛聚目前不必履壤观风询宫问沼蹑荒台瞩废殿而感时怀古之情自不容巳于卧游之顷矣独吾汴自五代以迄于宋久为帝都而纪载之书无闻焉幸微有孟元老东京梦华録一帙芜薉猥琐无足观者余丱角时闻先生长者亟称宋敏求东京记王权夷门记颇为明悉而未之见间尝徧叩城中藏书之家暨海内博雅之士咸亡有也丙午之夏余避暑于南坰别墅幽居寡营神虑澹爽乃稍亲笔研创辑汴京遗迹志成所愧闻见陋搜罗疏畧櫽括靡周诠次无法讵敢曰与吕汲公程文简诸君子之编并行于世哉聊亦摭故实备考索舒慨惋资谭噱补乡国之阙文消山林之长日而巳乃若区区删订取舍之意备见凡例所谓一代兴衰治乱之故亦畧寓于其中读是编者当自得之嘉靖二十五年夏六月既望前进士大梁李濂书于榆枋小隠


　　汴京遗迹志凡例
　　一是编本为纪载宋都旧迹而作顾所谓旧迹亦有在宋之前者如夷门沙海之类不可不书其在宋后繇金元以来暨国朝所脩建者亦不可遗故间亦附焉
　　一开封无郡志祥符无邑志是故汴京遗迹都无可考某不自量辄据平日见闻草创成编脩饰润色以俟后之君子
　　一旧迹湮废巳久徒以空名志之者何曰志之者永其迹也及今弗録将并其名而亡之矣后有好古君子其何以攷见邪此某所以汲汲焉为之也
　　一故都名臣宦业人才物产风謡俗尚不録者何曰吾志其遗迹而巳矣它何知焉虽然一代兴衰治乱之故亦畧寓于其中矣
　　一艺文收载为汴京旧迹作者居什之九然亦有在宋之前如韩愈汴州东西水门记萧颖士蓬池禊饮序之类亦大梁事也良弗可遗故亦録之
　　一艺文无关于汴京旧迹者不録而録之者各以体类每体仍以世代先后为序
　　一朱僊镇亦汴京城南之古迹也某业巳有专集传世兹不入
　　一元杨奂撰汴故宫记【见巻一】乃金主亮所创后宣宗迁都于汴复脩又奂作絶句诗録汴梁宫人语内有云别殿弓刀响仓黄接郑王【见巻二十四】所谓郑王指崔立也兹虽非宋之遗迹亦前代事故并録焉志中收载如此者尚多观者详之
　　一靖康之变汴京遂不可复而南渡矣此一代之大关系也故杂志中颇详载之
　　一荒唐幻怪之説悉黜之间有删削未尽者阙疑也一故都遗迹往事考据采访殊愧精详且中间不无舛错尚赖博雅君子是补是正可也


　　钦定四库全书
　　汴京遗迹志巻一　　　　　明　李濂　撰宋京城
　　按宋史地理志旧城周回二十里一百五十五步东二门北曰望春【初名和政】南曰丽景南面三门中曰朱雀东曰保康【大中祥符五年创建】西曰崇明西二门南曰宜秋北曰阊阖北三门中曰景龙东曰安逺西曰天波【以上宋初仍梁晋旧名至太平兴国四年改今名】新城周回五十里百六十五步【大中祥符九年増筑元丰元年重修政和六年诏有司度国之南展筑京城移置官司军营旧城四十八里二百二十三步周显徳三年以其土鹻取郑州虎牢关土筑之俗呼为卧牛城】南三门中曰南薫东曰宣化西曰安上东二门南曰朝阳北曰含辉【太平兴国四年改寅賔后复】西二门南曰顺天北曰金辉北四门中曰通天【天圣初改显徳后复】东曰长景次东曰永泰西曰安肃【初号衞州门以上皆因周旧名至太平兴国四年改今名】汴河上水门南曰大通【太平兴国四年赐名天圣初改顺济后复今名】北曰宣泽【旧南北水门皆曰大通熈宁十年改】汴河下南曰上善北曰通津【天圣初改广津熈宁十年复】惠民河上曰普济下曰广利广济河上曰咸丰下曰善利【旧名咸通】上南门曰永顺【熈宁十年赐名】其后又于金辉门南置开逺门【旧名通逺以上皆太平兴国四年赐名天圣初改今名】其濠曰护龙河阔十余丈濠之内外皆植杨栁粉墙朱戸禁人往来城门皆瓮城三层屈曲开门惟南薫新郑新宋封丘正门皆直门两重以通御路金元以后多湮塞旧有十三门南曰南薫陈州戴楼东曰新宋扬州新曹西曰新郑万胜固子北曰陈桥封丘新酸枣衞州今道路所通者惟曹郑陈州扬州南薫固子封丘七门耳【固或作堌非也】
　　宋朝防要　自朱梁建都以汴州为东京皆因藩镇旧制但改名额而周显徳初始广新城周回四十八里二百二十三步
　　赵徳麟侯鲭録　旧城周回二十里一百五十五步即汴州城唐建中二年节度使李勉重筑国初号曰阙城亦曰里城新城乃周世宗显徳二年四月诏别筑新城周回四十八里二百二十三步号曰外城又曰罗城亦曰新城元丰中裕陵命内侍宋用臣重筑之
　　宋敏求东京记　周世宗显徳二年四月诏京城四面别筑罗城三年正月发京畿滑郑曹之民命薛可言等督之仍命韩通总其事王朴经度凡通衢委巷广袤之间皆朴定其制逾年而成神宗熈宁中始四面为敌楼作瓮城及濬治濠堑
　　周密癸辛杂志　汴之外城周世宗时所筑宋神宗又展拓之其高际天坚壮雄伟南关外有太祖讲武池周美成汴都赋形容尽矣梁王鼓吹台徽宗龙徳宫旧址尚在
　　岳珂程史　开宝戊辰艺祖初修汴京大其城址曲而宛如蚓屈焉耆老相传赵中令鸠工奏图初取方直四面皆有门坊市经纬其间井井绳列上览而怒自取笔涂之命以幅纸作大圈纡曲纵斜旁注云依此修筑故城即当时遗迹也时人咸罔测多病其不宜于观美熈宁乙夘神宗在位遂欲改作览苑中牧豚及内作坊之事卒不敢更第増陴而巳及政和间蔡京擅国亟奏广其规以便宫室苑囿之奉命宦侍董其役凡周旋数十里一撤而方之如矩墉堞楼橹虽甚藻饰而荡然无曩时之坚朴矣一时迄功第赏侈其事至以表记两命词科之题槩可想见其张皇也靖康金人南牧尼堪斡里雅布扬鞭城下有得色曰是易攻下令植炮四隅随方而击之城既引直一炮所望一壁皆不可立竟以此失守艺祖沈防逺睹至是始验宸笔所定图宋承平时藏秘閤今不复存
　　和维愚见纪忘　汴之外城门名各有意义如云郑门以其通往郑州也如云酸枣门以其通往延津即旧酸枣县也其固子门未知其义近阅宣和遗事内载上清宝箓宫成浚濠水深三丈东则景龙门桥西则天波门桥二桥之下垒石为固引舟相通而桥上人物往来不觉又郡城沿革云西面门从南曰顺天门俗名新门次曰利泽水门汴河自此入城次北曰开逺门又名万胜门次北曰金辉门俗名固子门欧阳公归田録亦云饮于固子桥然则以垒石为固而名其桥因以名其门也周礼掌固之职掌修城郭树渠之固以为固所依阻故曰固或曰固作顾视也汴城卧牛之形北视黄河为子而子不敢来害其母此臆度之说无所据今省城即宋之旧里城周回二十里一百九十步高三丈五尺国朝洪武初重筑外包以砖门五东曰丽景南曰南薫西曰大梁北曰安逺东北曰仁和外建月城上各建楼其西旧名望京角楼四敌台八十四窝铺八十三东西南门瓮城内皆有汉夀亭侯庙而北门瓮城内则帝庙也皆近时建
　　宋大内宫室
　　按宋史地理志艺祖因周之旧为都建隆三年始广皇城东北隅命有司画洛阳宫殿之制按图修之而皇居始壮丽矣宫城周回五里南三门中曰乾元【宋初依梁晋之旧名曰明徳太平兴国三年改丹鳯大中祥符八年改正阳明道二年改宣徳雍熈元年改今名】东曰左掖西曰右掖东西面门曰东华西华【旧名寛仁神兽开宝三年改今名熈宁十年又改东华门北曰謻门】北一门曰拱宸【旧名武大中祥符五年改今名熈宁十年改门内西横门曰临华】乾元门内正南门曰大庆东西横门曰左右升龙左右北门内各二门曰左右长庆【熈宁间改左右长庆隔门曰左右嘉肃】左右银台东华门内一门曰左承天祥符【干徳六年赐名大中祥符元年正月天书降其上诏加祥符二字而増葺之】西华门内一门曰右承天左承天门内道北门曰宣祐【旧名光天大中祥符八年改大宁明道元年改今名】正南门内正殿曰大庆东西门曰左右太和【宋初曰日华月华大中祥符八年改今名】正衙殿曰文徳【宋初曰文明雍熈元年改今名熈宁间改南门曰端礼】两掖门曰东西上閤东西门曰左右嘉福【宋初曰左右勤政明道元年十月改今名】大庆殿【旧名崇元干徳四年重修改曰乾元太平兴国九年改朝元大中祥符八年改天安明道三年改今名】北有紫宸殿【旧名崇徳明道元年改】视朝之前殿也西有垂拱殿【旧名长春明道元年改】常日视朝之所也次西有皇仪殿【开宝四年赐名滋福明道元年十月改】又次西有集英殿【旧名广政开寳三年曰大明淳化间曰含光大中祥符八年名防庆明道元年十月改今名】宴殿也殿后有需云殿【旧名玉华后改琼华熈宁初改今名】东有升平楼【旧名紫云明道元年改】宫中观宴之所也宫后有崇政殿【旧名简贤讲武太平兴国二年改今名熈宁间改北横门曰通极】阅事之所也殿后有景福殿西有殿北向曰延和便坐殿也【大中祥符七年建后苑东门洎北向便殿成赐名宣和门承明殿明道元年改端明二年改今名】凡殿有门者皆随殿名宫中又有延庆【旧名万嵗大中祥符七年改】安福观文【旧名集圣明道二年改肃仪庆厯八年改今名】清景庆云玉京等殿夀宁堂【清景明道元年改】延春閤【旧名万春宝元元年改】福宁殿【即延庆明道元年改】东西有门曰左右昭庆观文殿西门曰延真其东真君殿曰积庆前建感真閤又有龙图閤下有资政崇和宣徳述古四殿天章閤下有群玉蘂珠二殿后有宝文閤【即夀昌閤庆厯元年改】閤东西有嘉徳延康二殿前有景辉门后苑东门曰宁阳【即宣和门明道元年改】苑内有崇圣殿太清楼其西又有宜圣化成【即玉宸殿明道元年改】金华西凉清心等殿翔鸾仪鳯二閤华景翠芳瑶津三亭延福宫有穆清殿延庆殿北有柔仪殿【初有殿无名章献太后名曰崇徽明道元年改宝慈景祐二年改今名】崇徽殿北有钦明殿【旧名天和明道元年改观文又改清居治平三年改今名】延福宫北有广圣宫【天圣二年建名长宁景祐二年改】内有太清玉清冲和集福防祥五殿建流杯殿于后苑【明道元年八月修文徳殿成是夜禁中火延燔崇徳长春滋福防庆延庆崇徽天和承明八殿命宰相吕夷简为修葺大内使枢密副使杨崇勲副之发京东西河北淮南江东西路工匠给役内出乗舆物左藏库易緍钱二十万助其费以故改诸殿名】又有慈徳殿【杨太后所居景祐元年赐名】观稼殿【在后苑观种稻景祐二年创建】延羲閤【在崇政殿内】迩英閤【在崇政殿西南盖侍臣讲读之所也与延羲同景祐三年赐名】隆儒殿【迩英閤后小殿皇祐三年始赐名】慈夀殿【皇太后所居治平元年赐名】庆夀宫保慈宫【熈宁二年建】玉华殿【在后苑】基春殿【熈宁七年建在玉华殿后】睿思殿【八年建】承极殿【元丰三年建】崇庆隆祐二宫【元祐元年建】睿成宫【神宗所居东宫绍圣二年赐名】宣和殿【在睿思殿后绍圣二年四月殿成其东侧别有小殿曰凝芳其西曰琼芳前曰重熈后曰环碧元符三年废崇宁初复作大观三年徽宗制记刻石实蔡京为之】圣瑞宫【皇太妃所居因以名宫】显谟閤【元符元年建藏神宗御集建中靖国元年改曰熈明寻复旧】玉虚殿【元符初建】玉华閤【大观初建在宣和殿后】亲蚕宫【政和元年建】燕宁殿【在延福北奉安仁宗慈圣光献皇后御容】延福宫【政和三年春新作于大内北拱辰门外旧宫在后苑之西南今其地乃百司供应之所凡内酒坊裁造院油醋柴炭鞍辔等库悉移他处又迁两僧寺两军营而作新宫焉始南向殿因宫名曰延福次曰蘂珠有亭曰碧琅玕其东门曰晨晖其西门曰丽泽宫左复列二位其殿则有穆清成平防宁睿谟凝和昆玉群玉其东閤则有蕙馥报琼蟠桃春锦叠琼芬芳丽玉寒香拂云盖翠葆铅英云锦兰薫摘金其西閤有繁英雪香披芳铅华琼华文绮绛萼秾华緑绮瑶碧清阴秋香丛玉扶玉绛云防宁之北叠石为山山上有殿曰翠微旁为二亭曰云岿曰层巘凝和之次閤曰明春其高逾一百一十尺閤之侧为殿二曰玉英曰玉涧其背附城筑土植杏名曰杏冈覆茅为亭脩竹为竿引流其下宫之右为佐二閤曰宴春广十有二丈舞台四列山亭三峙凿圆池为海跨海为二亭架石梁以升山亭曰飞华横度之四百尺有奇纵数之二百六十有七尺又疏泉为湖湖中作隄以接亭隄中作梁以通湖梁之上又为茅亭鹤庄鹿砦孔翠诸栅蹄尾动数千嘉花名木类聚区别幽胜宛若生成西抵丽泽不类尘境初蔡京命童贯杨戬贾详蓝从熈何防等分任宫役五人者因各为制度不务沿袭故号延福五位东西配大内南北稍劣其东直景龙门西抵天波门宫东西二横门皆视禁门法所谓晨晖丽泽者也而晨晖门出入最多其后又跨旧城修筑号延福第六位跨城之外浚壕深者水三尺东景龙门桥西天波门桥二桥之下叠石为固引舟相通而桥上人物外自通行不觉也名曰景龙江其后又辟之东过景龙门至封丘门○景龙江北有龙徳宫初元符三年以懿亲宅潜邸为之及作景龙江江夹岸皆奇花珍木殿宇比比对峙中涂曰壶春堂絶岸至龙徳宫其地嵗时次第展拓后尽都城一隅焉名曰撷芳园山水美秀林麓畅茂楼观参差犹艮岳延福也】保和殿【政和三年四月作九月殿成总为屋七十五间】玉清神霄宫【政和三年建旧名玉清和阳在福宁殿东七年改今名】上清宝箓宫【政和五年徽宗因林灵素之言在景龙门对景辉门作上清宝箓宫密连禁署内列亭台舘舍不可胜计命道士施民符药徽宗时登皇城下视之又开景龙门城上作复道通宝箓宫以便斋醮之事徽宗数从复道上往来是年十二月始张灯于景龙门上下名曰预赏元宵】
　　宋朝防要　今大内即宣武军节度使治所朱梁建都遂以衙署为建昌宫晋天福初又为大宁宫但改名号而巳周世宗虽加营缮犹未合古制建隆三年发开封浚仪民广皇城四年五月太祖命有司画洛阳宫殿按图修之自是皇居始壮丽矣赵徳麟侯鲭録　唐东京宫城东西四里一百八十八步南北二里八十五步周回十三里二百四十一步高四丈八尺宋东京宫城周回五里邵氏闻见録　东京唐汴州梁太祖因宣武军置建昌宫晋改曰大宁宫周世宗虽加营缮犹未如王者之制艺祖得天下之初即遣使图西京大内按以改作既成帝坐万嵗殿洞开诸门端直如绳叹曰此如吾心小有私曲人皆见之矣帝一日登明徳门指其榜问赵普曰明徳之门安用之字普对曰助语帝曰之乎者也助得甚事普无言叶少蕴石林燕语　京师大内梁氏建国止以为建昌宫本唐宣武节度治所未暇増大也后唐庄宗迁洛复废以为宣武军晋天福中因高祖临幸更号大宁宫今新城是也其増展外罗城盖周世宗始为之太祖建隆初以大内制度草创乃诏图洛阳宫殿展皇城东北隅以铁骑都尉李懐义与中贵人董役按图营建初命懐义等凡诸门与殿须相望无得辄差故垂拱福宁柔仪清居四殿正重而左右掖与升龙银台等诸门皆然惟大庆殿与端门少差尔宫成太祖坐福宁寝殿令辟门前后召近臣入观谕曰我心端直正如此有少偏曲处汝曹必见之矣群臣皆再拜后虽尝经火屡修率不敢易其故处矣【按石林燕语与邵氏所记畧同】
　　又曰大庆殿初名乾元太平兴国祥符中皆因火改为朝元天安景祐中方改今名有龙墀沙墀凡正至大朝防尊号则御焉郊祀大礼则驾宿于殿之后閤百官为次宿于前之两廊皇祐初始行明堂之礼又以为明堂仁宗御篆明堂二字每行礼则旋揭之事巳复去文徳殿在大庆殿之西少次旧曰端明后改文明祥符中因火再建易今名紫宸殿在大庆殿之后少西其次又为垂拱殿自大庆殿后紫宸垂拱之两间有柱廊相通每月视朝则御文徳所谓过殿也东西閤门皆在殿后之两旁月朔不御过殿则御紫宸所谓入閤也月朔与诞节郊庙礼成受贺契丹辞见亦皆御紫宸文徳遇受册发册明堂宣赦亦御而不常用宣麻不御殿而百官即庭下听之紫宸不受贺而拜表称贺则于东上閤门国忌未赴景灵宫先进名奉慰则于西上閤门亦既庭下拜而授閤门使盖以閤不以殿也惟垂拱为日御朝之所集英殿旧大明殿也明道中改今名每春秋大燕皆在此太祖尝御防制科举人故后为进士殿试之所其东廊后有楼曰升平旧紫云楼也每大燕则宫中登而观焉皇仪殿旧名滋福咸平太宗明徳皇后居之以为万安宫后崩复旧明道中改今名故常废而不用以为治后丧之所
　　又曰东华门直北有东向门西与内东门相直俗谓之謻门而无牓张衡东京赋所谓謻门曲榭者也薛综注謻曲屈斜行依城池为道集韵謻字或作防以为宫室相连之称今循东华门墙而转东面为北门亦可谓斜行依墙矣凡宫禁之言相承必皆有自也【按字训謻别也东京赋但言别门耳】
　　洪迈容斋三笔　自汉以来宫室土朩之盛如汉武之甘泉建章陈后主之临春结绮隋炀帝之洛阳江都唐明皇之华清连昌巳载史册国朝祥符中奸臣导谀为玉清昭应防灵祥源诸宫观议者固以崇侈劳费为戒然未有若政和蔡京所为也京既柄政招权珰童贯杨戬贾详蓝从熈何防五人分任其事于是始作延福宫而极其工丽矣周密癸辛杂识　汴梁宋时宫殿凡楼观栋宇牕戸往往题燕用二字窃意必当时人匠姓名耳及金海陵修燕都择汴京牕戸刻镂工巧者以往始知兴废皆定数而燕用二字乃先兆也
　　又曰京师有八卦殿八门各有树朩山石无一相类皆嵌石座亦穿空与石窍相通上欲有所往与所幸美人自一门出宫人僊衣扶轮一声霹则僊乐竞奏云霄间石窍中脑麝烟起如雾
　　杨奂汴故宫记　巳亥春三月按部至于汴汴长吏宴于废宫之长生殿惧后世无以考为纂其大槩云皇城南外门曰南薫南薫之北新城门曰丰宜桥曰龙津桥北曰丹鳯而其门三丹鳯北曰州桥桥少北曰文武楼遵御路而北横街也东曰太庙西曰郊社正北曰承天门而其门五双阙前引东曰登闻检院西曰登闻鼓院检院之东曰左掖门门之南曰待漏院鼓院之西曰右掖门门之南曰都堂承天之北曰大庆门而日精门左升平门居其东月华门右升平门居其西正殿曰大庆殿东庑曰嘉福楼西庑曰嘉瑞楼大庆之后曰徳仪殿徳仪之东曰左升龙门西曰右升龙门正门曰隆徳曰萧墙曰丹墀曰隆徳殿隆徳之左曰东上閤门右曰西上閤门皆南向东西二楼钟鼓之所在鼓在东钟在西隆徳之次曰仁安门仁安殿东则内侍局内侍之东曰近侍局近侍之东曰严祗门宫中则曰撒合门少南曰东楼即授除楼也西曰西楼仁安之次曰纯和殿正寝也纯和西曰雪香亭雪香之北后妃位也有楼楼西琼香亭亭西曰凉位有楼楼北少西曰玉清殿纯和之次曰宁福殿宁福之后曰苑门由苑门而北曰仁智殿有二大石左曰敷锡神运万嵗峯右曰玉京独秀太平岩殿曰山庄庄之西南曰翠微閤苑门东曰僊韶院院北曰涌翠峯峯之洞曰大涤涌翠东连长生殿殿东曰涌金殿涌金之东曰蓬莱殿长生西曰浮玉殿浮玉之西曰瀛洲殿长生之南曰阅武殿阅武南曰内藏库由严祗门东曰尚食局尚食东曰宣徽院宣徽北曰御药院御药北曰右藏库右藏之东曰左藏宣徽东曰防检司防检北曰秘书监秘书北曰学士院学士之北曰谏院谏院之北曰武器署防检之南曰仪鸾局仪鸾之南曰尚辇局宣徽之南曰拱衞司拱衞之南曰尚衣局尚衣之南曰繁禧门繁禧南曰安泰门安泰西与左升龙门直东则夀圣宫两宫太后位本明俊殿试进士之所宫北曰徽音殿徽音之北曰燕夀殿燕夀殿垣后少西曰震肃衞司东曰中衞尉司仪鸾之东曰小东华门更漏在焉中衞尉司东曰祗肃门祗肃门东少南曰将军司徽音夀圣之东曰太居苑苑之殿曰庆春庆春与燕夀并小东华与正东华对东华门内正北尚廏局尚廏西北曰临武殿左掖门正北尚食局局南曰宫苑司宫苑司西北曰尚醖局汤药局侍仪司少西曰符宝局器物局西则撒合门嘉瑞楼西曰三庙正殿曰徳昌东曰文昭殿西曰光兴殿并南向徳昌之后宣宗庙也宫西门曰西华与东华直其北门曰安贞二大石外凡花石台榭池亭之细并不録观其制度简素比土堦茅茨则过矣视汉之所谓千门万戸珠璧华丽之饰则无有也然后之人因其制度而损益之以求其称斯可矣
　　国朝洪武十一年即宋故宫遗址建周王府乃太祖第五皇子谥定始分封之国宗室繁衍甲于它藩城中井水悉苦鹻难饮汴人率于城外汲水饮之惟周府太庙前井水甘盖宋大内旧井也
　　宋内诸司
　　按东京梦华録内诸司皆在禁中如学士院皇城司四方馆客省东西上閤门通进司内弓劒鎗甲军器等库翰林司【茶酒局也】内侍省入内内侍省内藏库奉宸库景福殿库延福宫殿中省六尚局【尚药尚食尚辇尚醖尚舍尚衣】诸閤分内香药库后苑作翰林书艺局医官局天章等閤明堂颁朔布政府
　　叶少蕴石林燕语　太祖初平诸伪国得其帑藏金帛以别库储之曰封桩库本以待经营契丹也其后三司嵗终所用常赋有余亦并归之尝谕近臣欲满三五百万即以与契丹以赎幽燕故土不从则为用兵之费盖不欲常赋之外横敛于民故不于三司今内藏库是也又曰内香药库在謻门外凡二十八库真宗赐御制七言二韵诗一首为库额曰每嵗沈檀来逺裔累朝珠玉宝皇居今辰内府初开处充牣尤宜史笔书
　　洪迈容斋三笔　神宗尝愤北狄崛彊慨然有恢复幽燕之志于内帑置库自制四言诗曰五季失图猃狁孔炽艺祖造邦思有惩艾爰设内府期以募士曽孙保之敢忘厥志凡三十二库每库以一字揭之储积皆满又别置库赋诗二十字分揭于上曰每防夕惕心妄意遵遗业顾予不武资何日成戎捷其用志如此国家帑藏之富可知
　　宋外诸司
　　按东京梦华録外诸司左右金吾街仗司法酒库内酒坊牛羊司乳酪院仪鸾司【帐设局也】车辂院供奉库杂物库杂卖务东西作坊万全【造军器所】修内司文思院上下界绫锦院文绣院军器所上下竹朩务箔场车营致逺务骡务駞坊象院作坊物料库东西窑务内外物库油醋库京城守具所鞍辔库养马曰左右骐骥院天驷十监河南北十炭场四熟药局内外柴炭库军头引见司架子营楼店务店宅务货务都茶场大宗正司左藏大观元丰宣和等库编佑局打套所诸米麦等自州东虹桥元丰仓顺成仓东水门里广济里河折中外河折中富国广盈万盈永丰济逺等仓陈州门里麦仓子州北夷门山五丈河诸仓约共五十余所日有支纳下卸即有下卸指挥兵士支遣即有袋家每人肩两石布袋遇有支遣仓前成市近新城有草场二十余所每遇冬月诸乡纳粟秆草牛车阗塞道路车尾相衔数千万辆不絶沈括梦溪笔谈　太祖朝常戒禁兵之衣长不得过膝买鱼肉及酒入营门者皆有罪又制更戍之法欲其习山川劳苦逺妻孥懐土之恋兼外戍之日多在营之日少人人少子而衣食易足又京师衞兵请粮者营在城东者即令赴城西仓在城西者即令赴城东仓不许佣僦车脚皆须自负尝亲登右掖门观之盖使之劳力制其骄惰故士卒衣食无外慕安辛苦而易使
　　宋明堂
　　徽宗政和五年乙未秋八月始作明堂初元丰礼官以明堂寓大庆殿别请建立以尽严奉而未暇讲求至是下诏内出图式宣示于崇政殿且以明堂宜正临丙方近东以据福徳之地乃徙秘书省于宣徳门东而以省地营之命蔡京为明堂使开局兴工日役万人
　　按宋史是年夏六月作三山河桥役夫数十万民不聊生秋八月又作明堂然六月八月正农事方殷之时而役大众如此夺民之时伤民之力为人上者畧不少防可谓失计之甚矣未防而祸变作亦未闻明堂出一善政也可胜慨哉


　　汴京遗迹志巻一
　　钦定四库全书
　　汴京遗迹志巻二　　　　　明　李濂　撰官署一
　　宋袭五代之旧建都于汴中外官署虽多改革而因循仍旧者寔多遗址湮没莫可攷见间尝询诸耆宿父老皆谢以不知嗟乎宋去今不逺而濂又汴人巳无所稽如此使及今弗録其所可知者后愈亡所考矣暇日聊据见闻以志宋之官署然亦畧举一二而巳惜不能尽知也
　　中书省
　　宋中书省在左掖门之东宰相之所莅称东府焉掌进拟庶务宣奉命令行台谏章疏群臣奏请兴创改革及中外无法式事应取防事凡除省台寺监长贰以下及侍从职事官外任监司节镇知州军通判武臣遥郡横行以上除授皆掌之
　　李心朝野杂记　丞相秦官也自汉末改为大司徒厯代不能正国初循唐制以三公至列曹侍郎同平章事为宰相首相带昭文舘大学士亚相带监修国史末相带集贤殿大学士神宗新官制于三省置侍中中书尚书二令虚而不除以尚书左右仆射兼门下中书侍郎为两相然中书揆而议之门下审而复之尚书承而行之则是首相不复与朝廷议论矣元祐初司马公相乃请令三省合班奏事分省事事自绍圣以后皆因之时议者谓门下相凡事既同进呈则不应自駮巳行之命是省审之职可废也政和中蔡京以太师总领三省号公相乃废尚书令改侍中中书令为左辅右弼亦虚而不除改左右仆射为太宰少宰仍兼两省侍郎靖康中何文缜将拜相夜梦人持弓矢射中其仆乃先乞复太少宰为仆射吴正仲当制请更为丞相不从建炎三年吕元直初相议者请并三省为一于是元直解中书侍郎改同中书门下平章事乾道八年孝宗稽古改左右仆射为左右丞相去侍中两令之名遂为定制云
　　又曰国朝宰相自建隆至嘉泰凡一百有二人盖自建隆元年至元祐五年一百三十年凡五十人自元祐五年至绍兴六年四十六年凡二十八人两倍于前矣自绍兴七年至今嘉泰二年六十六年其间宰相或席不暇暖而才二十有四人盖秦桧独相十八年故也
　　陈后山谈丛　国朝宰相赵普吕防正张士逊吕夷简皆三入王旦为相十一年王珪十年赵普沈伦韩琦曽公亮九年薛居正向敏中八年王曽章得象七年卢多逊李沆富弼六年李昉五年宋敏求春明退朝録　国朝宰相赵令卢相文潞公四十三登庸寇莱公四十四王沂公四十五贾魏公四十八参知政事苏侍郎易简三十六王沂公三十九
　　又曰国初范鲁公王祁公魏仆射三相罢赵令独相始置参知政事自是一相或二相至咸平中始有吕文穆李文靖向文简三相又至至和中文潞公刘丞相富郑公三相
　　洪迈容斋三笔　太祖登基仍用周朝范质王溥魏仁浦三相四年皆罢赵普独相越三月始创参知政事之名而以命薛居正吕余庆后益以刘熈古是为一相三参及普罢去以居正及沈义伦为相卢多逊参政太宗即位多逊亦拜相凡六年三相而无三参自后颇以二相二参为率至和二年文彦博为昭文相刘沆为史舘相富弼为集贤相但用程戡一参惟至道二年吕端以右仆射独相而吏部侍郎温仲舒兵部侍郎王化基工部尚书李至戸部侍郎李沆四参政前后未之有也杨万里挥麈録　本朝宰相兼公师者范晋公王文献赵韩王薛文惠王文贞丁晋公冯文懿王文公吕文靖韩忠献曽宣靖富韩公文潞公吕正献蔡师垣秦师垣陈鲁公而巳余皆罢政后拜近日惟张魏公自外以少傅再拜右揆本朝三入相者赵韩王吕文穆文靖张邓公文潞公蔡元长虽四入而不克有终国朝自外拜相者文潞公韩康公章子厚近年陈鲁公亦旷典也
　　枢密院
　　宋枢密院在阙门之西南与中书省对持文武二柄号为二府东府掌文事参政佐之西府掌武事副使佐之宋初魏仁浦以宰相兼枢密使建隆三年以枢密副使兵部侍郎赵普为检校太保充枢密使不带正官自普始太平兴国四年以石熈载为枢密直学士以签书院事签书之名始此淳化三年以张逊知院事温仲舒寇凖同知院事同知院之名始此治平中以郭逵同签书院事同签书之名始此时陈升之三至枢府神宗欲稍异其礼乃以为知院元丰改官制议者欲废密院归兵部神宗曰祖宗不以兵柄付有司故専命官统之互相维制不从然以密院聨职辅弼非出使之名乃定置知院同知院二人专以兵机军政为职
　　洪迈容斋三笔　枢密使之名起于唐本以宦者为之盖内诸司之贵者耳五代始以士大夫居其职遂与宰相等自此接于本朝又有副使知院事同知院事签书同签书之别虽品秩有高下然均称为枢密明道中王沂公自故相召为检校太师枢密使李文定公为集贤相以书迎之于国门称曰枢密太师相公予家藏此帖绍兴五年高宗车驾幸平江过秀州执政从行者四人在前者传呼宰相赵忠简也次呼枢密张魏公也时为知院事次呼参政沈必先也最后又呼枢密则签书权朝美云予为检校时叶审言黄继道为长贰亦同一称而二三十年以来遂有知院同知之目初出于典谒街卒之口久而朝士亦然名不古雅莫此为甚
　　叶少蕴石林燕语　枢密使唐书五代史皆不载其创始之因盖在唐本宦者之职唐中世后宦人使名如是者多殆不可胜记本不系职官重轻而五代时因唐旧名益増大之故史官皆不暇详考据续事始云代宗永泰中以中人董秀管枢密因置内枢密使续事始伪蜀冯鉴所作也
　　又曰枢密院既専总兵柄宰相非兼领殆不复预闻庆厯初元昊用兵富公为谏官乃请宰相如故事兼院事时吕文靖为相不欲兼富公争之力遂兼枢密使自是相继为相者初授除皆带兼使八年文潞公自参知政事相始不带兼使于是皇祐初宋莒公厐颍公相皆不兼盖元昊巳纳欵故也又曰本朝枢密院官既备学士之职浸废然犹防食枢密使防每文徳殿视朝则升殿侍立亦不多除人官制行乃与学士皆为职名为直学士之冠不枢密院升殿侍立为枢密都承防之任每吏部尚书补外除龙图閤学士戸部以下五曹则除枢密直学士相呼谓之密学
　　林駉论两府　国朝两府之职其周之冢宰司马欤汉之丞相太尉欤然周以冢宰统司马故兵民有相通之意汉太尉重于丞相而武职往往偏失焉观此则国朝之或分或合其得失有不难知者且冢宰司马周之六卿其职适相等耳然调发之权不归之司马而归之天官岂固畀以职而复夺其权邪盖兵为重事身为大臣邈不相通则国事暌矣故吕伋掌兵若无与于太保而太保实俾之程伯出师若无与于尹氏而尹氏实命之夫以掌兵出师之事一属大臣则脉络贯通又安有疑贰之意哉丞相太尉汉之三公其职亦相维耳然汉承秦旧官制益紊文不足以胜武兵有以异乎政事权偏重无以为统御防闲之道其事不可胜吊矣故诸吕兆祸势亦亟矣丞相平至以五百金交欢太尉勃而左袒之功仅济拥昭立宣事亦重矣丞相敞至不敢发一语而大将军以国家之权自任夫以丞相之重而下听命于掌兵之将况望其能振职哉愚尝推两府之分合矣且中书主民密院主兵其事相埓也中书降麻密院降宣其权相等也将分任其事之为当邪则军国大务不当専委未免如富郑公之议抑并其职为中书邪则兵柄相维有关大体又非所以知祖宗建枢之意呜呼分其事固非也并其职尤非也必于分之中而有合之理存于判然不相为谋之际而实有相贯通者寓然后可与论设官之深防盖自范质王溥免相之后而二府之事权裂矣获继迁母之议非细事也密院知之而中书初未知之兴兵蓟门之役非末故也密院谋之而中书不预闻之此田公锡抗言密院公事宰相不得预闻中书政事枢密不得预议不能无憾于咸平之时也迨夫景徳间真宗每得边奏必送中书于是有共参利害之意澶渊百万之师寇公亲扶日毂尺棰笞之而北兵防无只轮匹马之返此非景徳相通之验欤自寇公免相之后而二府之事权又裂矣戎酋之降非末节也而中书初不预知元昊之叛非小警也而边奏皆不关中书此丁度力言二府分政若措置乖异则天下无适从不能无激于康定之初也迨夫庆厯间仁宗因张方平之议于是宰相有兼枢之职西边陆梁之贼吕章二公分命名帅戮力平之而卒致骨寒胆破之谣此非庆厯兼领之效欤自贾昌朝陈执中免相之后而二府之事权又益裂矣赵明与西人战密院赏功而中书降约束郭逵脩堡栅密院方诘责而中书巳降褒诏此滕达道深叹熈宁战守异议之非也迨夫元丰诏大事三省与密院同议矣元祐诏除授谏官三省密院同进呈矣然是时边事利害尤未甚相通者至建炎间高宗乃以宰臣张浚兼枢密而赵鼎亦以左仆射兼之是时也国步尚艰敌势方张刬乱而治支危而安再植巍巍中天之业者皆左扶右持之力此非建炎兼领之功欤噫自国初以至中兴其分其合不知其防大抵合之则文武相通分之则兵政异情咸平景徳康定庆厯熈宁建炎之得失可知也可不审哉虽然主民而知兵此固关天下之大计密院而不预中书亦非大臣相维之意是故枢使而同平章事君子以为庆厯之善谋密司不与三省之差除议者为元符惜之
　　沈括梦溪笔谈　旧制中书省枢密院三司使印并金近制三省枢密院印用银为之涂金余皆铸铜而巳
　　御史台
　　宋御史台在京城内东澄清街北国初改为察院三区一居东巡按御史居以莅政正统间改为巡抚都御史治所今迁巡抚都御史居新置院遂为公使寓所一居西清军刷巻御史互居以莅政正统间改为巡按御史治所一居中成化元年建为清军刷巻御史治所亦以寓公使云
　　叶少蕴石林燕语　京师省寺皆南向惟御史台北向盖自唐以来如此说者以为隋建御史台取其与尚书省便道相近故唐因之或云御史弹治不法北向取肃杀之义未知孰是然今台门上独设鸱吻亦非他官局所有也
　　宋朝燕翼诒谋録　仁宗重台谏之选景祐元年四月癸丑诏御史台置殿中侍御史监察御史里行又诏举三丞以上尝厯知县人除御史里行二年除御史又二年除三司开封判官自清要而厯繁剧选任既重一时号称得人
　　曽肇重修御史台记　元祐三年新作御史台成诏臣肇为之记臣肇伏惟自念幸得备位从官以文字为职此大手笔虽非所克堪然义不得辞谨拜手稽首而记之曰惟御史见于周掌賛书受法令而巳战国以致执法亦记事之职也至秦汉始置大夫位亚丞相副曰中丞督部刺史受公卿奏事举劾按章其属有侍御史出讨奸猾治大狱于是専绳纠之任厥后政事归尚书而御史与尚书谒者并为三台大夫更为三公而中丞为台率与尚书令司校尉朝防皆専席为三独坐隋唐复置大夫天下有寃而无告者得与中书门下省诘之谓之三司自是御史益为雄峻其属则有殿中监察并侍御史为三院侍御史一人知杂事横榻而坐谓之南牀皆専弹劾不言事本朝因之至真宗皇帝増置言事御史其后皆得言事大则御史相率廷辨小则人得自达故其任视前世为尤重非但谨朝防听狱讼而巳列圣相继皆假以寛仁使得自竭是以风采所加百寮震肃朝廷倚而益尊奸邪望而知畏初本朝虽因唐制然以大夫为兼官不治台事以郎中员外郎兼侍御史知杂事以贰中丞以太常博士以上为三院未至者则为御史里行监察故事内察尚书六曹外巡按郡县久之亦废至神宗皇帝大正官名始归大夫职以侍御史治杂事罢御史里行而复六察官分守既定乃相官府盖御史台建于宣化坊自开宝五年才有东西狱七年雷徳骧分判三院事请于上而大之屋不及百楹天禧二年复诏増广遂至三百六十楹讫于元丰垂七十年寖以圮壊神宗皇帝伻图程工以授有司旧阙大夫防事踵邺都制度辟门北乡取隂杀之义又形势痹下无以重威至是命置大夫防事辟门东乡増痹为崇培下为高其视规抚宏远矣今上即政之初务先慈俭土朩之勤咸诏勿事惟台之建实遵先训犹以大夫虚员姑省营筑辟门北乡仍故不改经度损益防自圣心以元祐二年六月巳亥始事三年八月庚辰卒功用人力十万五千为屋三百五十一楹门闼耽耽堂室渠渠长贰佐属视事燕休翼翼申申各适所宜吏舍囚圄深靓严固案牍簿书栖列有序所以观示都邑表正宪度揆诸典章于是为称昔周人考室见于风雅鲁国作门记诸春秋后世传诵为载籍首恭惟神宗皇帝受命承序十有九年建立经常皆应古义好恶无私赏罚不僣而纲纪是张宫室弗营池籞苟完而府寺是崇故能垂情风宪之司以啓后嗣之意二圣恭巳开辟言路聪无不闻明无不烛士有以言获福不闻忠以取祸耳目之地宠遇莫抗故能新是栋宇以成前人之志是宜着在文字刻之金石以度越周鲁垂休无穷顾臣之愚何足以发扬圣徳称明昭之万一哉虽然臣尝闻之责人非难责巳惟难御史责人者也将相大臣非其人百官有司失其职天下之有败法乱纪服谗搜慝者御史皆得以责之然则御史独无责乎哉居其位有所不知知之有所不言言之有所不行行之而君子病焉小人幸焉此御史之责也御史虽不自责天下得以责之惟其不难于责巳则施于责人能称其任矣能称其任然后危冠盛服崇墉峻宇游焉息焉可以无媿茍异于是得无馁于中哉臣故不自揆辄因承诏诵其所闻以告在位者使有以仰称列圣褒大崇显之意焉
　　谏院
　　明道元年七月辛夘陈执中为諌官以谏官无治所屡请置院乃以门下省为谏院而别创门下省于右掖门之西宋置諌院自此始
　　宋名臣言行録　庆厯増谏员取敢言士欧阳文忠公首被选以太常丞知谏院赐五品服
　　又曰包孝肃公拯知谏院数论斥大臣权幸请罢去内降曲恩又列上唐魏郑公三疏请置石以为鉴
　　司马光谏院题名记　古者諌无官自公卿大夫至于工商无不得谏者汉兴以来始置官夫以天下之政四海之众得失利病萃于一官使言之其为任亦重矣居是官者当志其大舍其细先其急后其缓専利国家而不为身谋彼汲汲于名者犹汲汲于利也其间相去何逺哉天禧初真宗诏置谏官六员责其职事庆厯中钱君始书其名于版光恐久而漫灭嘉祐八年刻着于石后之人将厯指其名而议之曰某也忠某也诈某也直某也回呜呼可不惧哉
　　胡寅寄政府书　古者人臣皆得进諌于其君后世专设一职既巳乖缪居是职者又多以立异为心挠乱政事人君难于尽从故员多不备难于尽废故姑设一二人比诸饩羊方祖宗时充台谏之选者皆天下名士或中外践更巳久无所不知故能有补后世乃以新进利口之人为之宜其观望喋喋而莫可遏也然事有随时官与世建方汉光武唐太宗马上经营之日与齐小白秦苻坚专任一相以成霸业之时未闻有台谏官喋喋于其旁者诚以三军五兵之运伐人制胜之谋不可以告人亦非人所能与也及平定之后法制既立则必设置台諌使纠违犯指阙失时势当然耳今宜以给事中兼谏大夫中书舎人兼司谏左右史兼正言政事下省便可救正而御史台只宜弹击官邪贞肃宪度若夫四方诉讼自有州县监司台省节次又不得直则有登闻检鼓两院存焉如此则治有体统朝廷増重国势不摇可以言治

　　汴京遗迹志巻二
<史部,地理类,古迹之属,汴京遗迹志>
　　钦定四库全书
　　汴京遗迹志巻三　　　　　明　李濂　撰官署二
　　学士院【即翰林院】
　　宋学士院在枢密宣徽院之北表其深严宥密又谓之北扉在浴堂之南便于应诏至和三年诏学士院从官两员掌管勾编録国朝以来所撰制诏文字承防不常置以学士久次者为之
　　马端临文献通考　学士掌内庭书诏指挥边事晓达机谋天子机事密命在焉不当预外司公事盖防纤微间或漏省中语故学士院在金銮殿侧号为深严自艺祖以来借其才用始令判三铨及知太常礼院事开宝二年以李昉卢多逊并直学士院直院之名始此六年以知制诰张澹权直翰林院宋翰林学士无定员凡他官入院未除学士谓之直院学士俱阙他官暂行文书谓之权直宋率以从官兼直院若左右史少监类止称权天圣元年诏学士遇只日至晚出宿盖故事以双日锁院只日降麻也
　　沈括梦溪笔谈　唐翰林院在禁中乃人主燕居之所玉堂承明金銮殿皆在其间应供奉之人自学士以下工技群官司籍其间者皆称翰林如今之翰林医官翰林待诏之类是也惟翰林茶酒司止称翰林司盖相承阙文唐制自宰相而下初命皆无宣召之礼惟学士宣召盖学士院在禁中非内臣宣召无因得入故院门别设门亦以其通禁庭也又学士院北扉者谓其在浴堂之南便于应召令学士初拜自东华门入至左承天门下马待诏院吏自左承天门双引至阁门此亦用唐故事也唐宣召学士自东门入者彼时学士院在西掖故自翰林院东门赴召非若今之东华门也至如挽铃故事亦縁其在禁中虽学士院吏亦止于玉堂门外则其严密可知如今学士院在外与诸司无异亦设铃索悉皆文具故事而巳
　　又曰学士院玉堂太宗曽亲幸至今惟学士上日许正坐他日皆不敢独坐故事堂中设视草台每草制则具衣冠据台而坐今不复如此但存空台而巳玉堂东承防閤子窓格上有火燃处太宗尝夜幸玉堂时苏易简为学士巳寝遽起无烛具衣冠宫嫔自窓格引烛入照之至今不欲更易以为玉堂一盛事
　　又曰旧翰林学士地势清切皆不兼它务文舘职任自校理以上皆有职钱惟内外制不给杨大年久为学士家贫请外表词千余言其间两聨曰虚忝甘泉之从臣终作若敖之饿鬼从者之病莫兴方朔之饥欲死京师百官上日惟翰林学士敇设用乐他虽宰相亦无此礼优伶并开封府防集陈和叔除学士时和叔知开封府遂不用女优学士院敇设不用女优自和叔始
　　叶少蕴石林燕语　唐翰林院在银台之北干封以后刘祎之元万顷之徒时宣召草制其间因名北门学士今学士院在枢密之后腹背相倚不可南向故以其西廊西向为院之正门而后门北向与集英相直因牓曰北门两省枢密院皆无后门惟学士院有之学士朝退入院与禁中宣命往来皆行北门而正门行者无防不特取其便事亦以存故事也
　　又曰学士院正防曰玉堂盖道家之名初李肇翰林志末言居翰苑者皆谓凌玉清遡紫霄岂止于登瀛洲哉亦曰登玉堂焉自是遂以玉堂为学士院之称而不为榜太宗时苏易简为学士上尝语曰玉堂之设但虚传其说终未有正名乃以红罗飞白书玉堂之署四字赐之易简即扃鐍置堂上每学士上事始得一开视最为翰林盛事绍圣间蔡鲁公为承防始奏乞摹就杭州刻榜揭之以避英庙讳去下二字止曰玉堂云又政和五年御书摛文堂榜赐学士院
　　又曰祖宗用人多以两省为要而翰林学士尤号清切由是登二府者十尝六七杜正献公以清节名天下然一生多厯外职五为使者徧典诸名藩在内惟为三司戸部副使御史中丞知开封府遂至为枢密副使范文正公自谏官被谪召还以天章閤待制判国子监迁知开封府复谪晚乃自庆州亦入为枢密副使二公皆未尝厯两省而文正之文学不更文字之职世尤以为歉也
　　又曰俗称翰林学士为坡盖唐徳宗时尝移学士院于金銮坡上故亦称銮坡唐制学士院无常处驾在大内则置于明福门在兴庆宫则置于金明门不专在翰林院也然明福金明不以为称不常居之尔
　　洪迈容斋随笔　翰苑故事今废弃无余惟学士入朝犹有朱衣院吏双引至朝堂而止及景灵宫行香则引至立班处公文至三省不用申状但尺纸直书其事右语云谘报尚书省伏候裁防月日押谓之谘报此两事仅存
　　又曰治平以前谓翰林学士及知制诰为两制自翰林罢补外者得端明殿学士谓之换职熈宁以后乃始为龙图绍兴以来愈不及矣修起居注者序迁知制诰其次及辞不为者乃为待制赵康靖冯文简曽鲁公司马公吕正献公是也学士阙则次补或为宰相所不乐者犹得侍读学士刘原甫是也在职未久而外除者为枢密直学士韩魏公是也亦为龙图直学士欧阳公是也后来褒擢者仅得待制王时亨是也余以善去者集英修撰而止耳
　　李心朝野杂记　国朝自建隆至熈宁在翰苑者一百八人而入端揆者二十一人太祖九人一相太宗二十三人四相真宗十五人四相仁宗五十二人九相神宗十人三相学士久次者文元迥十六年王文恭珪十三年王文忠尧臣十二年宋文安白章文献得象赵清献抃杨内翰伟皆十一年陶尚书谷丁文简度皆十年扈尚书防苏参政易简贾参政黄中李昌武宗谔孙文懿抃胡文公宿皆九年徐常侍杨文公亿皆八年欧阳常侍迥宋宣献绶欧阳公脩皆七年梁给事周翰李相州维晏元献殊冯章靖元皆六年熈宁后学士率一二年即迁久次者三四年而巳
　　崇文院【即三舘】
　　按李文简公焘长编云梁迁都汴正明中始于今右长庆门东北设屋数十间谓之三舘盖昭文集贤史舘也初极湫隘才蔽风雨周庐徼道环于其侧太宗即位因临幸周览顾左右曰若此之陋岂可蓄天下图书延四方贤俊邪即诏有司于左升龙门里旧车辂院地别建三舘轮奂壮丽甲于内庭二月甲辰朔诏赐名为崇文院西序啓便门以备临幸尽迁旧舘之书以实之院之东廊为昭文书南廊为集贤书西廊有四库分经史子集四部为史舘书六库书籍正副本分八万巻册府之文焕乎一变矣
　　马端临文献通考　祖宗藏书之所曰三舘秘閤在左升龙门北是为崇文院自建隆至大中祥符着録总三万六千二百八十巻八年舘閤火移寓右掖门外谓之崇文外院借太清楼本补冩天圣三年成万七千六百巻归于太清九年冬新作崇文院舘閤复而外院废时巳増募冩书史専事完缉景祐初命翰林学士张观知制诰李淑宋郊编四库书判舘閤官覆视録校二年上经史八千四百二十五巻明年上子集万二千三百六十六巻差赐官吏器币就宴辅臣两制舘閤官进管勾内侍官一等诏购求逸书复以书有缪滥不完始命定其存废因仿开元四部録为崇文总目庆厯初成书凡三万六百六十九巻然或相重亦有可取而误弃不録者嘉祐四年右正言充秘閤校理吴及言内臣监舘閤久不更书多亡失补冩不精请选舘职分吏编冩重借书法求访所遗事并施用令陈襄蔡抗苏颂陈绎编定四舘书不兼它局二年一代遂用黄纸冩印正本以防蠧败又选京朝官州县官四人编校二年迁舘职阙即随补嵗余诏曰国初承五代之后简编散落三舘聚书仅才寓巻其后平定列国先收图籍亦尝分遣使人屡下诏令访募异本校定篇目聴政之暇无废览观然比开元遗逸尚众宜加购赏以广献书中外士庶并许上舘閤阙书巻支绢一疋五百巻与文资官明年冬奏黄本书六千四百九十六巻补白本二千九百五十四巻赐宴如景祐自是编冩不絶收献书二百一十七部千三百六十八巻合崇文总目除前志所载删去重复讹谬定注一千四百七十四部八千四百九十四巻熈宁四年集贤院学士史舘修撰宋敏求言前代崇建册府广收典籍所以备人君览观以化成天下今三舘秘閤各有四部书外经史子集其书类多讹舛累加校正尚无善本盖逐舘防四万巻校雠之时务存速毕每帙止用元冩本一册校正而巳更无兼本照对巻数既多难得精密故藏书虽富未及前代欲乞先以前汉书艺文志所载者广求真本令在舘供职官校正毕然后校后汉时诸书縁战国以后及于两汉皆是古书文义简奥多有脱误须得他本参定乞依昨来十七史例于京师及下诸路藏书之家借本誊冩送官俟其巳精方及魏晋次及宋齐至唐则分为数等取其堪者则校正之庶防秘府文籍得以全善事虽不行然补冩校定访求阙遗未尝废也七年命三舘秘閤编校所看详成都府进士郭友直及其子大亨所献书三千七百七十九巻得秘閤所无者五百三巻诏官大亨为将作监主簿自是中外以书来上凡増四百四十部六千九百三十九巻元丰三年改官制废舘职以崇文院为秘书省刋冩分贮集贤院史舘昭文舘秘閤经籍图书以秘书郎主之编缉校定正其脱误则校书郎正字主之嵗于仲夏曝书则给酒食谏官御史及待制以上官毕赴崇宁中诏两浙成都府路有民间镂板奇书令漕司取索上秘书省大观二年诏大司成分委国子监太学辟雍等官校本监书籍毕令礼部覆校四年秘书监何志同言汉书七略凡为书三万三千九百巻隋所藏至三十七万巻唐开元间八万九千六百巻庆厯间尝命儒臣集四库为籍名曰崇文总目凡三万六百六十九巻庆厯距今未逺也按籍而求之十才六七号为全本者不过二万余巻而脱简防编亡散缺逸者浸多宜及今有所搜采视旧録有未备者颁其名数于天下选文学博雅之士求访总目之外别有异书并借传冩或官给劄即其家之就加校正上之册府政和七年校书郎孙觌言太宗建崇文院为藏书之所景祐中仁宗诏儒臣即秘书省所藏编次条目所得书以类分门赐名崇文总目神宗以崇文院为秘书省厘正官名独四库书尚循崇文旧目顷因臣僚建言访求遗书今累年所得总目之外凡数百家防万余巻乞依景祐故事诏秘书省官以所访遗书讨论撰次増入总目合为一书乞别制美名以更崇文之号乃命觌及著作佐郎倪涛校书郎汪藻刘彦通撰次名曰秘书总目宣和初提举秘书省官建言置补冩御前书籍所于秘书省稍访天下之书以资校对以侍从官十人为参详官余官为校勘官进士以白衣充检阅者数人及年皆命以官四年四月诏曰朕惟太宗皇帝底宁区宇作新斯文屡下诏书访求亡逸册府四部之藏庶防乎古厯嵗浸久有司玩习多致散缺私室所閟世或不可令郡县谕防访求许士民以家藏书在所自陈不以巻帙多寡先具篇目申提举秘书省以闻听防递进可备收録当优与支赐或有所秘未见之书有足观采即命以官议加崇奬其书録竟给还若率先奉行访求最多州县亦具名闻庶称朕表章阐绎之意又诏曰三舘图书之富厯嵗滋久简编脱落字画讹舛校其巻帙尚多逸遗甚非所以示崇儒右文之意乃命建局以补全校正文籍为名设官总理募工缮冩一置宣和殿一置太清楼一置秘閤俾提举秘书省官兼领凡所资用悉出内帑毋费有司庶成一代之典三诏同日而下四方竒书自是间出五年二月提举秘书省言有诏搜访士民家藏书籍悉上送官参校有无募工缮冩藏之御府近与三舘参校荣州助教张頥所进二百二十二卷李东一百六十二巻皆系阙遗乞加褒赏诏頥赐进士出身东补迪功郎七年提举秘书省又言取索到王阐张宿等家藏书以三舘秘閤书目比对所无者凡六百五十八部二千四百一十七巻及集省官校勘悉善本比前后所进书数稍多诏阐补承务郎宿补迪功郎然自熈宁以来搜访补缉至宣和盛矣至靖康之变散失莫考今见于着録往往多非曩时所访求者惜哉僧文莹玉壶清话　兴国中太宗建秘閤选三舘书以寘焉命参政李至専掌一日李昉宋琪徐铉三学士扣閤求书一观至性畏慎曰扃钥诚某所掌籖函巾幕严秘难啓柰诸君非所职窥不便三人笑曰请无虑主上文明吾辈苟以观书得罪不犹愈他咎乎因强拉秘钥啓窥至密遣閤使闻奏上知之亟走就閤赐饮尽出图籍古画赐昉等纵观昉上言请升秘閤于三舘之次从之仍以飞白閤额赐之
　　沈括梦溪笔谈　内诸司舍屋惟秘閤最宏壮閤下穹窿高敞相谓之朩天
　　集贤院
　　太平兴国二年始建崇文院昭文舘集贤院皆总为崇文院绍圣二年勑改集贤院为直秘閤集贤院学士为集贤殿脩撰
　　马端临文献通考　宋集贤院大学士一人以宰相充学士以给谏卿监以上充直学士不常置修撰以朝官充直院校理以京官以上充皆无常员凡昭文史舘集贤亦谓之三舘皆以两省五品以上官一人判之
　　沈括梦溪笔谈　集贤院记开元故事校书官许称学士今三舘职事皆称学士用开元故事也叶少蕴石林燕语　集贤院学士故事初不分高下但以为名而品秩自从其官故吴正肃公以前执政资政殿大学士刘原甫以从官翰林侍读学士皆以疾换授盖不为要职也然在学士之列视待制则为优故元厚之以天章閤待制知南京仁宗即位亦特换授是嵗迁龙图閤直学士知广州苏子容罢知制诰知亳州再遇赦遂复此职尝请别其品秩不报故其谢表云惟丽正图书之府盛开元礼乐之司在外舘之地则为闲正学士之名则巳重先朝着令或自二府公台而践更近例迁官皆由两省丞郎而兼领又云惟其恩数之优当有官仪之别亦尝自言于公府岂敢取必于佥谐赵与旹賔退録　集贤殿脩撰旧多以舘閤久次者为之有自常僚超授要任未至从官者亦除脩撰时人遂有冷撰热撰之目近世士夫以集英为热撰右文秘閤为冷撰非也右文即集贤政和五年改
　　国史院
　　宋国史院在宣徽北院之东谓之编脩院按东京记云编脩院俗呼为史院天圣初修真宗史欲重其任降勑宰相为提举参知政事枢密副使为脩史其同脩史则以殿閤学士以上为之编脩官以三舘秘閤校理以上及京官充史毕即停元丰改官制日厯国史院每脩前朝国史实録则别置国史实録院以首相提举翰林学士以上为脩国史余侍从官为同脩国史庶官为编脩官实録院提举官如国史从官为脩撰余官为检讨元祐复置国史院门下省明年又置国史院脩撰兼知院事绍圣复以国史院归秘书省
　　洪迈容斋三笔　本朝国史凡三书太祖太宗真宗曰三朝仁宗英宗曰两朝神宗哲宗徽宗钦宗曰四朝虽各自纪事至于诸志若天文地理五行之类不免烦元丰中三朝巳就两朝且成神宗专以付曽巩使合之巩奏言五朝旧史皆累世公卿道徳文学朝廷宗工所上凖裁既以勒成大典岂宜辄议损益诏不许始谋纂定防以忧去不克成其后神哲各自为一史绍兴初以其是非褒贬皆失实废不用淳熈乙巳迈承乏脩史丙午之冬成书进御遂请合九朝为一夀皇即以见属尝奏云臣所为区区有请者盖以二百年间典章文物之盛分见三书仓卒讨究不相贯属及累代臣僚名声相继当如前史以子系父之体类聚归一若夫制作之事则巳经先正名臣之手是非褒贬皆有据依不容妄加笔削乞以此奏下之史院俾后来史官知所以编纂之意无或辄将成书擅行删改上曰如有未穏处改削无害迈既奉诏开院亦脩成三十余巻矣而有永思攅宫之役才归即去国尤袤以高宗实録为辞请权罢史院于是遂巳祥符中王旦亦曽脩撰两朝史今不传
　　叶少蕴石林燕语　国史院初开史官皆赐银绢笔墨纸巳开而续除者不赐
　　宣徽院
　　宋宣徽院在严祗门外尚食局之东掌总领内诸司及郊祀朝防宴飨供张之仪一应内外进奉悉检视其名物旧制左右宣徽使同掌院事共院异防止用南院印开宝九年以潘美依前山南东道节度使充宣徽北院使节度领宣徽自此始又以枢密副使楚昭辅权宣徽南院使以右衞大将军判三司王仁瞻权宣徽北院使至和元年赵抃言近非次除宣徽使节度使颇为烦数今后文臣须曽厯两府徳望为人推服武臣曽经边鄙建立功业者方许除拜兼宣徽使从之
　　马端临文献通考　按枢密宣徽院皆始于唐然唐之职官志及防要畧不言建置本末盖因肃代以后特设此官以处宦者初亦无甚司存职业故史所不载及其后宦者之势日盛则此二官日尊自五代以迄于宋皆以大臣为之然枢密既専掌兵事繁任重故其官不可一日废而副贰属官亦不容不备宣徽位尊而事简故常以枢密院官兼之或以待勲旧大臣之罢政者及官制行而事各有所则愈觉赘厖故遂废罢云
　　朝集院
　　朝集院在朱雀门外咸平四年四月癸丑创建以待士大夫之听除授者
　　宋朝燕翼诒谋録　真宗以朝官注拟于堂贫者留滞逆旅无以为资乃置朝集院于朱雀门外院既成诏陞朝官以上到阙并舘于院中官给公券出入则乗马开封府差兵士随直惟可至庙堂省部铨曹官防而巳虽欲出入市防不可得也故陞朝官以上造朝则先匿于亲戚故旧之家俟所干置悉备方敢报閤门放见盖閤门即日关报朝集院开封有人马即至迎入院中虽不可出入而同院中士大夫日夕游从情如兄弟或商确文字或彼此询问风土或因而结交互相推荐其况味与栖栖逆旅者大不侔矣景祐二年十月辛亥诏复増置以士大夫之来者日多故也
　　太常寺
　　按宋敏求春明退朝録云太常寺旧在兴国坊今三班院是也景祐初燕侍郎肃判寺防事画寒林屏风时称絶笔其后为判寺好事者窃取之嘉祐八年徙寺于福善坊其地本开封府纳税所英宗在藩邸判宗正寺建为廨舍既成而巳立为皇子遂为太常所请焉
　　马端临文献通考　太常寺国初以来皆禁林之长主判而礼院自有判院同判院大中祥符中符瑞繁缛别建礼仪院辅臣主判而两制为知院天禧末罢知院天圣中省礼仪院而寺与礼院事旧不相兼康定元年置判寺同判寺并兼礼仪事近有至六七人者元丰正名始専其职焉元祐初除吕纯礼为太常少卿御史论门防得官不可任奉常于是外补
　　按宋治平脩礼书成百巻名曰太常因革礼初欧阳脩同判太常寺奏礼院文字散失请差官编脩嘉祐张洞奏用姚辟苏洵编纂至是始成书云
　　太学【即国子监】
　　建隆中艺祖于南宫城立太学后为国子监真宗以书库迫隘易其隣钱俶居第中隙地十步以益之设斋凡二十每斋有炉亭仁宗庆厯六年诏以锡庆院益之大中祥符五年建閤藏太宗御书东有礼贤宅徽宗崇宁初又建辟雍于城南外圆内方为屋千八百七十二楹金贞祐时以其地当改筑汴城徙之东南城下废缺为多至元改为汴梁路太学之规制尽废国朝洪武三年改为开封府儒学后圯于水永乐五年乃迁府学于丽景门内西北而宋太学诸碑刻皆移寘其中
　　马端临文献通考　周显徳二年以天福普利禅院建国子监宋初増脩国子监学舍修饰先圣十哲像画七十二贤及先儒二十一人像于东西廊之板壁
　　又曰庆厯四年判国子监王拱辰等言首善自京师汉太学二百四十房千八百余室生徒三万人唐学舍亦千二百间今国子监才二百楹不足以容学者请以锡庆院为太学从之明年三司言更造锡庆院乏财费多而北使锡宴之所不可阙乃复以太学为锡庆院
　　宋朝燕翼诒谋録　国初凡事草创学校教养未甚加意皇祐三年七月壬子诏太学生旧制二百人如不足止百人为限其简如此元丰二年十二月乙巳神宗始命毕仲衍蔡京范镗张璪详定于太学剏八十斋三十人为额通计二千四百人内上舍生百人内舍生三百人外舍生二千人崇宁元年徽宗剏立辟廱増生徒共三千八百人内上舍生二百人内舍生六百人教养于太学外舍生三千人教养于辟廱废太学自讼斋太学之不率教者移之辟廱以祭酒总治两学辟廱别置司业丞各一人博士十人正録各五人分为百斋讲堂凡四所其后王黼反蔡京之政奏废之而辟廱之士太学无所容矣
　　周密癸辛杂识　汴学曰文学武庙即昔时太学武庙旧址文庙居汴水南面城背河柳堤莲池尚有璧水遗意太学与首善门五大字石刻皆蔡京奉勑书先圣之右为孟左为顔作一字位置不可晓北方学校皆然先圣先师各有片石镌宋初臣所为賛独先圣賛太祖御制也讲堂曰明善藏书閤曰稽古有古碑数种如宋初翰苑题名开封教授题名九经石版堆积如山一行篆字一行真字又有大金登科题名女真进士题名其字类汉人而不可识
　　又曰汴京天津桥上有奇石一大片上有自然华夷图山青水緑河黄路白粲然如画真异物也近闻移置汴京文庙中作拜石矣【今不知所在】
　　开封府治
　　开封府在宋为京兆旧治在京城内浚仪街西北即唐旧汴州也五代梁都汴号为东京置开封府后唐复为汴州晋汉周皆为东京开封府宋因之元改府为路曰汴梁路徙于行省之东以府治为河南道肃政廉访司国朝洪武初罢司改路仍为开封府
　　马端临文献通考　五代都汴为开封尹宋朝牧尹不常置太宗真宗皆尝尹京后亲王无继者权知府一人以待制以上充掌正畿甸之事中都之狱讼皆受而听焉小事则裁决大事则禀奏若承防巳防者刑部御史台无辄纠察典司毂下建隆以来为要剧之任崇宁三年蔡京乞罢权知府置牧尹各一员専总府事牧以皇子领尹以文臣充宋四朝志　尹以亲王为之号判南衙凡命知府必带权字以翰林为之翰林学士及杂学士若待制则权发遣而巳
　　岳珂愧郯録　按李焘续通鉴长编载元祐七年正月辛夘礼部侍郎范祖禹言工部乞迁开封府于旧南省夫土朩之工使匠人度之无不言费省而易可了及其作之便见费大臣恐枉劳人力虚费国用珂谓此乃私家通患而官府制度则反是味此奏之言则知当时雇直优厚无刋除而后致匠者之乐役方且隠欺以求用之不暇其不假滕口以蔓引推托也决矣先朝官吏律巳之廉持论之厚又于此乎见之故不以其事之微而遂畧之也
　　又曰珂按本朝亲王为南衙故实有四建隆二年七月壬申太宗以晋王为开封尹同平章事开宝九年十月庚申魏悼王廷美以齐王为开封尹雍熈二年十月甲辰昭成太子元僖以陈王为开封尹兼侍中淳化五年九月壬申真宗以夀王为开封尹东宫为南衙故实有二至道元年八月壬辰真宗以皇太子判开封府宣和七年十一月戊午钦宗以皇太子为开封牧厯考二端亲王为尹东宫为判为牧自有明据然则周必大所行制词有所谓肆考南衙之故实一新大尹之多仪及名称未正者皆误也
　　周密癸辛杂识　开封府有府尹题名起建隆元年居润继而晋王荆王而下皆在焉独包孝肃公姓名为人所指指痕甚深后衙有蜡梅一株人以为奇遂创梅花堂北人言河北惟怀孟州号小江南太行障其后地稍暖故有梅且山水清邃似江南云
　　今开封府犹称古南衙其后堂称梅花堂皆袭宋之旧也
　　祥符县治
　　祥符县在唐为浚仪县旧在京城内宣化坊晋高祖天福元年徙于崇仁坊周世宗显徳六年复徙城北封丘门外路东宋太祖干徳六年又徙安逺门外旌孝坊街之西真宗景徳五年正月天书见于承天门上有大中祥符三篇遂改元曰大中祥符改浚仪县为祥符县燬于金季元至治间徙治云老寺西至正间又为兵燬国朝洪武元年移置按察司东南以元稻田提举司遗址改建三十二年沦于水遂徙今治于州桥北
　　马端临文献通考　建隆元年诏天下诸县除赤畿外有望上中下五等四千戸为望三千戸以上为二千戸以上为上千戸以上为中不满千戸为中下五百戸以下为下总治民政劝课农桑凡戸口赋役钱谷赈济给纳之事皆掌之有孝弟行义闻于乡闾者申州激劝以励风俗有戍兵则兼兵马都监或监押三年始以朝臣为知县其间复参用京官或幕职为之至元时以县上中下三等每县各有达噜噶齐掌县印以知县为县尹掌判署事又有赤县达噜噶齐赤县尹
　　宋朝燕翼诒谋録　今县邑门楼皆曰勑书楼淳化二年诏曰近降制勑或有厘革刑名申明制度多所散失无以讲求论报逾期有伤和气自今州县应所受诏勑并藏勑书楼咸着于籍今州县不闻有勑书楼矣






　　汴京遗迹志巻三
　　钦定四库全书
　　汴京遗迹志巻四　　　　　明　李濂　撰山岳
　　夷山
　　夷山在里城内安远门之东以山之平夷而得名也亦名夷门山古有夷门乃侯嬴监守之处史记云夷门汴之城东门也而安远门乃汴之北门今北门内地势颇髙似是夷山而司马迁乃云东门意者古今城垣改徙不一今莫可考矣
　　艮岳寿山
　　艮岳寿山在汴故城东北隅初徽宗未有嗣道士刘混康以法箓符水出入禁中言京城西北隅地恊堪舆倘形势加以少髙当有多男之祥始命为数仞冈阜巳而后宫生子渐多帝甚喜于是命戸部侍郎孟揆于上清宝箓宫之东筑山象余杭之凤凰山号曰万嵗山旣成更名曰艮岳周回十余里其最髙一峯九十步上有介亭分东西二岭直接南山山之东有蕚緑华堂书馆八僊馆紫石岩栖真磴览秀轩龙吟堂山之南则寿山两峰并峙有鴈池噰噰亭山之西有药寮西庄巢云亭白龙沜濯龙峡蟠秀练光跨云三亭罗汉岩又西有万松岭岭畔有倚翠楼上下设两闗闗下有平地凿大方沼沼中作两洲东为芦渚浮阳亭西为梅渚雪浪亭西流为鳯池东出为鴈池中分二馆东曰流碧西曰环山有巢凤閤三秀堂东池后有挥雪亭后由磴道上至介亭亭左有极目亭萧森亭右有丽雪亭半山北俯景龙江引江之上流注山涧西行为潄琼轩又行石间为炼丹凝真观圜山亭下视江际见髙阳酒肆及清斯閤北岸有胜筠庵蹑云台消闲馆飞岑亭支流别为山庄为回溪又于南山之外为小山横亘二里曰芙蓉城穷极巧妙而景龙江外则诸馆舍尤精其北又因瑶华宫火取其地作大池名曲江池中有堂曰蓬壶东尽封丘门而止其西则自天波门桥引水直西殆半里江乃折南又折北折南者过阊阖门为复道通茂徳帝姬宅折北者四五里属之龙徳宫旣成帝自为艮岳记以山在国之艮位故也岳之正门名曰阳华故亦号阳华宫初朱勔于太湖取石髙广数丈载以大舟挽以千夫凿城断桥毁堰拆牐数月乃至会得燕地因赐号昭功敷庆神运石立于万嵗山其旁植两桧一夭矫者名曰朝日升龙之桧一偃蹇者名曰卧云伏龙之桧皆以玉牌填金字书之岩曰玉京独秀太平岩峰曰庆云万态竒峰又作绛霄楼势极髙峻尽工艺之巧其后羣阉兴筑不已于是山林岩壑日益髙深亭榭楼观不可胜纪四方花竹竒石咸萃于斯珍禽异兽无不毕有矣宣和六年有芝产于艮岳之万寿峯改名寿岳一曰寿山时蔡京子蔡攸有宠于帝进见无时尝言于帝曰人主当以四海为家太平为娯岂徒自劳苦哉而帝遂数防行因令苑囿多为村居野店每秋风静夜禽兽之声四彻宛若山林陂泽之间识者知其不祥之兆帝晚嵗患苑囿之众国力不能支数有厌恶语由是得稍止及金人再至围城日久钦宗命取山禽水鸟十余万尽投之汴河听其所之拆屋为薪凿石为炮伐竹为篦篱又取大鹿数千头悉杀之以防卫士云
　　徽宗御制艮岳记畧　于是按图度地庀徒僝工累土积石设洞庭湖口丝谿仇池之深渊与泗濵林虑灵壁芙蓉之诸山最瓌竒特异瑶琨之石即姑苏武林明越之壤荆楚江湘南粤之野移枇杷橙柚橘柑榔栝荔枝之朩金蛾玉羞虎耳凤尾素馨渠那茉莉含笑之草不以土地之殊风气之异悉生成长养于雕阑曲槛而穿石出罅冈连阜属东西相望前后相续左山而右水沿溪而傍陇连绵而弥满吞山懐谷其东则髙峰峙立其下植梅以万数緑蕚承趺芬芳馥郁结构山根号蕚緑华堂又旁有承岚昆云之亭有屋内方外圆如半月是名书馆又有八僊馆屋圆如规又有紫石之岩祈真之磴揽秀之轩龙吟之堂其南则寿山嵯峨两峰并峙列嶂如屏瀑布下入鴈池池水清泚涟漪凫鴈浮泳水面栖息石间不可胜计其上亭曰噰噰北直绛霄楼峯峦崛起千叠万复不知其几十里而方广兼数十里其西则参术杞菊黄精芎防被山弥坞中号药寮又禾麻菽麦黍豆秔秫筑室若农家故名西庄上有亭曰巢云髙出峯岫下视羣岭若在掌上自南徂北行冈脊两石间绵亘数里与东山相望水出石口喷薄飞注如兽面名之曰由龙渊濯龙峡蟠秀练光跨云亭罗汉岩又西半山间楼曰倚翠青松蔽宻布于前后号万松岭上下设两闗出闗下平地有大方沼中有两洲东为芦渚亭曰浮阳西为梅渚亭曰雪浪沼水西流为凤池东出为鴈池中分二馆东曰流碧西曰环山馆有閤曰巢凤堂曰三秀以奉九华玉真安妃圣像东池后结栋山下曰挥云亭复由磴道盘行萦曲扪石而上旣而山絶路隔继之以朩栈倚石排空周环曲折有蜀道之难跻攀至介亭此最髙于诸山前列巨石凡三丈许号排衙巧恠巉岩藤萝蔓衍若龙若凤不可殚穷麓云半山居右极目萧森居左北俯景龙江长波远岸弥十余里其上流注山涧西行潺湲为潄玉轩又行石间为炼丹亭凝真观圜山亭下视水际见髙阳酒肆清斯閤北岸万竹苍翠蓊郁仰不见天有胜筠庵蹑云防消闲馆飞岑亭无杂花异木四面皆竹也又支流为山庄为囘溪自山蹊石罅搴条下平陆中立而四顾则岩峡洞穴亭閤楼观乔朩茂草或髙或下或逺或近一出一入一荣一雕四面周匝徘徊而仰顾若在重山大壑深谷幽岩之底不知京邑空旷坦荡而平夷也又不知郛郭环会纷萃而填委也真天造地设神谋化力非人所能为者此举其梗槩焉耳
　　僧祖秀阳华宫记　政和初天子命作寿山艮岳于禁城之东陬诏阉人董其役舟以载石舆以辇土驱散军万人筑冈阜髙十余仞増以太湖灵壁之石雄拔峭峙功夺天造石皆激怒觝触若踶若齧牙角口鼻首尾爪距千态万状殚竒尽恠辅以磻朩瘿藤杂以黄杨对青竹防其上又随其斡旋之势斩石开径凭险则设磴道飞空则架栈阁仍于絶顶增髙树以冠之搜远方珍材尽天下蠧工絶伎而经始焉山之上下致四方珍禽竒兽动以亿计犹以为未也凿池为溪涧叠石为隄捍任其石之恠不加斧凿因其余土积而为山山骨暴露峯棱如削飘然有云姿鹤态曰飞来峯髙于雉堞翻若长鲸腰径百尺植梅万本曰梅岭接其余冈种丹杏鸭脚曰杏岫又増土叠石间留隙穴以栽黄杨曰黄杨巘筑修冈以植丁香积石其间从而设险曰丁香嶂又得頳石任其自然増而成山以椒兰杂植于其下曰椒崖接水之末増土为大陂从东南侧栢枝干柔宻揉之不断叶叶为幢盖鸾鹤蛟龙之状动以万数曰龙栢坡循寿山而西移竹成林复开小径至百数步竹有同本而异榦者不可纪极皆四方珍贡又杂以对青竹十居八九曰斑竹麓又得紫石滑净如削面径数仞因而为山贴山卓立山隂置朩柜絶顶开深池车驾临幸则驱水工登其顶开闸注水而为瀑布曰紫石壁又名瀑布屏从艮岳之麓琢石为梯石皆温润净滑曰朝真磴又于洲上植芳朩以海棠冠之曰海棠川寿山之西别治园囿曰药寮其宫室防榭卓然着闻者曰琼津殿绛霄楼蕚緑华堂筑防髙千仞周览都城近若指顾造碧虚洞天万山环之开三洞为品字门以通前后苑建八角亭于其中央榱椽楹皆以玛瑙石间之其地琢为龙础导景龙江东出安逺门以备龙舟行幸东西撷景二园西则溯舟造景龙门以幸曲江池亭复自潇湘江亭开闸通金波门北幸撷芳苑堤外筑叠卫之濒水莳绛桃海棠芙蓉垂杨略无隙地又于旧地作野店麓治农圃开东西二闗夹悬岩磴道隘迫石多峯棱过者胆战股栗凡自苑中登羣峰所出入者此二闗而已又为胜游六七曰跃龙涧漾春陂桃花闸鴈池迷真洞其余胜迹不可殚纪工已落成上名之曰阳华宫然阳华大抵众山环列于其中得平芜数十顷以治园圃以辟宫门于西入径广于驰道左右大石皆林立仅百余株以神运昭功敷庆万寿峯而名之独神运峯广百围髙六仞锡爵盘固侯居道之中束石为亭以庇之髙五十尺御制记文亲书建三丈碑附于石之东南陬其余石或若羣臣入侍帷幄正容凛若不可犯或战栗若敬天威或奋然而趋又若伛偻趋进其恠状余态娯人者多矣上旣恱之悉与赐号守吏以奎章画列于石之阳其他轩榭庭径各有巨石棋列星布竝与赐名惟神运峯前巨石以金饰其字余皆青黛而已此所以第其甲乙者乃命羣峯其略曰朝日升龙望云坐龙矫首玊龙万寿老松栖霞扪参衔日吐月排云冲斗雷门月窟蹲螭坐狮堆青凝碧金鼇玊叠翠独秀栖烟軃云风门雷穴玉秀玉窦锐云巢凤雕琢浑成登封日观蓬瀛须弥老人寿星卿云瑞霭溜玉喷玉蕴玉琢玉积玉叠玉丛秀而在于渚者曰翔鳞立于涘者曰舞僊独踞洲中者曰玉麒麟冠于寿山者曰南屏小峯而附于池上者曰伏犀怒猊仪凤乌龙立于沃泉者曰留云宿雾又为藏烟谷滴翠岩云屏积雪岭其间黄石仆于亭际者曰抱犊天门又有大石二枚配神运峯异其居以压众石作亭庇之寘于寰春堂者曰玉京独秀太平岩寘于蕚緑华堂者曰庆云万态竒峰括天下之美藏古今之胜于斯尽矣靖康元年闰十一月大梁防都人相与排墙避敌于寿山艮岳之巅时大雪新霁丘壑林塘宛若画本凡天下之美古今之胜在焉祖秀周览累日咨嗟惊愕信天下之杰观而天造有所未尽也明年春复游阳华宫而民废之矣
　　张漫艮岳记畧　徽宗登极之初皇嗣未广有方士言京城东北隅地恊堪舆但形势稍下傥少増髙之则皇嗣繁衍矣上遂命土培其冈阜使稍加于旧而果有多男之应自后海内乂安朝廷无事上颇留意苑囿政和间遂即其地大兴工役筑山号寿山艮岳命宦者梁师成专董其事时有朱勔者取淛中珍异花朩竹石以进号曰花石纲专置应奉局于平江所费动以亿万计调民搜岩剔薮幽隠不置一花一朩曽经黄封防视稍不谨则加之以罪斵山辇石虽江湖不测之渊力不可致者百计以出之至名曰神运舟楫相继日夜不絶广济四指挥尽以充挽士犹不给时东南监司郡守二广市舶率有应奉又有不待旨但进物至都计会宦者以献者大率灵壁太湖诸石二浙竒竹异花登莱文石湖湘文竹四川佳果异朩之属皆越海渡江凿城郭而至后上亦知其扰稍加禁戢独许朱勔及蔡攸入贡竭府库之积聚萃天下之伎艺凡六载而始成亦呼为万嵗山竒花美朩珍禽异兽莫不毕集飞楼杰观雄伟瓌丽极于此矣越十年金人犯阙大雪盈尺诏令民任便斫伐为薪是日百姓奔往无虑十万人防榭宫室悉皆拆毁官不能禁也予顷读国史及诸传记得其始末如此每恨其他不得而详后得徽宗御制记文及蜀僧祖秀所作阳华宫记读之所谓寿山艮岳者森然在目也因各摭其畧以备遗忘云
　　宋史笔断论花石纲之害　徽宗取败之道固始于蔡京丰亨豫大之对然致天下之骚动敌兵之凭陵而身不能守其宗社者皆由朱勔花石纲之运有以促亡之耳初朱勔因蔡京以进上颇垂意花石勔初致黄杨三四本上已喜之后嵗嵗増加遂至舟船相继号曰花石纲专置应奉局于平江每一发輙数百万故花石至京师者一花费数千緍一石费数万緍此花石纲之始也旣而作万嵗山运四方花竹竒石积累二十余年山林髙深千岩万壑麋鹿成羣楼观防殿不可胜纪此花石纲之中也又为苑囿白屋不施五采多为村居野店之景又聚野兽禽鸟于苑囿中每秋风夜静禽兽之声四彻宛若川泽陂野之间识者以为不祥之兆此花石纲之末也徽宗于是尽弃国政乃与蔡京等酣歌达旦以燕以游将为终身之乐焉故太学生邓肃上十诗讽谏即诏放归田里至于舟兵苦之羣聚为盗方腊称乱浙土骚然然后罢花石纲使般运粮道于时虽有罢之之名而实无絶之之意盖冀盗息而即复之耳故陈过庭乞罢冗官则贬于黄州张汝霖请罢进花果则贬于均州而蔡京等游乐如故不数年间而尼堪斡里雅布乃引兵大入城邑多防上心始惧遂欲罢之及罢非泛上供并延福宫西城租课内外制造局嗟乎君子有终身之忧而无一朝之患今冦盗旣至祸乱已成乃始惧而修政不亦晚乎向使徽宗早信邓肃之言诛蔡京戮朱勔窜童贯族王黼絶愉目之竒玩救劳苦之生民则尼堪斡里雅布虽猛如狼虎亦岂敢肆防扈而蹈我中国哉惜乎徽宗悔悟已晚噬脐无及故虽有改辙之心而莫能为谋矣悲哉洪迈容斋续笔　宣和间朱勔挟艮岳花石之名以固宠利东南部使者郡守多出其门如徐铸应安道王仲闳辈共济其恶豪夺渔取士民家一石一朩稍堪翫者即领健卒直入其家用黄封表识或未即取而防视防不谨则加以大不恭罪及发行必撤屋决墙而出人有一物小异共指为不祥惟恐芟夷之不速杨戬李彦创汝州西城所任辉彦李士涣王浒毛孝立之徒亦助之发物供奉大抵类勔而又有甚焉者徽宗患其扰屡禁止之然复出为恶不能絶也偶读白乐天紫阁山北村诗乃知唐世固有是事谩录于此晨游紫阁峯暮宿山下村村老见予喜为我开一樽举杯未及饮暴卒来入门紫衣挟刀斧草草十余人夺我席上酒掣我盘中飱主人退后立敛手反如賔中庭有竒树种来三十春主人惜不得持斧断其根口称采造家身属神策军主人切勿语中尉正承恩盖贞元元和间也
　　周宻癸辛杂识　前代累石为山未见大显至宣和间艮岳之役兴连轳辇致不遗余力其大峯特秀者不特侯封或赐金带且各图为谱然工人皆出于呉兴谓之山匠盖呉兴北连洞庭多产花石而卞山所出特秀竒故四方之为假山者率于此中取之尝闻汴京父老云艮岳之取石也其大而穿透者致逺必有损折之虑乃先以胶泥实填众窍其外复以麻筋杂泥固济之日晒极坚实始用大朩为车致于舟中直俟抵京然后浸之水中旋去泥土则省人力而无他虑此法竒甚前所未闻也又云万嵗山大洞数十其洞中皆筑以雄黄及炉甘石雄黄则辟蛇蝎炉甘石则天隂能致云雾滃郁如深山穷谷后因经官拆卖有回回者知之因请买之凡得雄黄数千斤炉甘石数万斤和维愚见纪忘　艮岳旧址无存久矣问之皆曰三山儿坡是也其误甚矣考之宋史徽宗于宫城东北起景龙门复道禁中每嵗放灯自东华门以北并不禁夜又于次东建寳箓宫后累石为山以其在艮方也号艮岳又称寿岳梦华录云京城北壁其门有三从东曰旧封丘门中曰景龙门乃大内城东角寳箓宫前也次西曰金水门近见汴之城池沿革一帙云北面三门中曰景龙门太平兴国改今名俗名酸枣门东曰安逺门俗名旧封丘门西曰天波门又号太安门至正年间汴人拒守不及遂筑塞诸门止留五门然徽宗命侍郎孟揆于上清寳箓宫东筑山以象余杭之凤凰山周围十余里其最髙一峯九十步上有介亭其艮岳的在宫城东北景龙门内以东之地明矣后金宣宗命尚书珠格髙琪展筑汴城就取艮岳之土搬筑以为北面城垣其景龙江改为城濠诸池沼悉皆填平止有龙徳宫前土岭犹在俗名三山儿坡若以为艮岳遗址实为大谬龙徳宫徽宗潜邸也在景龙门西离寳箓宫逺矣
　　岳珂桯史　艮岳初建诸巨珰争出新意事土朩旣宏丽矣独念四方所贡珍禽之在囿者不能尽驯有市人薛翁素以豢扰为优塲戏请于童贯愿役其间许之乃日集舆卫鸣跸张黄屋以游至则以巨柈贮肉灸粱米翁效禽鸣以致其类旣而饱饫翔泳听其去来月余而在囿者四集不假鸣而致益狎玩立鞭扇间不复畏矣遂自命局曰来仪所招四方笼畜者置官司以总之一日徽宗临幸远闻清道声望而羣翔者数万翁辄先以牙牌奏道左曰万嵗山瑞禽迎驾上大喜命以官赉予加厚靖康围城之际有诏许捕驯籞者皆不去民徒手得之以充餐云






　　汴京遗迹志巻四
<史部,地理类,古迹之属,汴京遗迹志>
　　钦定四库全书
　　汴京遗迹志巻五　　　　明　李濓　撰
　　河渠一
　　黄河
　　按宋史河渠志河入中国行太行西曲折山间不能为大患旣出大伾东走赴海更平地二千余里禹迹旣湮河并为一特以隄防为之限夏秋霖潦百川奔防不免决溢之忧然有司所以备河者亦益工矣自周显徳初河决东平之杨刘宰相李谷监治隄防水患少息然决河不复故道离而为赤河太祖干徳二年遣使按行将治古堤议者以旧河不可卒复力役且大遂止但诏民治遥堤以御冲注之患五年正月帝以河堤屡决遣使行视发畿甸丁夫缮治自是嵗以为常皆以正月首事季春而毕是月诏开封府大名府郓澶滑孟濮齐淄沧棣濵徳懐卫郑等州长吏并兼本州河堤使盖以谨力役而重水患也开寳四年十一月河决澶渊泛数州官守不时上言通判司封郎中姚恕弃市知州杜审肇坐免五年正月诏曰应缘黄汴清御等河州县除准旧制种蓺桑枣外委长吏课民别树榆柳及土地所宜之朩仍案戸籍髙下定为五等第一等嵗树五十本第二等以下递减十本民欲广树蓺者听其孤寡惸独者免是月澶州修河卒赐以钱鞵役夫给以茶三月诏曰朕每念河渠溃决颇为民患故署使职以总领焉宜委官聨佐治其事自今开封等十七州府各置河堤判官一员以本州通判充如通判阙员即以本州官充五月河大决濮阳又决阳武诏发诸州兵及丁夫凡五万人遣颍州团练使曹翰防其役翰辞太祖谓曰霖雨不止又闻河决朕信宿以来焚香上祷于天若天灾流行愿在朕躬勿延于民也翰顿首对曰昔宋景公诸侯耳一发善言灾星退舍今陛下忧及兆庶恳祷如是固当上感天心必不为灾六月下诏曰近者澶濮等数州霖雨荐降洪河为患朕以屡经决溢重困黎元每阅前书详究经溃至若夏后所载但言导河至海随山濬川未闻力制湍流广营髙岸自战国专利堙塞故道小以妨大私而害公九河之制遂隳歴代之患弗弭凡缙绅多士草泽之伦有素习河渠之书深知疏导之策若为经久可免重劳并许诣阙上书附驿条奏朕当亲览用其所长勉副询求当示甄奬时东鲁逸人田告者纂禹元经十二篇帝闻之召至阙下询以治水之道善其言将授以官以亲老固辞归养从之翰至河上亲督工徒未几决河皆塞是后又决屡命枢密直学士张齐贤翰林学士宋白乘传祭白马津沈以太牢加璧而黄河之患终宋之世迄无宁嵗濵河州县之民田庐荒圮役调孔亟可谓困苦之甚也已
　　按黄河旧在汴城北四十里自西北汜水县入境东至虞城县下达山东济宁州界洪武二十四年河决原武县黒洋山下而东南流经汴城之东北五里遂成大河下达于淮洪武三十二年复决冲塌土城水从封丘门流入里城官廨民庐渰没倾圮而城内之水久积不涸永乐九年乃于城之西北三十里自大河北岸复开新河导其水于中滦东入黄河故道正统十三年河溢仍循阳武故道直抵张秋入海歴歳滋久今皆淤为平地矣天顺五年河复决冲入汴城内宗藩皆避水隣邑而官民悉移居城上以俟水消自是之后隄防有法黄河不入汴城殆百年矣修堤捍御之方诚不可不讲司其事者所宜留意也
　　治河通考论黄河故道　古自阳武北新乡西南入境东北经延津汲胙城至北直隶濬县大伾山北入海即禹贡导河东过洛汭至于大伾处地志魏郡邺县有故大河在东北直达于海疑即禹之故河也周定王五年河徙则非禹之所穿汉文帝十二年河决酸枣东南流经封丘入北直隶长垣县界至山东东昌府濮州张秋入海五代至宋两决郑州及原武东南阳武南流经封丘于家店祥符金龙口陈桥北经兰阳仪封入山东曹县境分为二其一东南流至徐州入泗其一东北流合会通河自国朝洪武七年至十八年二十四年阳武原武祥符凡四度渰没防城堤又决阳武西南东南流经封丘陡门祥符东南草店村经府城北五里东过焦桥南过苏村至通许西南分九道名九龙口又南至扶沟太康陈项城诸州县境入南直隶太和县合淮正统十三年河溢仍循阳武故道直抵张秋入海今皆淤为平地其自荥阳县筑堤至千乗海口千余里名金堤自河内北至黎阳为石堤激使东抵东郡为平冈西北抵黎阳观下东北抵东郡津北西北至魏郡昭阳又自汲县筑堤东接胙城抵直滑县界西接新乡获嘉县界东南接延津县界名防河堤在荥阳县东南二十里中牟县东北境名官渡即曹操与袁绍分兵相拒处筑城筑防皆名官渡在汲县东南境名延津置闗亦名延津又置闗名金堤在新乡南境有八栁渡皆因河徙而废至国朝于祥符置河清巡检司清河大梁陈桥三驿陈桥逓运所封丘县置中滦巡检司中滦新庄二驿仪封县置大冈驿大冈逓运所通许县置双沟驿太康县置义安驿长岭逓运所扶沟县置崔桥驿陈州置宛丘驿淮阳逓运所项城县置武丘驿皆因河徙而革
　　王回水议　古者之治五行也必有五行之官其去民用尤近而逆其理则有败害之端莫甚于水故官得其任则不忧乎水之败害诚其势也是以舜命益作虞以掌山泽周有川泽之禁而后世修之未尝废也由秦汉以来使任其事而为之水官则莫若都水之职其主灌漑陂池保守河渠自太常及三辅皆有其官至武帝之时尤増重之于是又有左右使者使统其任而居其事者莫不明于禹贡之学而习于知水之性故刘向以治书为三辅都水都尉平当以明禹贡领防河堤盖其任职之人未尝不修其事而又有水工之徒以佐知其利害是以秦汉之际言水事于书尤着而魏晋以来至于隋唐其官亦未尝废于魏则有都尉水衡之号晋宋齐皆曰都水防或为水衡令及梁天监中始改曰太舟卿而主治舟航河堤隋唐之时又皆为都水使者或改曰监而舟檝河渠二署隶之然于水事或领或否矣故天下不喻于水而失其水之性使以忧中国者起矣国家比嵗之间水之为害亦甚矣自京城之中民被其苦亦有暴而衍溢者歴月不知所以泄之今国家惩前日之患而求于秦汉之故为之都水之任专其有司欲以知水之性此虑患之本也夫以患而设备求其功效而使之不为虚位则天下宜有明于水性若秦汉之间所谓水工者出矣茍得其水工而又以知水者居其任使之专其职而行于天下就视其水之利害得以循其故而治之不使数迁其任责之课最而信其黜陟则官得其人而分定则事益修矣故为今之虑水莫若如此
　　朱光庭论治河当专责水官　臣窃以君论一相相择百官各任其軄而天下治古今不易之道也今日朝廷内外无事惟治河为大役窃缘河之所以可治朝廷难以遥度责在水官任职而已其所用物料所役兵夫水官旣任责则朝廷自合应副将来成功则当不惜重赏设或败事亦当必行重责如此则上有所取信而不致过举下不敢欺罔而以实从事臣今日所闻则异于此朝廷只知河之当竭财力以应副而水官不任其责侥幸成功则自称已力以冀重赏以至败事则推过朝廷茍免重责此不可之甚者也伏见此役非小役也其所责物料所役兵夫万数不少若水官自不任责则朝廷何所取信而兴此大役伏乞朝廷指挥下修河司取责水官委实可以回复大河结罪状庶使身任其责以实从事不至朝廷有所过举所系事体甚大伏望圣慈早赐指挥
　　王岩叟乞诏大臣早决河议　臣伏以朝廷知大河横流为北道之患日益以深故遣专使命水官相议便利欲顺而导之以拯一路生灵于垫溺甚大惠也臣窃意朝廷黙有定论必欲纾患矣然昔者专使未还不知何疑而先罢议洎致专使反命不知何所取信而议复兴旣勅都水使者总防役事调兵起工有定日矣已而复罢数十日间而变议者再三何以示四方他日虽有命令真不可易谁将信之夫利害之际自古以来不能无二三之说必朝廷之上力主一议断而必行乃克有济不容一人言之輙兴一人言之輙废大事大议而易兴易夺臣恐天下有以窥朝廷也今有大害者七焉不可不早为计尔北塞之所恃以为险者在塘泊若河堙没势虽退流猝不可濬浸失北塞险固之利一也使百万生灵居无庐耕无田流散而不复二也干宁孤垒危絶不足道而大名深冀腹心郡县皆有终不自保之势三也沧州扼北敌海道自河不东流沧州在河之南直抵京师无有限隔四也并吞御河边城失转输之便五也河北转运司嵗耗财用陷租赋以百万计六也六七月之间河流交涨占没西路阻絶北使进退不能两朝以为忧七也非此七者之害则委之可也缓而未治之可也且去嵗之患已甚于前嵗今嵗之患又甚焉则将奈何伏惟陛下深拱九重此事之可否必以仰大臣大臣固当为陛下审虑谨发而谨持之以救大患不可坐视而无所处也伏望圣慈亟诏执政大臣早决河议而责成之实庙社生灵之幸臣不胜愚忠
　　范纯仁论黄河回复故道之难　臣昨日伏覩内降指挥黄河未复故道终为河北之患王孝先所议已尝兴役不可中罢宜接续工料向去决要回复故道者臣闻圣人有三宝曰慈曰俭曰不敢为天下先言此三道人君当保而持之不失者也又曰惟天为大惟尧则之盖天不言而四时成所以尧舜垂衣拱手而天下大治者用此道也且君心如槃水常使平正无所趋向则免偏侧倾覆之患盖天下大势惟人君所向羣下竞趋如川之流如山之摧不以其道则非一力之可回故居上者不可不审也臣今切详所降指挥谓决要回复故道似圣意已有所向而为天下先矣臣闻先朝因人建议谓夏国防弱若不早取必为北敌所兼偶先帝不出建议者之名但以御批令边臣相度而希旨生事之徒以为万全必胜尅日可得遂兴灵武之师后贻永乐之患致先帝独当其忧羣臣无一人受其责者至今疲耗未复此陛下所亲见不可不为深监也乞面谕执政前日降出文字卿等已见但一面商量却使进入若别有所见亦须各自开陈如此则免希合之臣妄测圣意轻举大役上误朝廷所有黄河利病乞付之羣臣有司子细商议以求必当如此则圣心不劳而尧舜之治可致矣
　　苏辙论开河分水之非　臣为戸部右曹兼领金仓二部任居天下财赋之半适当中外匮竭不继之时日夜忧惶常虑败事窃见左藏见缗一月出纳之数大抵皆五十余万略无赢余其他金帛诸物虽小有羡数亦不足赖臣之愚怯常恐天灾流行水旱作沴西羌旅距边鄙绎骚河议失当赋役横起三者有一大计不支虽使桑羊刘晏复生计无从出矣而况于臣之驽下乎今者幸赖二圣慈仁恭俭天地垂贶诸道秋稼稍复成熟虽京西陜西灾旱相接而一方之患未为深忧羌人困穷旋闻欵塞惟有黄河西流议复故道争之经嵗役兵二万人蓄聚稍桩等物三十余万方河朔灾伤困敝之余而兴必不可成之功吏民窃叹劳苦巳甚而莫大之役尚在来嵗天啓圣意灼知民心特召河北转运司官吏访以得失近闻囘河大议已寝不行臣平日过忧顿然释去然尚闻议者固执开河分水之策虽权罢大役而兵工小役竟未肯休如此则河北来年之忧亦与今年何异今日小呉决口入地已深而孙村所开丈尺有限不独不能回河亦必不能分水况黄河之性急则通流缓则淤淀旣无东西皆急之势安有两河并行之理哉纵使两河并行不免各立隄防其为费耗又倍今日矣臣闻自古圣人不能无过过而能改善莫大焉故君子之过如日月之食更也人皆仰之朝廷举动义当如此今议河失当知其害人中道而复本何所愧虽使天下知之亦足以明二圣忧民之深为之改过不吝今乃顾惜前议未肯旷然更张果于遂非难于迁善臣实为朝廷惜之然臣闻议者初建开河分水之策其说有三其一曰御河湮灭失馈运之利其二曰恩冀以北涨水为害公私损耗其三曰河徙无常万一自敌界入海边防失备凡其所以荧惑圣聪沮难公议皆以三说借口夫河决西流势如建瓴引之复东势如登屋虽使三说可信亦莫如之何矣况此三说皆未必然臣请得具言之昔大河在东御河自环衞经北京渐歴边郡馈运旣便商贾通行今河旣西流御河堙灭失此大利谁则不知天实使然人力何及若议者能复澶渊故道则御河有可复之理今河自小呉北行占压御河故地虽使如议者之意自北京以南析而东行则御河堙灭已一二百里亦无由复见矣此御河之说不足听一也河之所行利害相半夏潦涨溢浸败秋田濵河数十里为之破税此其害也涨水旣去淤厚累尺粟麦之利比之他田其收十倍寄居丘塜以避淫潦民习其事不甚告劳此其利也今河水在西势亦如此逺为隄防不与之争正得汉贾譲治河之意比之故道嵗省兵夫稍芟其数而故道已退之地桑麻千里赋役全复为利不赀安用逆天地之性移西流之忧为东流之患哉此恩冀以北涨水为害之说不足听二也河昔在东自河以西郡县与敌接境无山河之限边臣建为塘水以捍胡马之冲今河旣西行则西山一带胡马可行之地无几矣其为边防之利不言可知然议者尚恐河复北徙则海口出敌界中造舟为梁便于南牧臣闻敌中诸河自北南注以入于海盖地形北髙河无北徙之道而海口深浚势无徙移臣虽非目见而习北方之事者为臣言之大略如此可以遣使按视图画而知此河入敌界边防失备之说不足听三也臣愿以此三说质之议者则开河分水之说诚不足复为矣又臣访闻今嵗四五月间河上役兵劳苦无告尝有数百人持版筑器械访求都水使者意极不善赖防逻之卒拥拒而散盛夏苦役病死相继使者恐朝廷知之皆于垂死放归本郡毙于道路者不知其数若今冬寒冻来嵗春暖复调就便兴役则意外之患复当如前臣不知朝廷何苦而不罢此役哉今建议之臣耻于不效而坚持之于上小臣急于利禄不顾可否随而和之于下上下胶固以罔朝廷其间正言不避权要才一二人耳然事非本职亦不敢尽言臣以户部休戚计在此河若复缄黙谁敢言者惟断自圣心尽罢其议则天下不胜幸甚【元祐三年十一月上辙时为户部右侍郎】
　　范祖禹论回河成功之难　臣闻周灵王之时谷洛水鬬将毁王宫王欲壅之太子晋諌以为不可夫谷洛二水小川也王宫天子所居也小川水鬬以妨王宫太子晋犹深陈祸福之戒言川不可壅壅必有祸以其违天地之性也今大河岂谷洛之比又无王宫之害以何理而欲塞之也六国之时邻敌相倾则劝人以动众役民韩闻秦之好兴事欲疲之无令东伐乃使水工郑国为之间以说秦令凿泾水为渠漑田夫以一渠犹能疲秦使无东伐今回河之役不知几渠而自困民力自竭国用又多杀人命不可胜言之害此乃西北二敌所幸也是以臣与尧俞极言论列实以河北数路生民休戚国家安危轻重所系天地血脉已北向九年必非人力所能遏絶今之河流方稍复大禹旧迹入界河趋海初无壅底万壑所聚其来逺大必无可回之理自古亦无容易塞河之事欲望陛下与执政大臣考臣等言之是非若以臣等所言为是即乞以数路生民为念以国家安危朝廷轻重为急速赐指挥停罢修河今将大冬盛寒宜早降徳泽免生民饥冻死亡正李伟等欺罔之罪如以臣等所言为不然方册中语皆不可信而河有必回之理不于他处决溢为州郡大患不至苦虐数路兵民力役以致逃亡起为羣盗及不至火急收买数千万物料致非时斩伐林朩残害天地之所生科扰州县乡村坊邑人民鞭笞枷锢星火督责致百姓惊骚流离之苦又免枉费国家不赀之计以致公私匮乏仓库空竭内则奸狡窥伺别致生事外则四夷传闻萌心作过但令大臣保得必无上件数事回河必有成功则臣等所言显为谬妄岂可但隠忍而巳须当正臣等所言不当之罪黜责以励后来乃可以示朝廷典法今不试验臣等所言是否以救朝廷过举而章奏才下未及累日即防优加美迁臣不知大臣此谋为国邪为身邪若为国则当公天下之言尽河之利害不当以官职姑息使人不言若为身则是惟欲人之同已而不欲人之异已岂惟国事不当如此为大臣身谋亦未为得也人臣官愈进则当忧国愈深宠益加则当爱君愈切臣闻命遂缄黙不言不惟臣心实有所愧有识之士必指臣为贪利无耻忘国不忠之人伏望圣慈宣问大臣臣等所言回河是否如上所陈数件事理别白是非明辨可否则生灵幸甚宗社幸甚
　　元祐四年庙堂用李伟之议再兴回河之役复置修河司祖禹时为谏议大夫同傅尧俞各上疏论列未几除尧俞为吏部尚书祖禹为给事中祖禹遂连上二疏此第二疏也时论以为真谏议云

　　汴京遗迹志卷五
　　钦定四库全书
　　汴京遗迹志巻六　　　　　明　李濂　撰河渠二
　　汴河
　　汴河在今县治南三十五步即浚仪渠也源出荥阳县大周山合京索须郑四水东经京城内合蔡河名茛荡渠又名通济渠自隋大业初疏通济渠引黄河通淮至唐改名广济渠宋都大梁诸水莫此为重其浅深有度置官以司之都水监总察之每嵗自春及冬常于河口均调水势止深六尺以通行重载为凖嵗漕江淮湖浙米数百万及运东南之产百物众宝不可胜计又下西山之薪炭内外仰给焉然大河向背不常故河口屡易易则度地形相水势为口以逆之遇春首輙调数州之民劳费不赀役者多溺死吏又侵渔为奸而京师常有决溢之虞太祖建隆三年十月诏缘河州县长吏常以春首课民夹岸植榆柳以固堤防太宗淳化二年六月汴水决浚仪县帝乗步辇出乾元门宰相枢宻迎谒帝曰东京养甲兵数十万居人百万家天下转漕仰给在此一渠水朕安得不顾车驾入泥淖中行百余步从臣震恐殿前都指挥使戴兴叩头恳请回驭遂捧辇出泥淖中诏兴督步卒数千塞之日未旰水势稍定帝始就次太官进膳亲王近臣皆泥泞沾衣知县宋炎亡匿不敢出特赦其罪至道元年九月下诏问侍臣汴水疏凿之由令参知政事张洎讲求其事以闻其后元世祖至元二十七年河决祥符之义唐湾自汴城迤东至陈留杞县汴河及堤皆为所淤而水则入于蔡河洪武二十四年黄河改徙而蔡河亦淤塞矣今省城延庆观前有小砖桥汴渠故迹防存俗名臭河儿
　　张洎论汴水疏凿之由　禹导河自积石至龙门南至华隂东至砥柱又东至于孟津东过洛汭至于大伾即今成臯是也或云黎阳山也禹以大河流泛中国为害最甚乃于贝丘疏二渠以分水势一渠自舞阳县东引入漯水其水东北流至千乗县入海即今黄河是也一渠疏畎引傍西山以东北形髙敝坏堤水势不便流溢夹右碣石入于渤海书所谓北过洚水至于大陆洚水即浊漳大陆则邢州钜鹿泽播为九河同为逆河入于海河自魏郡贵乡县界分为九道下至沧州今为一河言逆河者谓与河水往复相承受也齐桓公塞以广田居惟一河存焉今其东界至莽梧河是也禹又于荥泽下分大河为隂沟引注东南以通淮泗至大梁浚仪县西北复分为二渠一渠元经阳武县中牟防下为官渡水一渠始皇疏凿以灌魏郡为之鸿沟茛荡渠自荥阳出五池口来注之其鸿沟即出河之沟亦曰茛荡渠汉明帝时乐浪人王景谒者王呉始作浚仪渠盖循河沟故渎也渠成流注浚仪故以浚仪县为名灵帝建宁四年于敖城西北垒石为门以遏渠口故世谓之石门渠外东合济水济与河渠浑涛东注至敖山北渠水至此又兼邲之水即春秋晋楚战于邲邲又音汳即汴字古人避反字改从汴字渠水又东经荥阳北旃然水自县东流入汴水郑州荥阳县西二十里三皇山上有二广武城二城相去百余步汴水自两城间小涧中东流而出而济流自兹乃絶惟汴渠首受旃然水谓之鸿渠东晋太和中桓温北伐前燕将通之不果义熈十三年刘裕西征姚秦复浚此渠始有湍流奔注而岸善溃塞裕更疏凿而漕运焉隋炀帝大业三年诏尚书左丞皇甫谊发河南男女百万开汴水起荥泽入淮千余里乃为通济渠又发淮南兵夫十余万开防沟自山阳县至于扬子江三百余里水面濶四十步而后行幸焉自后天下利于转输昔孝文时贾谊言汉以江淮为奉地谓鱼盐谷帛多出东南至五凤中耿寿昌奏故事嵗増闗东谷四百万斛以给京师亦多自此渠漕运唐初改通济渠为广济渠开元中黄门侍郎平章事裴耀卿言江淮租船自长淮西北泝鸿沟转相输纳于河隂含嘉太原等仓凡三年运米七百万石实利涉于此开元末河南采访使汴州刺史齐澣以江淮漕运经淮水波涛有沉损遂浚广济渠下流自泗州虹县至楚州淮隂县北八十里合于淮逾时毕功旣而水流迅急行旅艰险寻乃废停却由旧河徳宗朝嵗漕运江淮米四十万石以益闗中时叛将李正已田恱皆分军守徐州临涡口梁崇义阻兵襄邓南北漕引皆絶于是水陆运使杜佑请改漕路自浚仪西十里疏其南厓引流入琵琶沟经蔡河至陈州合颍水是秦汉故道以官漕久不由此故填淤不通若畎流培岸则功用甚寡又庐寿之间有水道而平冈亘其中曰鸡鸣山佑请疏其两端皆可通舟其间登陆四十里而已则江湖黔岭蜀汉之粟可方舟而下由是白沙趋东闗经庐寿浮颍涉蔡歴琵琶沟入汴河不复经泝淮之险经于旧路二千里功寡利朝议将行而徐州顺命淮路乃通至国家膺图受命以大梁四方所凑天下之枢可以临制四海故卜京邑而定都汉髙帝云吾以羽檄召天下兵未至孝文又云吾初即位不欲出虎符召郡国兵即知兵甲在外也惟有南北军期门郎羽林孤儿以备天子扈从藩卫之用唐承隋制置十二卫府兵皆农夫也及罢府兵始置神武神策为禁军不过三数万人亦以备扈从藩卫而已故禄山犯阙驱市人而战徳宗防尘扈驾四百余骑甲兵皆在郡国额军存而可举者除河朔三镇外太原青社各十万人邠宁宣武各六万人潞徐荆扬各五万人襄宣寿镇海各二万人自余观察团练据要害之地者不下万人今天下甲卒数十万众战马数十万匹并萃京师悉集七亡国之士民于辇下比汉唐京邑民庶十倍甸服时有水旱不至艰歉者有惠民金水五丈汴水等四渠派引脉分咸防天邑舳舻相接赡给公私所以无匮乏惟汴水横亘国中首承大河漕引江湖利尽南海半天下之财赋并山泽之百货悉由此路而进然则禹力疏凿以分水势炀帝开甽以奉巡游虽数湮废而通流不絶于百代之下终为国家之用者其上天之意乎按洎言汴河疏凿之由最为明悉故备录之以识旧迹
　　张方平论汴河　臣窃惟今之京师古谓陈留天下四冲八达之地者也非如函秦天府百二之固洛宅九州之中表里山河形胜足恃自唐末朱温受封于梁因而建都至于石晋割幽蓟之地以入契丹遂与强敌共平原之利故五代争奋敌承其其患由乎畿甸无藩篱之限本根无所庇也祖宗受命规模卑狭不还周汉之旧而梁氏是因岂乐是而处之势有所不获已者大体利漕运而赡师旅依重师而为国也则是今日之势国依兵而立以食为命食以漕运为本漕运以河渠为主国初浚河渠三道通京城漕运自后立定上供年额汴河斛防六百万石广济河六十二万石惠民河六十万石广济河所运多是杂色粟豆但充口食马料惠民河所运止给太康咸平尉氏等县军粮而已惟汴河所运一色粳米相兼小麦此乃太仓蓄积之实今仰食于官廪者不惟三军至于京师士庶以亿万计太半待饱于军稍之余故国家于漕事至急至重夫京大也师众也大众所聚故谓之京师有食则京师可立汴河废则大众不可聚汴河之于京城乃是建国之本非可与区区沟洫水利同言也近嵗已罢广济河而惠民河斛斗不入大仓大众之命惟汴河是赖近嵗陈说利害以汴河为议者多矣臣恐议者不已屡作数更必致汴河日失其旧国家大计殊非小事惟陛下特回圣鉴深赐省察留神逺虑以固基本【熈寜六年上时知应天府】按方平之言为王安石发也间尝考求汴河之渠漫不可复今所谓孙家渡河者亦自荥泽而下引河为渠由朱镇东南达于淮泗似亦汴渠之遗意特以不近都防而转漕非其所资故任其浅涸而不为之防濬耳
　　梁焘乞开旧日汴口　臣愚尝求世务之急得诸道路通汴之实始闻其说则可喜及考其事则可惧窃以广武山之北即大河故道河常往来其间夏秋涨溢每抵山下旧来洛水至此流入于河后欲导洛以趋汴渠乃乗河未涨就嫰滩之上峻起东西堤辟大河于堤北攘其地以引洛水中间缺为斗门以通舟楫其实导河水助洛之浅涸也洛水本清今汴常黄流是洛不足以行汴而所以能行者附大河之余波也増广武三埽之备竭京西所有不足以为支费转运司每每请于朝廷势不能不为之应副切计自缘清汴之费其夫无虑数百万计从来上下习于欺罔之奸朝廷惑于安流之说税屋之利恬不以为虑殊不知新沙疎弱力不能制悍河水势一则烂熳溃散将使怒波循流而下直冒京师其患岂胜言邪此其大可惧者是甘以数百万日増之费养异时京师万一之患亦已误矣夫嵗倾重费以坐待其患何若折其奔冲以终除其害哉为今日之计宜复为汴口依旧引大河一支啓闭以时还祖宗百年以来润养生民之赐诚为得策汴口复成则免广武溃注以长为京师之安省数百万之费以纾京西生灵之困牵大河水势以解河北决溢之灾便东南漕运以蠲重载留滞之弊时节启闭以除蹙凌打凌之苦通江淮八路商贾大舶以供京师之饶为甚大之利者六此不可忽也惟拆去两岸舍屋尽废僦钱为害者一而不甚大所谓损小费以成大利也臣之所言特其大略尔至于考究本末措置纎悉在朝廷择通习水利之臣付之无牵浮议责其成功伏望圣慈面诏大臣商择而施行之事系国体愿留宸心【元祐四年上】
　　先是元丰元年西头供奉官张从惠上言去年七月黄河暴涨异于常年水落而河稍北去距广武山麓七里退滩髙阔可凿为渠引洛入汴万世之利也范子渊时为都水监丞画十利以献上遣焘行视利害还言不便又命内侍宋用臣往度用臣还言可为于是诏用臣为都大提举导洛通汴劳民动众费用不赀焘时为御史中丞复上此议云
　　沈括梦溪笔谈　国朝汴渠发京畿辅郡三十余县夫嵗一浚祥符中閤门祗候使臣谢徳权领治京畿沟洫权借浚汴夫自是后三嵗一浚始令京畿民官皆兼沟洫河道以为常职久之治沟洫之工渐弛邑官徒带空名而汴渠有二十年不浚嵗嵗堙淀异时京师沟渠之水皆入汴旧尚书省都堂壁记云疎治八渠南入汴水是也自汴流堙淀京城东水门下至雍丘襄邑河底皆髙出隄外平地一丈二尺余自汴隄下瞰民居如在深谷熈宁中议改疏洛水入汴余尝因出使按行汴渠自京师上善门量至泗州淮口凡八百四十里一百三十步京师地势比泗州凡髙十九丈四尺八寸六分于京城东数里白渠中穿井至三丈方见旧底验量地势用水平望尺干尺量之不能无小差汴渠隄外皆是出土故沟水令相通时为一堰节其水候水平其上渐浅涸则又为一堰相齿如阶陛乃量堰之上下水面相髙下之数防之乃得地势髙下之实
　　王文正公笔录　汴渠派分洪河自唐迄今皆以为莫大之利然迹其事实抑有深害何哉凡梁宋之地畎浍之利凑流此渠以成其大至隋炀将幸江都遂析黄河之流筑左右隄三百余里旧所凑水悉为横絶散□无所故宋亳之地遂成沮洳卑湿且昔之安流今乃湍悍覆舟之患十有二三昔之漕运冬夏无限今则春开秋闭嵗中漕运止得半载昔之泝沿两无艰阻今则逆流而上乃重载而行其为难也甚矣沿流而下即虚舟而往其为利也背矣矧自天子建都而汴水贯都东下每嵗霖防决溢为虑由斯观之其利安在然歴世浸逺讵可卒图异日明哲之士开悟积惑言复曩迹始信兹言之不谬也
　　僧文莹玉壶清话　周世宗显徳中遣周景大濬汴口景知汴口旣濬舟楫无壅将有淮浙巨商粮斛万货临汴无委泊之地讽世宗乞令许京城民环汴栽榆柳起防榭以为都防之壮世宗许之景踞汴流中起巨楼十二间方运斤世宗辇辂过因问之知景所造颇喜赐酒犒其工不寤其规利也景后邀巨货于楼山积波委嵗入数万计云小人之黩货罔上如此
　　陈良论汴河最重　本朝定都于汴漕运之法分为四路江南淮南浙东西荆湖南北六路之粟自淮入汴至京师陜西之粟自三门白波转黄河入汴至京师陈蔡之粟自闵河蔡河入汴至京师京东之粟自五文河歴陈济及郓至京师四河所运惟汴河为最重
　　陈霆两山墨谈　宿州至灵壁县循古岸而行问之乃汴堤下即汴河也炀帝凿此以幸江都世代变迁故道湮塞宋濬之以通运饷而东南舟车之赴汴京者必由于此米芾所谓船头出浪翠屏间盖指此河也今嵗久复湮且种艺成亩矣堤间多卧古峯石空嵌秀溜苍翠可掬亦有甚大者相传谓宋营艮岳取石于灵壁纲运未讫而汴都被兵遂弃于此千载尤物抚之可浩叹云













　　汴京遗迹志巻六
　　钦定四库全书
　　汴京遗迹志卷七　　　　　明　李濂　撰河渠三　【附京畿沟洫暨堤闸渡口潭泊】
　　蔡河
　　蔡河贯京师为都人所仰兼闵水洧水潩水以通舟楫闵水自尉氏歴祥符合于蔡是为惠民河洧水自许田注鄢陵东南歴扶沟合于蔡潩水出郑之大隗山注临颍歴鄢陵扶沟合于蔡凡许郑诸水悉防焉犹以其浅涸故植朩横栈为水之节啓闭以时建隆二年四月太祖命中使浚蔡河设斗门节水自京师距通许鎭三年诏发畿甸陈许丁夫数万浚蔡河南入颍川其自尉氏北流至汴京戴楼门东广利水门入城名西蔡河接闵水缭绕城内其从陈州门西普济水门出城流经通许复接旧蔡河名东蔡河即所谓惠民河也又至陈州东南蔡河口入于沙河以通陈蔡汝颍诸州之漕运元世祖至元二十七年黄河决祥符之义唐湾而西蔡河上源由是湮塞其汴河下流亦皆淤塞而不能东达淮泗其水亦入蔡河焉后以其水浅不能行舟乃立闸以积水洪武初自里城东南置小朩闸一十有九以行舟楫洪武三十二年黄河泛溢而河及闸俱被湮废今南薫门内东西有河积水弗涸不复通舟楫矣是河之上有东西二桥见存东曰小桥直对南薫门西曰雷家桥在今南察院前即廵抚治所也
　　金水河
　　金水河一名天源本京水导自荥阳黄堆山其源曰祝龙泉太祖建隆二年春命左领军卫上将军陈承昭率水工凿渠引水过中牟名曰金水河凡百余里抵都城西架其水横絶于汴设斗门入浚沟通城濠东汇于五丈河公私咸利焉干德三年又引贯皇城歴后苑内庭池沼水皆至焉开寳九年帝歩自左掖按地势命水工引金水由承天门凿渠为大轮激之南注晋王第眞宗大中祥符二年九月诏供备库使谢德权决金水自天波门并皇城至乾元门歴天街东转缭太庙入后庙皆甃以礲甓植以芳朩车马所经又累石为间梁作方井官寺民舍皆得汲用复引东由城下水窦入于濠京师便之神宗元丰五年金水河透水槽阻碍上下汴舟遣宋用臣按视请自板桥别为一河引水北入于汴后卒不行乃由副堤河入于蔡以源流深逺与永安青龙河相合故赐名曰天源先是舟至啓槽颇滞舟行既导洛通汴遂自城西超字坊引洛水由咸丰门立堤凡三千三十歩水遂入禁中而槽废然旧惟供洒扫至徽宗政和间容佐请于七里河开月河一道分减此水灌溉内中花竹命宋升措置导引四年十一月毕工宣和元年六月复命蓝从熈孟揆等增堤岸置桥槽坝牐濬澄水导水入内内庭池籞既多患水不给又于西南水磨引索河一架以石渠絶汴南北筑堤导入天源河以之见诸宋史者如此自金元以来淤塞不存矣
　　五丈河
　　五丈河在安逺门外唐武后时引汴水入白沟接注湛渠以通曹兖之赋因其濶五丈名五丈河即白沟河之下流也唐末湮塞周世宗显德四年防汴水入五丈河自是齐鲁舟楫皆达于汴宋太祖建隆二年正月遣使往定陶规度发曹单丁夫数万以浚之嵗漕上供米六十二万石太祖曰劳民奉已朕不忍为今浚河不获已也三月幸新水门观放水入河先是五丈河泥淤不利行舟诏左监门卫将军陈承昭于京城之西夹汴水造斗门引京索蔡河水通城濠入斗门俾架流汴水之上东进于五丈河以便东北漕运公私咸利三年正月遣右龙武统军陈承昭防修五丈河车驾临视赐承昭钱二十万干德三年京师引五丈河造西水硙太宗太平兴国三年正月命发近县丁夫浚广济河其河自汴城西则名白沟由善利水门东北则名五丈其实一河也宋又更名广济河金元以来累经黄河泛溢淤塞王文正公笔録　国初方隅未一京师储廪仰给惟京西京东数路而已河渠转漕最为急务京东自潍宻以西州郡租赋悉输沿河诸仓以备上供清河起青淄合东阿歴齐郓渉梁山泺济州入五丈河达汴都嵗漕百余万石所谓清河即济水也而五丈河常苦淤浅毎春初农隙调发众夫大兴力役以是开濬始得舟楫通利无所壅遏太祖皇帝素知其事尤所属意至嵗中兴役之际必舆驾亲临督课率以为常先是春夫不给口食古之制也上恻其劳苦特令一夫日给米二升天下诸处役夫亦如之迄今遂为永式
　　六丈河
　　六丈河在封丘门外相传宋时恐河水为患开凿此河以杀其势谚曰尔有三丈水我有六丈河即此河也洪武二十四年及三十二年两遭黄河泛溢淤塞
　　太黄寺河
　　太黄寺河一名埽头河在城东北三十五里即黄河之支流也
　　伯俞河
　　伯俞河在城西南三十里八角保伯俞村古孝子伯俞居此故名下流南经朩鱼寺北合汴水至通许清水口入黄河盖其河自中牟界东流至八角保则名伯俞河下至新仓则名安家河至郑店则又名鲁沟河随地而异名其实一河也
　　掣水河
　　掣水河有二一在城南戴楼门外东流一在城东扬州闩外南流二流奔至东南合而为一南至赤仓保钟家冈入于黄河其河之名古未有也永乐二年因河水为患城之内外积水不涸有司督率军夫始开导以利民是后河虽溢流而水不复入城矣
　　沙海
　　沙海在城西北一十二里按战国策齐欲发卒取周九鼎顔率说曰夫梁之君臣欲得九鼎谋于沙海之上为日乆矣盖谓此也隋文帝防凿旧迹引汴水习舟师平陈后立碑其侧以纪功累经河水淤平莫详其处
　　白沟
　　白沟无山源每歳水潦甚则通流才胜百斛船逾月不雨即竭至道二年三月内殿崇班阎光泽国子愽士邢用之上言请开白沟自京师扺彭城吕梁口凡六百里以通长淮之漕诏发诸州丁夫数万治之以光泽防其役议者非之会宋州通判王矩上表极陈其不可且言用之田园在襄邑嵗苦水潦私幸渠成遂罢其役咸平六年用之为度支员外郎又令自襄邑下流治白沟河导京师积水而民田无害神宗熈寜六年都水监丞侯叔献请储三十六陂及京索二水为源仿眞楚州开平河置牐则四时可行舟因废汴渠帝曰白沟功料易耳第汴渠嵗运甚广河北陜西资焉又京畿公私所用良材皆自汴口而至何可遽废王安石曰此役茍成亦无穷之利也当别为漕河引黄河一支乃为经乆冯京曰若白沟成与汴蔡皆通漕为利诚大恐汴河终不可废帝然之诏刘璯同叔献覆视八月都水监言白沟自濉河至于淮八百里乞分三年兴修其废汴河俟白沟毕功别相视仍请发糓熟淤田司并京东汴河所河清兵赴役从之七年正月都水监言自盟河畎导汴南诸水近者失于防浚为害甚大于是辍夫修治而白沟之役废初王安石欲罢白沟修汴南水利帝曰人多以白沟不可为而卿独见可为安石曰果不可为罢之诚宜若可为即俟时为之何必计校人言也徽宗政和二年十月都水监丞孟昌龄言开濬含晖门外白沟河开堰放水仍旧通流
　　京畿沟洫
　　汴都地势广平頼沟渠以行水潦眞宗景徳二年五月诏开京城濠以通舟檝毁官水硙三所三年分遣入内内侍八人督京城内外坊里开濬沟渠先是京都每嵗春防濬沟渎而势家豪族有不即施工者帝闻之遣使分视自是不复有稽迟者以至雨潦暴集无所壅遏都人頼之大中祥符三年遣供备库使谢徳权治沟洫导太一宫积水抵陈留界入亳州涡河五年三月帝宣视宰臣曰京师所开沟渠虽屡钤辖仍令内侍分察吏扰仁宗天圣元年八月东西八作司与内殿承制閤门祗候刘永崇等言内外八厢剏置八字水口通流两水入渠甚利虑所置处豪富及势要阻抑乞下令廵察从之二年七月内殿崇班閤门祗候张君平等言凖勑按视开封府界至南京宿亳诸州沟河形势防决利害凡八事一商度地形高下连属开治水势依寻古沟洫浚之州县计力役均定置籍以主之二施工开治后按视不如元计状及水壅不行有害民田者按官吏之罪令偿其费三约束官吏毋敛取夫众财货入已四县令佐州守倅有能劝课部民自用功开治不致水害者叙为劳绩替日与家便官功绩尤多别议旌赏五民或于古河渠中修筑堰堨截水取鱼渐至淀淤水潦暴集河流不通则致深害乞严禁之六开治工毕按行新旧广深丈尺以校工力以所出土于沟河岸一歩外筑为堤埒七凡沟洫上广一丈则底广八尺其深四尺地形高处或至五六尺以此为率有广狭不等处折计之则毕工之日易于覆视八古沟洫在民田中乆已淤平今为赋籍而湏开治者据所占地歩为除其赋诏令颁行神宗熈寜元年三月都水监言畿内沟河至多而诸县各役人夫开淘十才二二须二三年方可毕工请令府界提防司选官与县官同定紧慢工料据合差夫数以五分夫役十分工依年分开淘提防司通行防校从之二年閠十一月诏以府界道路积水妨民输纳命都水监差官沟畎元丰五年诏开在京城濠阔五十歩深一丈五尺地脉不及者至泉而止徽宗大观元年七月以京城霖雨水浸居民道路不通遣官分督防导是月又诏自京至八角鎭积水有妨行旅转运司选官防导修治桥梁毋使病渉
　　李纲论都城积水为害防　臣伏覩陛下以积水暴集淹浸民居廹近都城累降御笔处分遣官固防隄防拯济漂溺仰见陛下圣虑焦劳曲尽防患之理臣窃谓国家都汴百有六十余年未甞有变故今事起仓卒逺迩惊骇诚大异也臣尝躬谒郊外窃见积水之来自都城以西漫为巨浸东拒汴堤停蓄深广湍悍浚激东南而流其势未巳以宗庙社稷之灵恃雉堞防守之固万无他虞然或浸淹旬时因以风雨有不可不虑者此诚陛下寅畏天戒询众谋之时而群臣竭智効力捐躯报国之秋也累日以来倾耳以听缺然未闻臣窃恠之夫变异不虚发必有感召之繇灾害非易御必有销去之防周官于国危则有大询之礼臣愚伏望陛下断自渊衷特诏廷臣各具所见以闻择其可采者非时赐对特加施行因众智恊众力济危图安上以荅天地之戒下以慰亿兆之心天下不胜幸甚臣仰荷陛下天地父母之恩亲加识擢得侍清光常思奋不顾身以狥国家之急輙有已见急切利害事湏面奏伏望圣慈降防閤门许臣来日因侍立次直前奏事庶几得尽狂瞽仰禆圣意之万一【宣和元年六月上时为起居郎】
　　李纲论都城积水第二防　臣近尝奏请以水潦为患乞赐燕闲敷陈利害今月十四日崇政殿侍立閤门传防令臣先退惶惧战栗居家待罪不敢供职圣恩寛厚未奉诛责日夕惴恐局无地伏念臣愚憃孤立惟知仰事陛下以国家为心比见积水暴集逼浸都城私忧过计輙贡狂瞽情廹意切言皆不伦自干雷霆之威死有余罪自非陛下恕其愚直天地父母矜而怜之谁复为臣言者窃以水旱之灾虽尧汤有所不免惟圣人为能遇灾而惧侧身修行询众谋以销去之故尧于洪水方割之时有畴咨之言汤于旱既太甚之日有六事之责皆转灾以为福易沴以为和此古圣人之明验也今者水患之来起于仓猝人心惶惧逺迩震惊仰頼宗社之灵陛下睿之审屡降御笔处分防导巳渐退落虽畿甸旁近皆罹其灾而都城无虞人心渐定臣窃谓水灾既退之后朝廷未可以为无事正宜谋究利害增其固防寅念天戒益以脩省不可忽也臣愚戅不揆輙复昩死上便宜六事一曰治其源二曰弱其势三曰固河防四曰恤民隐五曰省烦费六曰广储蓄惟陛下留神幸察臣恭惟国家卜世定鼎建都大梁平原沃野弥望千里非有高山峻岭为之险阻而都城以西京索交流陂泽相接自西徂东地势倾下加以雨淹不能吞纳则决溢东注俯灌都城其势然也为今之计莫若相视陂塘防导京索增卑培薄固以隄防节以斗门旱则水有所泄虽经霖雨其势不能接连城下可以为万世之利此则治其源之策也臣观自昔善捍水患者必为长堤以制其冲意谓以数仞之城而拒方至之水风涛之所鼓薄亦已危矣限以长隄杀其怒势然后人力可施而城益坚今积水之来自都城之西浩如江湖东抵汴岸南阻新隄虽停蓄深广而卒不能至城下者有隄以为之阻也由隄而行散漫湍激至都城之南则径抵防龙河者无隄以为之阻也为今之计莫若拒城数里之外因高地势缭以长隄使虽有积水决溢之患循隄四泻不能薄城可以御一时之急此则弱其势之防也国家都汴处大河之下流其所恃以为固者埽岸坚而法制严也比年以来玩习茍简防衞之卒散于抽差备御之储耗于转易河啮隄防日朘月削恬不加恤如广武埽其距清汴才百余歩去东危亦屡矣其不决溢者特幸耳使夏秋之交乗霖雨湍暴之势果能保其无虞乎夫以陂泽积水暴集之患犹可惊骇况大河之势可不为之深虑哉臣愚愿择深知河事者相地形回清汴使与大河相逺仍诏有司遵守法制存留兵卒储积材用敢有抽差转易者必正典刑此则固河防之策也今兹积水之来冲白沙荡中牟廹都城散漫畿甸之邑淹浸屋庐漂溺民畜损伤苗稼不可计数今又决其南以注于陈蔡之郊决其北以注于相衞之境防汴渠之下流于陈留则数千里之内悉被其患矣陛下恻怛忧劳降诏拯济徳意甚厚臣犹窃虑州县监司未能悉意奉行也愿诏诸路灾伤地分今年秋租并与蠲免水过之后安集民居借贷赈济务令复业无使失所以副陛下之意此则恤民隠之策也臣窃惟去嵗江淮泛溢东南之民悉皆流移頼陛下圣慈以六路上供米斛广加赈济民得无死徳至渥也然州县萧条帑廪匮乏迨今未复今畿甸旁近又有积水之患矣何以堪之臣愚愿陛下断自渊衷凡营缮工役花石纲运有可省者悉令减罢数年之间民力渐复国用稍足然后惟陛下之所命且裕民丰财莫此为大臣所谓罢不急之务者此也臣又惟古者九年耕必有三年之蓄二十七年必有九年之蓄然后无旱干水溢之患教化行习俗美而颂声兴是为太平治之至也祖宗以来旧有封桩米斛以千万计所以为兵民之备宗社之本也比年以来工役浸多仰食者众嵗以侵耗遂以殚竭今国计所仰者独东南六路转输嵗额耳假使一方水旱嵗额不登将胡以自给静以思之可为寒心臣愚愿陛下明诏有司裁冗食者幸嵗丰登自朝廷多降籴本委彊干官吏广行收籴别项上供以充封桩之数嵗嵗一如祖宗旧额而后止此朝廷之所优为何不留意而独为此懔懔也养兵足国莫是为急臣所谓广国计之储者此也凢此六者皆当今之要务顾臣智识浅陋文字荒踈言不足以达意惟陛下裁择下臣章宰执议其可否如可采録望与施行臣比者尝献愚计伏防圣慈寛假未赐鈇之诛輙复自竭冒昧天聴庶几蒭荛之言有补万一【宣和元年八月上】
　　堤闸渡口潭泊诸迹
　　堤
　　隋堤【一名汴堤在汴河之上隋炀帝大业元年命尚书左丞皇甫谊复西通济渠作石陡门引河水入汴汴水入泗以通于淮筑堤树柳御龙舟行幸以达于江都人称其堤曰隋堤】
　　防城堤【离城三里一名三里堤西北接金村绕城围抱东南直抵苏村盖前代筑以防水者后被河水冲圯国朝正统间廵抚侍郎于谦因河逼汴城乃筑东西圮三面以御之范鐡犀勒铭其背以镇永逺景泰二年廵抚都御史王暹补筑南面与东西相接凡四十余里号大堤焉天顺五年侍郎薛逺因河入汴城乃于丽景门置石牐以泄内外积水】
　　落藜堤【在固子门外西北其地方生落藜故名】
　　髙门堤【在固子门外西北西连落藜堤因在梁惠王古城髙门之北故名】
　　金村堤【在城西北西接髙门堤因在金村之侧故名】
　　十八里堤【离城一十八里西北接封丘县界东南抵窑务保太平冈前代筑以防水后被河水冲圯】夹堤【在固子门外宋时所筑以夹防金水河西接中牟东抵外城后圯于河】
　　埽头堤【在城东北马尾墙保元时所筑以防河患东接陈留县境西抵陈桥】
　　接冈堤【在城西永安保西接沙冈】
　　横堤【在郑门外南接大堤北抵接冈堤】
　　娄堤【在城东娄堤保南北约十里余】
　　汴防堤【在城西旧汴河北岸】
　　金水堤【在里城外西至固子门东抵城濠】
　　闸
　　小木闸【在里城外之东南】　　　惠济闸【在陈州门外】
　　独乐闸【在城东南白墓子冈之东】　　赤仓闸【在城东南赤仓保之西】
　　万龙闸【在城东南赤仓保之南】
　　以上诸闸俱为蔡河而设元末废壊洪武初重修二十四年黄河南徙蔡河及闸皆为淤塞不复可见矣
　　渡口
　　杏花营渡【在城西南十五里】　　八角渡【在城西南三十里俱路通中牟县】白墓子冈渡【在城东南十五里】　赤仓渡【在城东南三十里俱路通通许县】梁家浅渡【在城南十五里路通尉氏县】
　　以上五渡俱济黄河以河徙而废
　　陈家口渡【在城东南二十里】　　善善李渡【在城南二十五里俱通尉氏县】清水河渡【在城南三十里】
　　以上三渡俱济黄河之支流亦以河徙而废潭
　　莲花潭【在城东十里】　　　　清水潭【在城西三十五里】
　　龙潭【在城外四十里南北堤口有左右二潭嵗旱祷雨輙应】
　　赤仓潭【在城东南四十五里】
　　泊
　　刺史泊【在城东南郑店保南】　　　杨子冈泊【在城东北霍赤冈保】
　　杨六郎宅水泊【在里城内西北】　龚家泊
　　冉家泊　　　　　　牛家泊【俱在城西南八角保】
　　以上诸迹俱湮于河水无复存者矣
　　汴京遗迹志巻七
<史部,地理类,古迹之属,汴京遗迹志>
　　钦定四库全书
　　汴京遗迹志巻八　　　　　明　李濂　撰宫室　【凡巳见宋大内宫室及艮岳内诸亭舘不重録】
　　余闻之故老曰宋九帝都汴其宫室之盛载诸史册图志者河考而知也歴嵗滋乆兵燹燔河流冲淤悉荡然无遗矣兹志遗迹姑存其防于此无亦使其湮防无闻云尔
　　宫
　　太一宫【都城太一宫有三处一在城东南之蘓村为东太一宫一在城西南之八角鎭为西太一宫一即五岳观之旧址为中太一宫今俱废】
　　宋敏求春明退朝録　太宗时建东太一宫于蘓村遂列十殿而五福君綦二太一处前殿冠通天冠服绛纱袍余皆道服霓衣天圣中建西太一宫前殿处五福君綦大游三太一亦用通天绛纱之制余亦道冠霓衣熈寜五年建中太一宫内侍主塑像乃请下礼院议十太一冠服礼院乃具两状一如东西二宫之制一请尽服通天绛纱会有言亳州太清宫有唐太一塑像上遣中使视之乃尽服王者衣冠遂诏如亳州之制
　　叶少蕴石林燕语　太平兴国中司天言太一式有五福大游小游四神天一地一直符君綦臣綦民綦凡十神皆天之贵神而五福所临无兵疫凡行九宫四十五年一易今自甲申嵗入黄室巽宫当吴分请即蘓州建宫祀之已而复有言今京城东南有蘓村可应姑蘓之名乃改筑于蘓村京师建太一宫自此始此东太一宫也
　　龚明之中吴纪闻　太平兴国六年方士言五福太一在呉越分太一天之贵神也行度所至之国民受其福故今蘓州建太一宫后以地逺不便于祷祀遂于京城蘓村建之今天庆观乃其旧址乡人尚有以宫巷宫前称者
　　宋朝会要　天圣六年三月司歴言五福太一自雍熈元年甲申及今四十五年太一行綦当入蜀郡之坤宫曰黄庭可于都城西南建祈宫于是诏择八角鎭地建西太一宫
　　又曰神宗熈寜初即五岳观旧址营中太一宫盖自仁宗天圣六年至熈寜五年壬子四十五年五福太一行綦自黄庭宫移入眞室之中下临京都之中故也
　　景灵宫【有二在城内端礼街东西宋大中祥符五年十一月建奉艺祖以下御容在内】
　　郭若虚图画见闻志　治平甲辰嵗于景灵宫建孝严殿奉安仁宗神御乃鸠集画手画诸屏扆墙壁先是三圣神御殿两廊图画创业戡定之功及朝廷所行大礼次画讲肄文武之事游豫燕享之仪至是又兼画一应仁宗朝辅臣吕文靖已下至节凡七十二人时张龙图焘主其事乃奏请于逐人家取影貌冩之鸳行序列歴歴可识其面于是观者莫不叹其盛美
　　李心传朝野杂记　景灵有东西宫盖祖宗以来帝后神御皆寓道释之舘神宗元丰中始仿汉原庙之制即景灵宫之东西为六殿每殿皆有舘御前殿奉宣祖以下御容而后殿以奉母后各掲以美名徽宗崇寜初以景灵无隙地乃于驰道之西立西宫以神宗为舘御首哲宗次之号旧宫为景灵东宫建炎改元之二日即命有司建景灵宫于江寜帝后异殿然不克成渡江后自圣祖以下神御皆寓温州天庆宫以祠部郎官兼知州若官使相则兼景灵宫使典奉神御赵忠简为相议筑宫临安以奉祖宗神御而留圣祖于永嘉后不果绍兴十三年二月始迁于临安然但通为三殿以奉圣容无复东都之制矣或者谓忠简之议乃王沂公蔵天书之意
　　九成宫【崇寜元年方士魏汉津请备百物之象铸九鼎四年三月九鼎成诏于中太一宫之南为殿以奉安各周以垣上施睥睨墁以方色之土外筑坦环之名曰九成宫中央曰帝鼎其色黄祭以土王日为大祠币用黄乐用宫架北方曰寳鼎其色白祭以冬至币用皁东北曰牡鼎其色白祭以立春币用皁东方曰苍鼎其色碧祭以春分币用青东南曰冈鼎其色緑祭以立夏币用绯南方曰彤鼎其色紫祭以夏至币用绯西南曰阜鼎其色黑祭以立秋币用白西方曰皛鼎其色赤祭以秋分币用白西北曰魁鼎其色白祭以立冬币用皁八鼎皆为中祠乐用登歌享用素馔复于帝鼎之宫立大角鼎星之祠】
　　寳成宫【大观三年诏以铸鼎之地作寳成宫緫屋七十区中置殿曰神灵以祀黄帝东庑殿曰成功以祀夏后氏西庑殿曰持盈以祀周成王及周公旦召公奭后置堂曰昭应以祀唐李良及隠士嘉成侯魏汉津诏毎嵗八月二十五日举祀事祀黄帝为大祠币用黄乐用宫架其成功持盈二殿为中祠币用白昭应堂为小祠并用素馔】
　　马端临文献通考　按三代之九鼎未闻有神司之而列之祀典也崇寜时用方士魏汉津之说铸九鼎而各以其方色祭之抑不知司鼎者何神欤至于因采首山铜之説而祀黄帝因贡金九牧之说而祀夏后氏因定鼎郏鄏之说而祀成王周召然此数圣贤之所以当祀者固不以鼎也若魏汉津则当时献言铸鼎之方士耳乃亦尸而祝之俾侑食于数圣贤其防慢不经亦甚矣
　　朝元万寿宫【在城内汴河之侧金兵燬之今延观即朝元万寿宫之斋堂也】
　　周宻癸辛杂识　朝元宫殿前有大石香鼎二制作髙雅熈春閤前元有十余座徽宗每宴熈春则用此烧香于閤下香烟蟠结凡数里有临春结绮之意朝元宫虚皇防亦上清移来者下有青石础二刻龙凤团花极工巧旧时是朱温椒兰殿旧物防上有拜石方广二丈许光莹如碧玉四畔刻龙凤云霞环绕内留品字三方素地云是宣政内醮时徽庙立于中林灵素王文则居两旁也
　　玉清昭应宫【大中祥符元年初议营是宫安寘天书命有司料功须十五年乃就修宫使丁谓令以夜继昼毎绘一壁给二烛至七年十一月宫成凡二千六百二十楹制度闳丽屋宇少不中程式虽金碧已具必令毁而更造有司莫敢较其费初宫之成也时王魏公为首相始命充使宫观置使自此始天圣七年夏六月丁未夜大雷雨宫内火起至晓宫室防尽仅存长生崇夀二小殿范雍王曙等以为灾变之来若有警者愿除其地罢诸祷祀以荅天怒乃下诏不复缮修以长生崇夀二小殿改为万夀观罢诸宫观使】
　　宋史　眞宗大中祥符元年作玉清昭应宫奉天书也知制诰王曾都虞候张旻皆上防谏不听孙升谈圃　玉清昭应宫丁晋公董其役土木之工极天下之巧绘画无不用黄金四方古名画皆取至置之壁龛庑下又以其余材修建五岳观世犹谓之朩天则玉清之宏壮可知玉淸宫道院则今万寿观是也后玉清五岳皆焚独道院在耳叶少蕴石林燕语　大中祥符五年玉清昭应宫成王魏公为首相始命充使宫观置使自此始然每为见任宰相兼职天圣七年吕申公为相时朝廷崇奉之意稍缓因上表请罢使名自是宰相不复兼使康定元年李若谷罢参知政事留京师以资政殿大学士为提举会灵观事宫观置提举自此始自是学士待制知制诰皆得为提举因以为优闲不任事之职熈寜初先帝患四方士大夫年髙者多疲老不可寄委罢之则伤恩留之则玩政遂仍旧宫观名而增杭州洞霄及五岳庙等并依西京崇福宫置管勾或提举官以知州资序人充不复限以贠数故人皆得以自便
　　上清储祥宫【太宗至道元年上清宫成庆歴三年火其后复修以宫之所在为国家子孙也因赐名上清储祥宫命苏轼撰碑文以纪其事】
　　宋敏求东京记　端拱元年二月太宗诏取晋邸时太祖所赐金帛建上清储祥宫至道元年八月宫成帝御书额金塡其字赐之仁宗庆歴三年十一月火熈寜元丰间灵惠法师王太初再营之元祐初年宣仁太皇太后为出妆粉钱重建
　　孙升谈圃　上清储祥宫太宗建之为民祈福神宗以其地属震欲新之至元祐初落成宦人陈衍领其事凡当用黄金处皆以丹朱代之宫成两宫临幸肆赦
　　许有壬上清储祥宫记畧　宫始太宗作于朝阳门外【苏碑作内】不五十年而火以其地为禁军营监察御史里行包拯上防请勿修故也又三十七年复事脩建歴十三年而后成盖元祐六年也翰林学士承防苏公作碑未防诬以失实毁之令蔡京别撰金源氏复葺翰林侍读学士赵秉文有文嵗壬辰元兵下汴宫观仅存师徒觧散时全眞之教方兴长春公起海滨至西域见上论道以修身治国抚民止杀为对上大恱长春法系之弟为太古郝公太古传栖云王公长春以汴重阳观故基实主教重阳眞君升化之地命栖云主之营建防三十年是为朝元宫丞相史公复请兼主太一上清诸宫观事惟上清为潦水所圯规模宏濶力不能复命巨提防者购地于惠和坊为畆六十撤故宫材崇三淸之殿于前次列眞之宇于后神门坛壝左右云堂四周接屋余百楹虽非其地而名不冺也以上十宫今皆不存矣惟城之西南隅有大道宫焉正德初因佑圣观旧基而修也乃若延福宫玉清神霄宫【旧名玉清和阳宫】上清寳箓宫俱已载之第一卷大内宫室条下兹不重録
　　楼
　　望京楼【即汴城西门楼也楼旧无名唐令狐绹登楼诗有望京字因名】
　　遇僊楼【在南薫门里街西有异僧之事赵秉文作满庭芳词以纪之】
　　明月楼【在州桥南街东洪武十五年毁废其址今为税课司】
　　黒楼子【在宣平坊勾栏街之北即金相崔立防街楼】
　　寳津楼【在城西郑门外琼林苑内】　　长楼
　　红翠楼【俱在鼓楼北街西】　　　玉楼
　　状元楼【俱在新桥东北】　　　　丰乐楼【旧名樊楼】
　　和乐楼【旧名庄楼】　　　　　得胜楼
　　鐡屑楼　　　　　　　庆丰楼
　　杨楼　　　　　　　　玉川楼
　　欣乐楼　　　　　　　潘楼【以上俱在土市子街】
　　会僊楼【在雷家桥北】　　　　熈熈楼【在第三巷东】
　　胡楼【在南薫门外西南】　　　　清风楼【在里城外西南】
　　宜城楼　　　　　　　班楼【俱在大梁门外街北】
　　防牛楼【在仁和门外】　　　　蜘蛛楼【在宋门外】
　　刘楼【在金梁桥下】　　　　　八僊楼【在城北】
　　集贤楼　　　　　　　莲花楼【俱在郑门外宋时士大夫于此饯别】宴賔楼【在金明池之西】
　　自遇僊楼而下诸楼俱燬于金兵
　　谯楼【一名鼓楼在城内安业坊防高三丈上建楼下置瓮门通东西行路自筑建之后敝壊不修俗譌言复修则有河水之患故废而弗治号破鼓楼嘉靖初镇守太监吕宪排众议复修焕乎改观卒无水患】
　　钟楼【在城内新昌坊规制畧如谯楼而髙濶宏丽过之上悬巨钟以警昏晓宣徳中左布政使李祯复葺之成化十六年鎭守太监蓝忠廵抚都御史李衍重修】
　　以上二楼俱非宋建姑附于此
　　閤
　　资圣閤【即相国寺之后閤都人夏日于此纳凉八景中资圣薫风是也】
　　玉皇閤【在延庆观三清殿后近燬于火】
　　藏经閤【有二一在相国寺一在天王寺俱藏先朝所赐藏经今巻帙残阙殆尽矣】
　　尊经閤【在府学明伦堂后以上三閤俱非宋建姑附于此】
　　周宻癸辛杂识　汴城楼閤最髙而见存者惟相国寺资圣閤朝元宫閤登云楼资圣閤雄丽五檐滴水庐山五百铜罗汉在焉国初曹翰所取者也朝元宫閤即旧日上清储祥宫移至者岧嶤半空登云楼俗呼为八大王楼又称谭楼盖初爲燕王元俨所居后爲巨珰谭积有之其竒峻雄丽皆非东南所有也
　　亭
　　新亭【在城内唐汴州刺史令狐楚建刘禹锡记】防街亭【在南薫门内东南】
　　信陵亭【在相国寺前魏公子无忌胜游之地】公子亭【在丽景门外公子谓无忌也】大梁亭【在大梁门外之西】　　　流杯亭【在城西北隅】
　　以上诸亭俱燬于金兵今不存矣
　　驻跸亭【在布政司圎堂后洪武元年五月车驾幸汴诏建行宫比去留大旗以鎭中原后因构亭表之今废此亭非宋建附载于此】
　　门
　　夷门【在安逺门内夷山之上】
　　赵与峕賔退録　侯嬴爲夷门监者按大梁城门东曰夷门则夷门者大梁之一门耳后人遂直指汴京爲夷门非也容斋续笔辩防城少城类此
　　沙门【在县西东和保沙积深厚其形似门故名】
　　小陡门【在县西永安保宋时叠石砌闸以积汴水】
　　堂
　　资善堂【仁宗肄学之所也在元符观南大中祥符八年建天禧四年徙御厨北】
　　宋朝会要　大中祥符九年二月诏元符皇子就学之所宜以资善堂为名
　　继圣堂【在开封府治之东宋主习射之所也今废】
　　宋敏求东京记　太宗尹京日官署东建堂习射大中祥符二年閠二月眞宗临幸宰臣请以继圣爲名许之
　　梅花堂【在开封府正之后即所谓后堂也后改爲公生明堂】
　　拱奎堂【在本府治内宋钱藻尹开封建今废】
　　清虗堂【在汴城内之东隅宋王巩建苏轼有记今废】
　　三圣堂【三圣者祀观音大士义勇武安王清源妙道眞君也在大梁门外半里许即宋都亭西驿以待夏国使臣之所按东京梦华録云都亭西驿在寳相寺东相对都城元末兵废国朝洪武初周藩即其址创立庙宇乃移白瓦厰之神祀之于内其三圣之像仍旧不改景防乙亥居民甄义等率众重修】
　　三槐堂【在仁和门外宋兵部侍郎王祐手植三槐于庭曰吾后世子孙必有为三公者祜子旦相眞宗遂号三槐王氏因扁其堂曰三槐堂苏轼为铭金季兵燬】
　　苏轼三槐堂铭　天可必乎贤者不必贵仁者不必寿天不可必乎仁者必有后二者将安取衷哉吾闻之申包胥曰人众者胜天天定亦能胜人世之论天者皆不待其定而求之故以天爲茫茫善者以怠恶者以肆盗跖之寿孔顔之厄此皆天之未定者也松栢生于山林其始也困于蒿厄于牛羊而其终也贯四时阅千嵗而不改者其天定也善恶之报至于子孙而其定也乆矣吾以所见所闻所传闻考之而其可必也审矣国之将兴必有世德之臣厚施而不食其报然后其子孙能与守文太平之主共天下之福故兵部侍郎晋国王公显于汉周之际歴事太祖太宗文武忠孝天下望以爲相而公卒以直道不容于时盖尝手植三槐于庭曰吾子孙必有爲三公者巳而其子魏国文正公相眞宗皇帝于景德祥符之间朝廷清明天下无事之时享其福禄荣名者十有八年今夫寓物于人明日而取之有得有否而晋公修德于身责报于天取必于数十年之后如持左契交手相付吾是以知天之果可必也吾不及见魏公而见其子懿敏公以直谏事仁宗皇帝出入侍从将帅三十余年位不满其德天将复兴王氏也欤何其子孙之多贤也世有以晋公比李栖筠者其防才直气眞不相上下而栖筠之子吉甫其孙德裕功名富贵略与王氏等而忠信仁厚不及魏公父子由此观之王氏之福盖未艾也懿敏公之子巩与吾游好德而文以世其家吾是以録之铭曰呜呼休哉魏公之业与槐俱萌封植之勤必世乃成既相眞宗四方砥平归视其家槐隂满庭吾侪小人朝不及夕相时射利遑防厥德庶防侥幸不种而获不有君子其何能国王城之东晋公所庐郁郁三槐惟德之符呜呼休哉
　　叶少蕴石林燕语　太祖与符彦卿有旧常推其善用兵知大名十余年有告谋叛者亟徙之鳯翔而以王晋公祜为代且委以宻访其事戒曰得实吾当以赵普所居位命汝面授旨径使上道祜到彼察知其妄数月无所闻驿召面问因力为辨曰臣请以百口保之太祖不乐徙祜知襄州彦卿竟亦无他祜后创居第于曹门外手植三槐于庭曰吾虽不为赵普后世子孙必有登三公者巳而魏公果为太保欧阳文忠作王魏公神道碑畧载此语而国史本传不书余尝亲至其家闻其子弟言之
　　馆
　　柳林馆【在城东之南神冈保宋时都人逰宴之所后沦于水】
　　同文馆【在大梁门外西北宋时待高丽使臣之所】
　　班荆馆【在封丘门外之东宋待蕃使之所】
　　礼賔馆【旧名畨译院在金梁桥西南汴河南岸景德三年改为礼賔馆】
　　以上诸馆俱燬于金兵今不存矣
　　台池园苑洞峡渚沜
　　台
　　吹台【在城东南三里相传汉之鼓吹防一名梁防一名雪防俗呼为二姑防今改为禹王防祀禹于其上两庑祀古之善治水者为河患也详见后禹庙下】
　　宴台【在城东北十五里宋帝春耕籍田于东郊祀先农毕享胙宴百官于此】
　　迎秋台【在固子门外后唐庄宗筑宋人九日于此登高】
　　灵台【在城南二十里梁惠王筑一名惠王台】
　　百花台【在固子门外宋徽宗筑】
　　拜郊台【在城南十里其东又有东拜郊台并宋时筑】
　　沙元台【在城东南郑店保台上有郑安平庙元季兵燬惟台存焉】
　　奉天台【洪武元年车驾幸汴驻跸于河南行省以为行宫于圎堂后西北筑台以为奉天之所故名后屡经黄河入城淤平】
　　祭封台【在南薫门外洪武元年车驾幸汴时筑以祀神者以上二台非宋建附载于此】
　　池
　　池【在城东春秋宋之泽也弥漫逺濶南入尉氏之境其下有温泉焉汉志引汲冡竹书云梁惠王发忌之薮以赐民浚仪有陂忌泽是也唐宗更名福源池天实初士大夫禊饮于此后累经黄河淤平今不见其迹】
　　金明池【在城西郑门外西北周廻九里余周世宗显德四年欲伐南唐始凿内习水战宋太平兴国七年太宗尝幸其池阅习水战徽宗政和中于池内建殿宇池门内南岸西去百余歩有临水殿北去百余歩有僊桥朱漆栏楯下排防柱中央隆起如飞虹之状桥尽处而殿正在池中四岸石甃南有高台上有横观广百丈许曰寳津楼楼之南有宴殿殿西有射殿南有横街牙道柳径乃都人击毬之所车驾临幸观骑射百戯于此后燬于金兵】
　　叶少蕴石林燕语　金明池龙舟太宗时造每嵗春驾上池必登之绍圣初亦尝命别造形制有加于前亦号工丽余时正登第在京师初成琼林赐宴蔡鲁公为承防中休往登以观至半輙坠未几不免相继哲宗临幸是日大风昼池水尽波仪卫不能立竟不能移跬歩自后遂废不用二事适相似亦可怪也
　　方池圆池【在南薫门外玉津园之侧宋帝临幸游赏之所】
　　迎祥池【在普济水门之西宋眞宗时凿】
　　莲花池【有二一在城北时和保一在城西北永安保】
　　凝碧池【在陈州门里繁台之东南唐为牧泽宋眞宗时改为池】
　　曲江池　　凤池　　雁池　　平池【俱在艮岳夀山之下今废】
　　园
　　梁园【在城东南三里许相传为汉梁孝王游赏之所李白梁园吟云平台为客幽思多对酒遂作梁园歌却忆池阮公咏因吟渌水扬洪波一名梁苑孝王筑吹台于苑中】
　　芳林园【在固子门里东北宋太宗在晋邸时太祖赐其地为园即位后号潜龙园内有池沼淳化三年帝幸其池谓近臣曰昔尹京日无事常饮池上今池邉之树巳成乔朩矣因顾教坊使郭守忠等曰汝等前日以乐童从我今亦皓首矣何光隂易过如此因登水心亭习射中的者上亲斟满举大白诏群臣尽醉后广其地号奉眞园仁宗天圣七年改名芳林园金兵燬之今失其处】
　　玉津园【在南薫门外】　　　　下松园【在城西郑门外】
　　药朶园　　　　　　　养种园【俱在城西水门外】
　　一丈佛园【在城西南】　　　　马季良园【在里城外西南】
　　景初园【在城南凤城冈】　　　　奉灵园【在陈州门内西北】
　　灵禧园【在陈州门之东北】　　　同乐园【在固子门内东北宋徽宗置】以上诸园皆宋时都人游赏之所今俱废苑
　　琼林苑【在城西郑门外俗呼为西青城宋时建苑为宴进士之所与金明池南北相对其中松栢森列百花芬郁苑东南隅政和间创筑华觜冈高数丈上有横观层楼金碧相射下有锦石纒道寳砌池塘柳鎻虹桥花萦凤舸又有明池梅亭牡丹诸亭不可胜数】
　　迎春苑【在丽景门外东北旧名东御苑宋初宴进士之所毎嵗迎春于此后改为富国仓】宜春苑【有二一在固子门外宋人号西御园一在丽景门外号东御园】
　　牧苑【在陈桥之东北宋牧养马驼牛羊之所】
　　以上诸苑俱为金元兵燬今失其故处
　　洞
　　老君洞【在艮岳寿山之西北徽宗供奉道像之所】迷眞洞【亦在艮岳寿山之下】
　　桃花洞【在扬州门内西北即上清宫道士所居之处环植以桃故名桃花洞】
　　峡
　　濯龙峡【在艮岳寿山之间金人展城废之】
　　渚
　　芦渚　　梅渚【并在艮岳寿山之下徽宗于平池内作两洲东为芦渚西为梅渚金人展城废之矣】
　　沜
　　白龙沜【在艮岳寿山之下为金人展城所废】
　　自老君洞以下诸迹湮废巳乆莫详其故处矣昔召公告成王曰不作无益害有益功乃成至哉斯言岂非万世之永监哉







　　汴京遗迹志卷八
　　钦定四库全书
　　汴京遗迹志巻九　　　　　明　李濓　撰冈堆坡陂关梁井墓
　　冈
　　牟驼冈【在城西北十五里宋天驷监牧养御马驼骡之所靖康时金将斡里雅布统鐡骑南驰攻围汴京屯兵于此后黄河冲激坍塌平夷矣】
　　丘濬世史正纲　靖康元年春正月癸酉女眞犯京师兵屯牟驼冈按牟驼冈乃宋朝牧马之所刍豆山积往年郭药师来朝奉命击毬于其间至是导金人据之资其刍豆饲马得以乆屯呜呼后世积蓄者盍为城守毋为大盗之资乎
　　凤城冈【在城西南三里许旧有奉圣寺号奉圣寺冈后金兵犯汴燬其寺金章宗时有二凤凰率诸鸟飞落于此人遂称为凤城冈亦曰凤凰冈】
　　望牛冈【在城西南十里汴京城形势如卧牛状登是冈以望之则居然可见故名】
　　百冈【在城东北三十里有土堆百余世传宋文帝元嘉中檀道济与北魏战粮尽而返魏军袭之道济夜唱筹量沙积至百堆以绐之魏军见之果退道济全师而还】
　　独乐冈【在城东十五里相传宋时有一富翁居此男女婚嫁已毕翁不问家事日邀故旧饮酒为乐徽宗微行见之羡曰斯人其独乐哉后因而名其冈】
　　鹞村冈【在城南五十里宋时尝命猎者养鹰鹞于此因名】
　　牛尾冈【在封丘门外东一里许俗以汴城为卧牛城而此冈则牛之尾也】
　　霍赤冈【在城东北二十里辽主耶律德光防晋尝屯兵于此】
　　狼城冈【在城西三十里】　　　　杏花冈【在城西南十五里一名青龙冈】药局冈【在城西二十里旧为朝元宫之药局】长腰冈【在城东北二十五里一名长叶冈】僊游冈【在城东北二十五里一名牵牛冈】侯家冈【在城南十八里】
　　堠子冈【在城南六十里】　　　　井家冈【在城西南十五里】
　　七里冈【在城西南七里】　　　　八角冈【在城西三十里】
　　白墓子冈【在城南二十里】　　　万龙冈【在城东南五十里】
　　祝冈【在城东南五十五里】　　　　钟家冈【在城东南五十里】
　　赤仓冈【在城东南四十五里又名闗头冈】苏村冈【在城东南十里】
　　毛冈【在城东南二十五里】　　　　黒冈【在城西北二十五里】
　　太平冈【在城东二十里】　　　　沙窝冈【在城东北二十五里】
　　袁家冈【在城东北二十五里一名北神冈】南神冈【在城东北二十里】
　　缩头冈【在城东二十五里】　　　角桥冈【在城东北五里】
　　邉村冈【在城东五里】　　　　殷家冈【在城东十里】
　　白石冈【在城东二十五里】　　　胡冈【在城东二十五里】
　　家冈【在城东二十里】　　　　杨子冈【在城东北二十里】
　　槐疙疸冈【在城东北三十里】　　兎白冈【在城东北四十里】
　　苏家冈【在城西五里】　　　　狮子冈【在城西二十五里】
　　以上诸冈累经黄河冲淤存者无几而居人犹能指其遗址焉
　　堆
　　青堆【有二一在城东窑务保之东北一在城西南毛保之西】
　　申家堆【在城西永安保】　　　　大营堆【在城西八角保之东】
　　王家堆【在城西南南毛保之东南】
　　坡
　　幕天坡【在封丘门外宋将李纲尝败金兵于此后为河水淤平】
　　胭脂坡【在城西北东和保之西朝暮斜晖照之宛若胭脂俗呼为红沙冈】
　　陂
　　夏侯陂　　　　　　　好草陂【俱在城西南朱僊鎭保】
　　葧脐陂【在宋门外】　　　　　寒陂【在城西南閙店保之北】
　　练子陂【在城西南閙店保之西北】　　牧儿陂
　　青头陂【俱在城西南閙店保之西】
　　关
　　临蔡关【在城东南赤仓保周世宗显德中浚闸河入蔡河命水军驾战舰沿颍入淮以伐南唐置闗于此金季闗废居人仍呼此为闗头】
　　通津闗【在城东北马尾墙保埽头周世宗显德四年防汴水入五丈河以通齐鲁舟楫于此设闗元时河涨淤塞】
　　桥梁
　　天汉桥【一名州桥】　　□金梁桥　　　浚仪桥
　　龙津桥　　　　　青晖桥　　　云骥桥
　　宣化桥　　　　　白虎桥　　　雷家桥
　　马军衙桥【以上诸桥在都城内外汴蔡二河故道上】
　　陈桥【在城东北四十五里即宋艺祖为众拥立处也】
　　井
　　海眼井【在安逺门里上方寺内相传泉源通海故名元末寺燬于兵而井失其迹】
　　义井【在城西金梁桥之南相传元时邑民刘道源因徃来人众造舍于上设汲水之具遇盛暑时则汲以济人故名】
　　三井【在鼓楼东街之北井口一石而三眼故名】八角井【在城西】
　　甘泉井【在徐府街洪武末河水入城水皆咸苦饮之者多感防痢之疾永乐癸未夏魏国公徐达宅后忽涌一泉色洁味甘甲于汴中教授滕硕有记】
　　府学新井【在开封府儒学内名贤祠南正德癸酉秋七月教授荣昌冷宗元开凿井水清冽饮者甘之以上二井俱非宋井也姑附于此】
　　冷宗元撰井记　开封郡学文庙东有名贤祠祠南有隙地东为宰牲所每嵗丁祀防牲涤噐水必取于他井甚艰焉是嵗秋七月丙子宗元白于方伯杨公给以脩井之直郡守贺侯乃专人以董其役壬午宗元相隙地之西命匠氏凿之仅仞许中有一石掲其石遂得故井焉深可四仞其泉冽其味甘而甃砌完整如故于是补甃井口作辘轳旁开小渠西通神庖墙以达于泮池防涤牲噐者皆资其用而池之鱼藻亦借以溉之八月丁日释奠于先师丙申藩臬诸公省牲咸饮而甘之叹曰异哉井乎其学校之徴邪是月壬戌掲榜门生中者五人而李生濂发觧斯亦异也巳提学佥宪刘公命宗元记其事窃闻孔氏以井喻德孟氏以井喻学画于易咏于诗散记于史籍盖井体有常而应变不穷学者进德之地也然德者致用之本时者用德之几有其德而弗遇其时井渫之不食孔孟是已有其德而又遇其时井収之勿幕伊周是巳噫德之脩不脩在我也世之用不用在人也时之遇不遇在天也君子亦惟修其在我者其在天在人则静俟而顺受之耳何容心焉二三子来游来歌挹斯泉而味斯味其于圣门体用之学将黙有所悟者矣岂直资夫涤溉而巳哉杨公名子噐慈谿人刘公名玉万安人贺侯名锐临汾人
　　陵墓
　　仓颉墓【在城北时和保俗呼为仓王塜是也按禅通纪仓颉居阳武而塟利乡所谓利乡即时和保之也】
　　梁王墓【在城西八角保高三丈广百余歩无碑文可考世称魏陵乡地名梁固疑即魏梁王之塜也】信陵君墓【在城东南扬州门之南公子无忌卒塟此】
　　朱亥墓【在城西南朱僊鎭保俗呼为屠儿墓】
　　扁鹊墓【在大梁门外西北菩提寺之东原在子城内唐元和十五年宣武军节度使张靖徙瘗于此】张仪墓【在城东北七里仪魏人也为秦相卒塟此】
　　赵王墓【在城东北母寺保乃汉赵王张耳也】
　　灵昭陵【在城东北四十五里马尾墙保其地即春秋宋之黄乡世传汉髙祖兵败于此母因死焉后具梓宫招防塟之有丹蛇出水中自跃入于梓宫其跃处有遗髪乃号灵昭陵其地曰小黄园因置小黄县陵寝累经河水淤平】
　　蔡邕墓【在城东北四十五里】
　　李衞公墓【在城西南閙店保唐李靖塟此】
　　叚志贤墓【在閙店保之王家庄】
　　单雄信墓【在仁和门内西北隅国初为左防卫军营】
　　王文正公墓【在城东大邉村宋丞相王文正公旦塟此】
　　欧阳脩撰王文正公神道碑　至和二年七月乙未枢宻直学士右谏议大夫王素奏事殿中已而泣且言曰臣之先臣旦相眞宗皇帝十有八年今臣素又得待罪侍从之臣惟是先臣之训其遗业余烈臣实无似不能显大而墓碑至今无辞以刻惟陛下哀怜不忘先帝之臣以假宠于王氏而朂其子孙天子曰呜呼惟汝父旦事我文考眞宗叶德一心克终厥位有始有卒其可谓全德元老矣汝素以是刻于碑素拜手稽首出明日有诏史馆脩撰欧阳脩曰王旦墓碑未立汝可以铭臣脩谨按故推诚保顺同德守正翊戴功臣开府仪同三司守太尉充玉清昭应宫使上柱国太原郡开国公赠太师尚书令兼中书令追封魏国公谥曰文正王公讳旦字子明大名莘人也皇曾祖讳言滑州黎阳令追封许国公皇祖讳彻左拾遗追封鲁国公皇考讳祜尚书兵部侍郎追封晋国公皆累赠太师尚书令兼中书令曽祖妣姚氏鲁国夫人祖妣田氏秦国夫人妣任氏徐国夫人邉氏秦国夫人公之皇考以文章自显汉周之际逮事太祖太宗为名臣尝谕杜重威使无反汉拒卢多逊害赵普之谋以百口明符彦卿无罪故世多称王氏有隂德公之皇考亦自植三槐于庭曰吾之后世必有为三公者此其所以志也公少好学有文太平兴国五年进士及第为大理评事知临江县监潭州银塲再迁著作佐郎与编文苑英华迁殿中丞通判郑濠二州王禹偁荐其材任转运使驿召至京师辞不受献其所为文章得试史馆迁右正言知制诰知淳化三年礼部贡举迁虞部员外郎同判吏部流内铨知考课院右谏议大夫赵昌言参知政事公以婿避嫌求解职太宗嘉之改礼部郎中集贤殿脩撰昌言罢复知制诰仍兼脩撰判院事召赐金紫乆之迁兵部郎中居职眞宗即位拜中书舍人数日召为翰林学士知审官院通进银台封駮事公为人严重能任大事避逺权势不可干以私由是眞宗益知其贤钱若水名能知人常称公曰眞宰相噐也若水为枢宻副使罢召对苑中问谁可大用者若水言公可眞宗曰吾固已知之矣咸平三年又知礼部贡举居数日拜给事中知枢宻院事明年以工部侍郎参知政事再迁刑部侍郎景德元年契丹犯邉眞宗幸澶州雍王元份留守东京得暴疾命公驰自行在代元份留守二年迁尚书左丞三年拜工部尚书同中书门下平章事集贤殿大学士监脩国史是时契丹初请盟赵德明亦纳誓约愿守河西故地二邉兵罢不用眞宗遂欲以无事治天下公以谓宋兴三世祖宗之法具在故其为相务行故事慎所改作进退能否赏罚必当眞宗乆而益信之所言无不聴虽他宰相大臣有所请必曰王某以为如何事无大小非公所言不决公在相位十余年外无夷狄之虞兵革不用海内富实羣工百司各得其职故天下至今称为贤宰相公于用人不以名誉必求其实苟贤且材矣必乆其官众以为宜某职然后迁其所荐引人未尝知冦凖为枢宻使当罢使人私公求为使相公大惊曰将相之任岂可求邪且吾不受私请凖深恨之已而制出除凖武胜军节度使同中书门下平章事凖入见涕泣曰非陛下知臣何以至此眞宗具道公所以荐凖者凖始愧叹以为不可及故参知政事李穆子行简有贤行以将作监丞居于家眞宗召见慰劳之迁太子中允初遣使者召之不知其所止眞宗命至中书问王某然后人知行简公所荐也公自知制诰至为相荐士尤多其后公薨史官脩眞宗实録得内出奏章乃知朝廷之士多公所荐者公与人寡言笑其语虽简而能以理屈人黙然终日莫能窥其际及奏事上前羣臣异同公徐一言以定今上为皇太子太子谕德某见公称太子学书有法公曰谕德之职止于是邪赵德明言民饥求粮百万斛大臣皆曰德明新纳誓而敢违请以诏书责之眞宗以问公公请勅有司具粟百万于京师诏德明来取眞宗大喜德明得诏书惭且拜曰朝廷有人大中祥符中天下大蝗眞宗使人于野得死蝗以示大臣明日它宰相有袖死蝗以进者曰蝗实死矣请示于朝率百官贺公独以为不可后数日方奏事飞蝗蔽天眞宗顾公曰使百官方贺而蝗如此岂不为天下笑耶宦官刘承规以忠谨得幸病且死求为节度使眞宗以语公曰承规待此以瞑目公执以为不可曰他日将有求为枢宻使者奈何至今内臣官不过留后公任事乆人有谤公于上者公輙引咎未尝自辨至人有过失虽人主盛怒可辨者辨之必得而后巳荣王宫火延前殿有言非天灾请置狱劾火事当坐死者百余人公独请见曰始失火时陛下以罪巳诏天下而臣等皆上章待罪今反归咎于人何以示信且火虽有迹寜知非天谴邪由是当坐者皆免日者上书言宫禁事坐诛籍其家得朝士所与往还占问吉凶之说眞宗怒欲付御史问状公曰此人之常情且语不及朝廷不足罪眞宗怒不解公因自取尝所占问之书进曰臣少贱时不免为此必以为罪愿并臣付狱眞宗曰此事已发何可免公曰臣为宰相执国法岂可自为之幸于不发而以罪人眞宗意解公至中书悉焚所得书既而眞宗悔复驰取之公曰臣已焚之矣由是获免者众公累官至太保以病求罢入见滋福殿眞宗曰朕方以大事托卿而卿病如此因命皇太子拜公公言皇太子盛德必任陛下事因荐可为大臣者十余人其后不至宰相者李及凌策二人而已然亦皆为名臣公屡以疾请眞宗不得巳拜公太尉兼侍中五日一朝视事遇军国大事不以时入参决公益惶恐因卧不起以疾恳辞册拜太尉玉清昭应宫使自公病使者存问日常三四眞宗手自和药赐之疾亟遽幸其第赐以白金五千两辞不受以天禧元年九月癸酉薨于家享年六十有一眞宗临哭辍视朝三日发哀于苑中其子弟门人故吏皆被恩泽即以其年十一月庚申塟公于开封府开封县新里乡大邉村公娶赵氏封荣国夫人后公五年卒子男三人长曰司封郎中雍次曰賛善大夫冲次曰素女四人长适太子太傅韩亿次适兵部员外郎直集贤院苏耆次适右正言范令孙次适龙图阁学士兵部郎中吕公弼公事寡嫂谨与其弟旭友悌尤笃任以家事一无所问而务以俭约率励子弟使在富贵不知为骄侈兄子睦欲举进士公曰吾常以太盛为惧其可与寒士争进至其薨也子素犹未官遗表不求恩泽有文集二十卷干兴元年诏配享眞宗庙庭臣脩曰景德祥符之际盛矣观公之所以相而先帝之所以用公者可谓至哉是以君明臣贤德显名尊生而俱享其荣殁而长配于庙可谓有始有卒如明诏所褒昔者烝民江汉推大臣下之事所以见任贤使能之功虽曰山甫穆公之诗实歌宣王之德也臣谨考国史实録至于缙绅故老之传得公终始之节而録其可纪者輙声为铭诗昭示后世以彰先帝之明以称圣恩褒显王氏流泽子孙与宋无极之意铭曰烈烈魏公相我眞宗眞庙翼翼魏公配食公相眞宗不言以躬时有大事事有大疑匪卜匪筮公为蓍龟公在相位终日如黙问其夷狄包裹兵革问其卿士百工以职问其庶民耕织衣食相有赏罚功当罪明相所黜升惟否惟能执其权衡万物之平孰不事君胡能必信孰不为相其谁有终公薨于位太尉之崇天子孝思来荐清庙侑我圣考惟时元老天子念公报公之隆春秋从享万祀无穷作为诗歌以谂庙工
　　洪迈容斋随笔　祥符以后凡天书礼文宫观祭祀廵幸祥瑞颂声之事王文正公旦实为参政宰相无一不预公知得罪于清议而固恋患失不能决去及临终乃欲削发僧服以敛何所补哉魏野赠诗云西祀东封今已了好来相伴赤松游可谓君子爱人以德矣欧阳公作神道碑悉隠而不书盖不可书也公持身公清无一可议然独有此者功名之际人所难耳
　　李驸马墓【在城东北南神冈宋驸马都尉鎭国将军节度使赠尚书令许和文公李遵朂塟此】叶少蕴石林燕语　祖宗时驸马都尉宅主薨例皆复纳入官或别赐第曹沂王宅髙懐徳旧第也李和文宅亦王贻永旧第自和文始世有之宏丽甲诸主第园池尤胜号东庄和文好贤乐士以杨文公为师友其子孙多守家法一时名公卿率从之游宣和间复取以为撷芳园后改寜德宫以居寜德皇后云
　　李留后墓【名端懿乃驸马遵最之子也官至镇潼军节度观察留后附塟于父遵朂墓侧】欧阳脩撰鎭潼军节度观察留后李公墓志铭嘉祐五年八月某日鎭潼军节度观察留后知澶州军州事陇西李公得暴疾薨于州之正寝其以疾闻也上方宴禁中为止乐命中贵人驰国医往视未及行而以薨闻诏辍视朝一日赐其家黄金三百两赠公感德军节度使巳而又赠兼侍中太常谥曰某即以其年某月某日葬于开封府开封县褒亲乡先茔之次公讳端懿字元伯开封人也右千牛卫将军赠太师尚书令兼中书令陇西元靖王讳崇矩之曽孙连州刺史赠太师讳继昌之孙鎭国军节度使驸马都尉赠尚书令兼中书令许和文公讳遵朂之子母曰齐国献穆大长公主太宗之女眞宗之妹今天子之姑属亲而尊礼秩崇显其淑德美问彰于内外而和文公好学不倦折节下士喜交名公卿一时翕然号称贤尉故李氏之盛受宠三朝而天下之士不侈其荣而乐道其德公为冡子于其家法习见安行不待教告少笃学问长而孝友喜为诗工书画至于隂阳医术星经地理无所不通七嵗为如京副使歴文思副使供备库使洛苑使新州刺史康懐二州团练使济州防御使坐知冀州失捕妖人降授单州团练使知均州未行改滑州兵马钤辖居嵗中迁汝州防御使蔡州观察使天子祀明堂推恩徙华州观察使献穆大长公主薨起复为鎭国军节度观察留后公泣血辞譲愿终丧制上不许其譲许其终丧给以全俸服除拜镇潼军节度观察留后累阶金紫光禄大夫勲上柱国爵开国公食邑四千四百户实封九百户公为儿时上在东宫眞宗命公侍研席上尤亲爱尝解方玉赐之稍长出入宫禁礼如家人虽燕见语不及私数为上陈朝廷阙失开说古今治乱多所补益退而未尝言公既薨得其遗藁之未上者言宋室事甚详其余不传公少自勉励见士大夫有失节废义者輙叹曰士起寒苦以学行自名至牵利欲遂亡其所守况骄佚易习而生长富贵间邪故常惕然痛自刮磨思立名节闻一善士倾身下之而贤士大夫亦乐与之游以此多得名誉方大长公主在时数欲求外官以自効不可得乆之出知冀州为政循法度检身束下民以不扰嵗满召还初在冀捕妖人李校校穷自经死验得实矣后贝州妖贼王则闭城叛声言校在以惑众公坐贬官巳而则诛城开无李校者乃还公防御使又知郓州安抚京东之西路是嵗京东水灾民饥流亡公为治室庐发仓廪而流人至者如归咸頼以全活置弓手马教其马鬬皆如精兵治汶阳堤百余里郓人遂无水患又知澶州发军吏之奸者去之流其尤者于逺方然后明军籍均其劳逸军中称平而畏其法始下令捕盗有登隣屋取一杓者遽寘之法以徇于市曰是固足以信吾令由是盗贼屏息公虽以公主子自少居京师常领职事其在三班院尤为称职三班掌诸使臣功过黜陟而主者皆显官自重或贵家子食俸廪而巳吏得因依为奸而职废乆不省至公始躬治簿书考覈虗实赏罚必当后人多遵用其法及出为三州又皆有治状故虽享年不永不究其所施而士君子皆知其非安于富贵者也及闻其丧也莫不痛惜焉公自为镇潼留后十年不迁上以其乆也以为寜逺军节度使公恳辞不拜及其薨也遂赠感德军节度使公享年四十有八娶郭氏封仁寿郡君先公九年卒赠太原郡夫人西京左藏库使昌州团练使中和之女子男五人长曰诜供备库副使次曰諲曰询皆右侍禁次曰谆曰防尚防女四人长适皇侄右屯卫大将军吉州团练使建安郡公宗保早卒次适秘书丞夏倚次适皇侄左领军卫大将军宗景次适皇侄孙右监门卫将军世逸公平生尝语其子弟曰吾防国厚恩未有以报吾且死宜有遗言毋因以求恩泽及其薨也其家如其言铭曰
　　允矣和文惟时显人蔚有士誉匪矜帝姻赉其子孙列爵启国惟公承之克似其德士起寒家骄于满盈纷其利欲败节隳名公生盛族赫奕高明都尉之子天子之甥惟谨惟恭其色不懈闻善如贪在得思戒间亦宴见忠言告猷学而从政有惠三州享其多美独不遐年高旌巨节以贲于泉昌又赠之金珰附蝉宠渥荣名惟有其实刻诗同藏其固其宻
　　呼延賛墓【在朱僊镇之东北原上咸寜三年賛掌防元德皇后园陵仪卫还卒葬此】
　　丹阳伯墓【在城西八角保大营铺南宋丹阳伯葛景先葬于此】
　　曹僊姑墓【在城南閙店保古之新里乡也】
　　李总管墓【在城东南赤仓保元南康路总管李铎大梁人归柩葬此】
　　游平章墓【在朱僊鎭保元江淮行省平章事游显塟此】
　　周令公墓　　　　　　陶令公墓【以上二墓俱在閙店保】高左丞墓【在城东南史胡铺之北元河南行省左丞封梁国武定公高兴塟此】
　　梁国公墓【在朱僊镇保林庄元梁国公杨泽葬此】
　　程钜夫撰杨氏先茔记　邃古之初不封不树中古墓而不坟成周之时始以爵等为丘封之度与其树数设官掌之汉律列侯坟髙四丈自是以降其制益明天禄辟邪之属亦各有差等所以辨贵贱定民志也圣天子以仁孝治天下加惠臣邻无有幽显孝子慈孙之心咸翼然以奋呜呼教孝劝忠之政不其美欤梁国杨文懿公之墓在大梁祥符县魏陵乡伯俞村先是公之二子敬直元直遵礼经广兆域至于表羡道识堂犹有竢也二子既受简知至大三年秋七月诏推恩其祖祢明年夏四月又赐碑墓道遣将作院使野讷传防集贤大学士李谦为之文冬十有一月又加赠赐谥时敬直以转运使官两淮元直以太医院使侍禁中皇庆元年夏六月元直请归脩治先人塜及树所赐碑不许乞聴兄离职行事乃许敬直承恩奉诏惟谨明年春正月元直复泣请于兴圣宫又不许请至二十余终不许曰尔为尔亲吾为吾子孙也且尔兄在岂必尔其命河南行省给费为尔成之元直曰以公给私不可固辞从之乃赐楮币万五千缗仍督行省相其役二月复遣刑部郎中杨某赐河南丞相尚醖二壶以申敇之明年三月壬子丞相身率僚佐共建勅赐神道碑于墓右寓公乡老及四方来观者万数莫不咨嗟叹息曰非盛德之后能若是乎改作祠堂三楹秦国公李孟为榜曰致严圹未有铭集贤侍讲学士赵孟頫铭之墓前有表参知政事贾钧书之墓南二丈有石门刻御史中丞郝天挺之字曰杨氏先茔茔前石人兽如制又南去二百五十尺华表双髙国子祭酒刘题其衡顔曰梁国公神道有碣路左书曰大司徒梁国公坟则鄂国公史弼书也中以畆计者十五垣以甓外以丈计者六百缭以墙树榆柳栢松数万鬱欝如屯云翼翼严严辽辽极目前临官道过者竦瞻咸曰此非教忠之原发祥之兆乎盖是举也金工石工朩工土工凡六千有竒其费上赐之外竭家之有犹不足也冬敬直元直乃图其成请记于所知程某曰兄弟幸頼先训歴事累朝被遇两宫隆恩异数显宠若此非勒之金石何以表君上示子孙且辱知于子余三十年矣其为我记之某曰余闻仲尼之言封崇矣有若堂者有若防者有若覆厦屋者有若斧者合葬于防从若斧者焉此足以观圣人愼终之一节也君子不以天下俭其亲圣人亦从事之宜而巳故有其位有其财与其时君子莫不尽心焉非以为泰也非以为观美也所以劝也所以事君事亲也昔有身为冡宰乃家庙之不营而祭于寝司冦劾之者有伤其生无以为养死无以为礼圣人非之者适于宜而已若杨氏兄弟之廉敏端惠孝友敬笃其事君也外则于藩于宣而致其理内则夙夜在公而致其勤其事亲也生事葬祭咸致其诚则于事君事亲之礼讲之亦乆矣宜能位并九卿泽及三世轨物备制遂其所俟呜呼此忠臣孝子之事也至于啓发人之善心使之思教子思立身以及于事君事亲之本其得于观感羡慕者又不知其几何人也诗云孝子不匮永锡尔类其是之谓乎是宜有记嗟夫杨氏之子子孙孙毋怠毋荒丕念尔先丕敬厥德其克永世哉公讳泽字润夫凡再被赠恩阶曰荣禄大夫官曰大司徒勲曰柱国梁国其封文懿其谥也其行已载所赐碑敬直今为江西等处行中书省参知政事元直昭文馆大学士太医院使掌医卿延祐二年十月某记
　　周宻癸辛杂识　赵松雪云北方多唐以前古塜所谓墓志者皆在墓中正方而上有盖丰下杀上上书某朝某官某人墓志此所谓书盖者盖底两叚用鐡局拘之后人立碑于墓道其上篆额后讹为盖非也今世嵗月志乃其家子孙为之非所谓墓碑也古者初无嵗月志之石
　　自李緫管而下诸墓皆宋以后人姑附于此





　　汴京遗迹志卷九
<史部,地理类,古迹之属,汴京遗迹志>
　　钦定四库全书
　　汴京遗迹志卷十　　　明　李　濂　撰
　　寺观
　　寺
　　相国寺【在县治东本北齐建国寺天保六年创建后废唐爲郑审宅园睿宗景云初游方僧慧云睹审后园池中有梵宫影遂募縁易宅铸弥勒佛像高一丈八尺値睿宗以旧封相王初即位因赐额爲相国寺宗天寳四载建资圣閤东塔曰普满西塔曰广愿宋奭宗咸平四年增建翼廊三门前楼迎取颍川郡铜罗汉五百尊置于閤上神宗元丰中増建东西两厢又立八院东曰寳严寳梵寳觉慧林西曰定慈广慈普慈智海金元兵燬国朝洪武初重脩改赐额爲崇法禅寺置僧纲寺于内而并南北大黄景福三寺入焉后累经黄河入城廊庑僧舍多被渰塌今所存者圣容殿结构竒絶盖旧殿也】
　　陈后山谈丛　相国寺楼门唐人所造国初朩工喻浩曰他皆可能惟不解巻檐尔毎至其下仰而观焉立极则坐坐极则卧求其理而不得门内两井亭近代朩工亦不解也寺有十絶此爲二耳沈括夣溪笔谈　相国寺旧画壁乃高益之笔有画众工奏乐一堵最有意人多病拥琵琶者误拨下众管皆发四字琵琶四字在上此拨乃掩下误也余以爲非误盖管以发指爲声琵琶以拨过爲声此拨掩下则声在上也益之布置如此其心匠可知
　　郭若虚图画见闻志　治平乙已岁雨患大相国寺以汴河势高文进等画惟大殿东西走马廊西对门庑不能爲害东门之南王道眞画给孤独长者买祗陀太子园因縁东门之北李用及与李象坤合画牢度义鬬圣变相西门之南王道眞画志公变相十二面观音像西门之北高文进画降魔变相今并存之皆奇迹也其余四面廊壁皆重脩后复集仝时名手李元济等用内府所藏副本小様重临仿者然其间作用各有新意焉
　　又曰大相国寺碑称寺有十絶其一大殿内弥勒圣容唐中宗朝僧慧云于安业寺铸成光照天地爲一絶其二睿宗亲感夣于延和元年七月二十七日改故建国寺爲大相国寺睿宗御书牌额爲一絶其三匠人王温重装圣容金粉肉色并三门下善神一对爲一絶其四御殿内有吴道子画文殊维摩相爲一絶其五供奉李秀刻佛殿障日九间爲一絶其六明皇天寳四载乙酉岁令匠人边思顺脩建排云閤爲一絶其七閤内西头有陈留郡长史乙速令狐公爲功德主时令石抱玉画防国除灾变幻相爲一絶其八西库有明皇先勑车道政徃于阗国传北方毘沙门天王様来至开元十三年封东岳时令道政于此依様画天王像爲一絶其九门下有瓌师画梵王帝释及东廊障日内画法华经二十八品功德变相爲一絶其十西库北壁有僧智严画三乗因果入道位次图爲一絶也【宋次道东京记亦载相国寺十絶乃是后来所见事迹此不具録】
　　宋朝燕翼诒谋录　东京相国寺乃瓦市也僧房散处而中庭两庑可容万人凡商旅交易皆萃其中四方趋京师以货物求售转售他物者必由于此太宗至道二年命重建三门爲楼其上甚雄丽宸墨亲填书金字额曰大相国寺五月壬寅赐之王君玉国老谈苑　王嗣宗爲御史中丞眞宗一日幸相国寺回自北门嗣宗上言曰天子行黄道岂可由后门臣任当风宪讵敢废职乎上恱其直给内帑三千缗以自罚由是北门不常开
　　程大昌演繁露　世传相国寺门旧扁题云相国之寺凡四字或以之字爲赘遂命除之别添大字其文曰大相国寺于体既该于文无赘最爲可传然扁题字数竒不偶者徃徃皆増之字不知起自何时汉武帝太初元年改正朔易服色色尚黄数用五故印文必五如丞相之印章则是四字外添一之字以应五数下及诸卿守相印文凡不及五者亦皆加一之字以足之后世但见太初尝增之字遂仿效之凡印文以及门堂扁额槩增一之字以求合于古殊失本意
　　周密癸辛杂识　相国寺佛殿后壁有咸平四年翰林高待诏画大天王尤雄伟殿外有石刻东坡题名云苏子瞻子由孙子发秦少游同来观晋卿墨竹申先生亦来元祐三年八月五日老申一百一岁又片石刻坡翁草书哨遍石色皆如玉蔡绦铁围山丛谈　艺祖始受命乆之隂计释氏何神灵而患苦天下有欲废其教之意一日微行至相国寺将昏黒俄至一小院户旁望见一髠大醉吐秽于道左右方恶骂不可闻艺祖隂怒适从旁过忽不觉爲髠拦胷抱定曰莫发恶心且夜矣惧有人害汝汝宜归内可亟去也艺祖黙心动以手加额而礼焉髠乃舍之去艺祖还内密召忠谨小珰尔行徃某所觇此髠在否且以其所吐物状来及至则已不见小珰独爬取地上所吐狼籍至御前视之悉御香也释氏教因不废
　　王铚黙记　李后主手书金字心经一卷赐其宫人乔氏乔氏后入太宗禁中闻后主薨乃自内庭出是经舍于相国寺之西塔院以资防荐且自书于后曰故李氏国主宫人乔氏伏遇国主百日谨舍昔时赐妾手书般若心经一卷于相国寺之西塔院伏愿弥勒尊前持一花而见佛云云其后江南僧持归故国置之天禧寺塔相轮中寺后被火相轮自火中堕落而经不损爲金陵守王君玉所得君玉卒子孙不能保之以归凤子仪家乔氏书在经后字甚整洁而辞甚怆惋所记止此徐锴集南唐制诰有宫人乔氏出家诰岂斯人邪余少时尝读书相国寺僧舎中见大殿前有古碑二十余多可观者今四十余年矣昨偶至寺游览止见三二碑剥落漫漶皆不可诵余不知所在徘徊其下乆之重爲之怃然
　　上方寺【在城之东北隅安远门里夷山之上即开寳寺之东院也一名上方院宋仁宗庆厯中开寳寺灵感塔燬乃于上方院建铁色琉璃砖塔八角十三层高三百六十尺俗称铁塔寺旧有漆胎菩萨五百尊并转轮藏黒风洞洞前有白玉石佛后殿内有铜铸文殊普贤二菩萨骑狮象莲座前有海眼井世谓七絶元末燬于兵海眼井亦乆失其处国朝洪武十六年僧祖全募縁重建】
　　周密癸辛杂识　光教寺在汴城东北角俗呼爲上方寺有琉璃塔十三层铁普贤狮子像甚高大座下有井以铜波斯盖之泉味甘谓通海潮旁有五百罗汉殿又云五百菩萨像皆是漆胎妆以金碧穷极精妙
　　上方寺塔前有行书碑一题曰大宋东京右街重修等觉禅院记乃咸平戊戌尚书职方郎中赐紫金鱼袋王嗣宗撰陇西彭太素书字体流畅颇类西安圣教序汴城石刻惟此爲最耳
　　开寳寺【旧名独居寺在上方寺之西北齐天保十年剏建唐开元十七年宗东封还至寺改曰封禅寺宋太祖开寳三年又改曰开寳寺重起缭廊朶殿凡二百八十区太宗端拱中建塔极其伟丽初释迦佛舎利塔在杭州佛书所谓阿育王七寳塔也及吴越王钱俶归宋太宗遣供奉官赵镕取寘寺内度龙地瘗之时木工喻浩有巧思超絶流辈遂令造塔八角十三层高三百六十尺其土木之宏壮金碧之炳燿自佛法入中国未之有也真宗大中祥符六年有金光出相轮车驾临幸舎利乃见因赐名灵感塔仁宗庆厯四年塔燬于火其殿宇廊庑僧舎俱燬于金兵矣】
　　欧阳修归田録　开寳寺塔在京师诸塔中最高而制度甚精都料匠预浩所造也塔初成望之不正而势倾西北人恠而问之浩曰京师地平无山而多西北风吹之不百年当正也其用心之精如此国朝以来朩工一人而已至今朩工皆以预爲法有朩经三卷行于世世传浩惟一女年十余嵗毎卧则交手于胷爲结构状如此逾年撰成朩经三卷今行于世者是也
　　杨文公谈苑　帝初造塔于开寳寺得浙东匠人喻浩浩性絶巧乃先作塔式以献毎建一级外设帷帟但闻椎凿之声凡一月而一级成其有梁柱龃龉未安者浩周旋视之持巨槌撞击数十即皆牢整自云此可七百年无倾动人或问其北面稍高浩曰京城多北风而此数十步乃大河润气津浃经一百年则北隅防垫而塔正矣浩素不茹荤求度爲僧数月死世颇疑其异【喻浩或作预浩未知孰是】僧文莹玊壶清话　郭忠恕画楼閤重之状梓人较之毫厘无差太宗闻其名诏授监丞时将造开寳寺塔浙匠喻浩料一十三层郭以浩所造小様末底一级折而计之至上层余一尺五寸收杀不得谓浩曰宜审之浩因数夕不寐以尺较之果如其言黎明扣其门长跪以谢
　　道山清话　元祐癸酉九月一日夜开寳寺塔表里通明彻旦禁中夜遣中使赍降御香寺门已闭既开寺僧皆不知也寺中望之无所见去寺渐明后二日宣仁上僊
　　按宋史端拱中开寳寺塔成侍御史田锡上疏曰众谓金碧荧煌臣以爲涂膏衅血帝亦不怒繇是观之太宗轻用民力以作无益固不能免千古之讥然能容受谠言不罪諌者抑亦可谓贤已
　　寳相寺【在大梁门外世传古锤和尚证果之处五代唐明宗长兴元年剏建晋高祖天福三年赐额内有慈尊閤与弥勒佛大像俗名大佛寺寺之内又有罗汉洞及罗汉塑像五百尊元末俱爲兵燬洪武二十年都纲善春因故址重建】
　　周密癸辛杂识　汴城寳相寺俗呼爲大佛寺有五百罗汉塑像甚竒古又噀水石龙镌刻甚精皆故宫物也
　　孝严寺【在城之西北隅旧金水门内即宋太尉杨业之家庙也雍熈丙辰五月业死节朔方其子请改家庙爲寺以荐其父太宗嘉其孝乃俞其请赐额曰孝严宋鼎南迁燬于兵火国朝洪武二十二年已已僧本福重建三十一年戊寅黄河入城沦于水正统十二年丁卯僧祖习脩葺完整】
　　天王寺【在安逺门外前代创建无考后殿画壁乃张世禄笔极竒絶岁乆剥落尽矣惜哉】天清寺【在陈州门里繁台上周世宗显德中创建世宗初度之日曰天清节故名其寺亦曰天清寺之内砖塔曰兴慈塔俗名繁塔宋太宗太平兴国二年重脩元末兵燹寺塔俱废国朝洪武十九年僧胜安重建永乐十三年僧禧道等复建殿宇塑佛像】
　　王铚黙记　艺祖初自陈桥推戴入城周恭帝即衣白襕乗轿子出居天清寺天清世宗节名而寺其功德院也
　　国相寺【在天清寺南即天清寺之前楼三间国朝洪武十七年僧胜安因楼废址改建佛殿名曰国相二十一年僧净慈增建观音堂方丈廊庑三门】
　　白云寺【在天清寺西北即天清寺之白云閤废址也国朝洪武十九年僧胜安圎眞于其址重建殿宇佛像仍其旧名曰白云寺】
　　李夣阳撰国相寺记　国相寺繁台前寺也防三寺后曰白云中曰天清塔断而中立有鹳巢其上戛戛鸣按夣华录繁台寺一耳亦不言其地之盛尝问之老长曰寺一耳而三其教中教之讲僧玉色褊衫后教之禅深褐褊衫前教瑜伽浅褐褊衫而寺遂三后有白云閤于是号白云寺中有天清殿于是号天清寺前有国相门于是号国相寺寺分势孤时迁世殊于是崇者頽而下者芜僧阘教污庸师恶徒于是树石盗亡损破鸟鼠秽之徃来羊猪寺非若能主矣又国初铲王气塔七级去其四崩囓幽窟狐狸魑魅昏啸隂啼僧席未暖业逃去而善彬者国相僧也乃奋然兴曰寺时世废邪僧废之邪于是守一清修年七十余步诣戒坛受戒持之于是寺得不土平者彬之力也汴城以水湮故诸古迹茫然荡然独斯台岿然存峻峙可游游者挈醪榼载吟笔花晨月夕雪驴风马无不扣彬之门者斯足知彬也正徳间彬葺其寺殿暨伽蓝閤山门钟楼僧房等而睢阳衞百戸赵钺等实助之涅塑其像设按旧碑寺宋太平兴国二年建今洪武初僧古峯者新之相去四百余年迨彬又百五十年余矣而空同山人爲之记
　　观音寺【在城东南万龙冈元至正元年僧了空建国朝宣徳五年僧德广重脩】
　　万夀寺【在城北周八寨国朝洪武元年僧德浄建天顺二年僧眞贤重脩】
　　隆兴寺【在城东北董盆铺国朝天顺元年僧徳忠建成化十年僧眞果重脩】
　　清凉寺【在城东梳头冈国朝景泰元年僧本朗建天顺八年僧眞能重脩】
　　一轩寺【在巨盈库西北元末兵燬】
　　云老寺【在儒林街北元末兵燬其遗址今爲祥符县儒学】
　　兴国寺【有二一在马军桥东北宋太平兴国间创建金季兵燬元改爲文济王府国朝洪武初爲宋国公冯胜宅一在城西西和保宣徳元年僧觉慧建成化十六年僧徳来重脩】
　　杨文公谈苑　太平兴国寺旧龙兴寺也周世宗废爲龙兴仓国初寺主僧屡击登闻鼓求复爲寺上遣中使持劒以谕之曰此寺前朝所废爲仓厫以贮军储汝何故烦凟帝庭朝命断取汝首仍戒之曰倘偃蹇怖畏即斩之或临劒无惧即未可也既谕神色自若引颈就戮上闻之感叹复命爲寺宋朝防要　兴国寺乃唐龙兴寺也开寳二年诏重脩太平兴国元年赐今额
　　明福寺【在雷家桥西南武成王庙之西金宣宗时展城废燬】
　　慈孝寺【在雷家桥西北故驸马都尉呉元扆宅也天圣二年十二月诏建寺奉眞宗神御初议名慈圣时太后号有此二字改赐今名戒坛院本寺园寳元初僧文旦创建戒坛庆厯五年赐额戒坛院金末兵燬】
　　报慈寺【在钟楼东北后巷燬于金兵】
　　儿寺【在相国寺西北洪武四年改爲兵马指挥司而寺随以废】
　　安业寺【在鼓楼东北钉秤巷燬于金兵】
　　干明寺【在安业坊席箔巷西燬于金兵】
　　广福寺【在广福坊上方寺之西南后废爲大梁衞营】
　　恵安寺【在上方寺之西南俗名破塔寺元末兵燬】
　　铁佛寺【有二一在大梁门外西北金水河堤之南今废一在相国寺东相传亦本寺禅院今见存】显圣寺【在大梁门外西北白沟河之南俗名菩提寺周显德四年创建金末兵燬】
　　巴楼寺【在城西金水河南元末兵燬】
　　鸿福寺【有二一在城西金水河北元末兵燬一在城东北沙窝冈宋崇宁元年建国朝成化十六年僧本资重脩】
　　地涌佛寺【在郑门里之南元末兵燬】
　　法云寺【在南薫门外云骥桥之西元末兵燬】
　　景德寺【在丽景门外迤东周世宗显徳五年以相国寺僧多居隘诏就寺之蔬圃别建下院分处之俗呼东相国寺显德六年赐额天夀寺宋眞宗景德二年改名景德寺后有定光释迦舍利砖塔累经兵燹河患今爲平地】
　　惠明寺【在仁和门北周太祖广徳中剏建金季兵燬】
　　干宁寺【在仁和门外金季兵燬】
　　太师寺【在县治西北元太师伯顔宅也后改爲寺今爲大梁驿】
　　华严寺【在郑门外西南金兵燬之】
　　两浙寺【在城西金水河侧金兵燬之】
　　奉圣寺【在城南凤城冈之上金季兵燬】
　　朩鱼寺【旧名兴国寺在城南閙店保宋时建金季兵燬元僧满讲主击朩鱼化縁重建因名朩鱼寺密迩朱僊鎭亦名寺也】
　　旌德寺【在城东南神冈上元末兵燬】
　　母寺【一名保福寺在城北母寺保元于氏子母二人脩建后沦于河水】
　　奉先寺【在城西金明池之西宋建以祭宫人之所金兵燬之】
　　十八圣寺【在封丘门外之东因有白塔又名白塔寺元末兵燬】
　　清钟寺【在大梁门外莲花池之后】
　　显静寺【在陈州门里周世宗显德二年剏建金兵燬之】
　　普求寺【在白墓子冈西北】
　　以上皆僧寺或存或废然亦有湮没无可考者矣
　　庆夀寺【在大梁门外建隆厢元至正间尼僧普谦剏建后废国朝洪武五年尼僧洪心等重脩】永宁寺【在大梁门外庆夀寺西元至正间尼僧普义剏建后废国朝洪武三年尼僧盛得重脩】打瓦寺【在土市子街东北惠和坊始建无考元末兵燬国朝洪武二十年尼僧义果等重脩】观音寺【在上方寺前周府剏建】
　　文殊寺【在鼓楼东北钉秤巷之东信国公汤和宅旧基也国朝永乐十三年尼僧悟善剏建】弥陀寺【在大宁坊朩塲街之东南国朝洪武二十年尼僧义庆等剏建】
　　以上皆尼寺庆夀永宁打瓦三寺俱废而观音文殊弥陀三寺见存
　　北太黄寺【在城东北陈桥南宋仁宗曹太后勑脩元末兵燬国朝洪武二十年僧法玉重建】南太黄寺【在城东北母寺保张耳冢之西元末兵燬国朝洪武十五年僧本受重建】
　　景福寺【在城东北马尾墙保始剏无考元末兵燬国朝永乐十年僧福寳重建】
　　以上三寺俱归并于相国寺
　　观
　　延庆观【在城内汴河之北浚仪桥之西旧爲朝元万夀宫斋堂今军储仓即朝元万夀宫之遗址也元世祖时盘山栖云道人王志谨建元末僞宋太保刘福通废之惟存斋堂耳国朝洪武初爲寳泉局铸钱之所后移局于蔡河湾而斋堂悉已頽毁洪武六年设道纪司于内十年都纪邵惟眞副都纪郑德柔等改建正殿奉安三清又建左右高眞之殿及东西两庑永乐十年都纪赵德信又建三门焕然一新内有宋时诸名公石刻甚多今悉散失无复存者矣】
　　陈颀闲中今古　开封赵宋建都之处予毎追访古迹故老仅能道其一二形似而已府学中诸碑刻多宋太学中石经皆磨防破碎罕有完者间有徽庙时诗文亦首尾弗全周视斋庑见石础俱断碑隐然文字在上学子言不特此耳爲在位之人取爲它用者甚众后于延庆观东偏道士房见一石刻乃苏子美所作诗果浮沈酒半醺满牀书史乱纷纷北轩凉吹开疎竹卧看青天行白云因録于此以见当时士大夫其所著述何可胜数如此诗者不过一时口占尚刻之于石则其他大述作而爲世所珍重者不爲后人柱下之石能几何哉
　　又曰成化间黄河边有龙生一卵在苇泊中大如升许渔者得焉一商人以布易之送于官置诸延庆观居民异之观者如堵时卢龙周斌知开封府以其惑乱人心击碎之中包碧水余无所有数日后俄有大风自观中起抜庭前两朩从东北去防都司前一大朩又拽去左布政章绘衙内楼后半间未几绘被原杰侍郎考黜斌擢陜西参政去祸福有定不可惑也并记之
　　佑圣观【有二一在城内西南隅马军衙桥之西观前有积水夙着灵异正德初改爲大道宫一在陈州门里普济水门西北金季兵燬】
　　三清观【在安逺门内东南始创未详永乐三年建天顺五年沦于水成化十四年重脩】
　　余少游是观见壁上有李献吉诗云二十年前走马地三清台殿肃清高重来无限春风思不似刘郎爲看桃今空同集中不载
　　玉阳观【有二一在大梁门内即杨六郎宅址也一在城隍庙后近西街北乃金章宗时汴京之永丰仓也金季兵燬元世祖时盘山栖云道人王志谨于其处建观以居全眞道人蜕尘子陈志寳元末改爲忠襄王察罕特穆尔祠堂国朝洪武初又改爲河南布政司巨盈库】
　　建隆观【初名太清观在大梁门外西北周世宗所建宋太祖以建隆改元遂更名爲建隆观重脩殿宇廊庑緫一百四十有九区后取杭州昊天上帝铜像奉安于中眞宗大中祥符元年以唐秘书监贺知章七代孙道士某住持是观加葺昊天上帝殿其后皆燬于金兵】
　　防灵观【在南薫门外东北普济水门西北宋大中祥符五年创建内设延眞献殿祝禧斋殿西则崇元殿以奉灵寳天尊二夹殿则奉中茅小茅真君东西列五岳圣帝五殿左右二夹殿则奉五岳之储副佐命之山罗浮括苍霍山抱犊少室武当等十山眞君初名五岳观观成赐名防灵李若谷罢参知政事留京师以资政殿大学士提举防灵观事宫观置提举自此始观南有奉灵园观东有凝祥池中有崇禧殿观西壖有小池中亦建崇禧殿奉扶桑大帝旸谷神王洞渊龙王等神续又増置明丽及临水二殿后皆燬于金兵】
　　宋朝防要　大中祥符八年五月诏会灵观池以凝祥爲名园以奉灵爲名观以奉五岳帝仁宗时观火既重建改名曰集禧
　　祥源观【在繁台东南宋初有人于此地见蛇因建眞武堂眞宗天禧二年泉涌堂侧汲之靡竭人有疾疫者饮之辄愈乃就其地建观緫殿庑神厨钟经楼斋堂道院廨舎凡六百一十三区其正殿曰灵眞以奉眞武像加号灵慈眞君东圣藻殿以安御制赞西灵渊殿涌泉之所前广圣殿西开祥斋殿南有灵禧园东有凝碧池乃唐汴牧睾改爲池后皆燬于金兵累经河溢淤平】
　　宋朝防要　醴泉观本拱圣营地也天禧二年闰四月诏拱圣营醴泉所宜立观以祥源爲名仁宗时观火既重建改名曰醴泉东水门里亦有醴泉观兴此不同
　　万夀观【在景龙门西北本玉清昭应宫东偏别殿也天圣七年夏六月玉清昭应宫灾燔殆尽惟存长生崇夀二殿并章献太后本命殿后稍脩葺改崇夀殿名太霄殿徙奉玉皇铜像増缮寳庆延圣二殿及膺福斋殿昆玉池亭又葺章懿太后御容殿改名万夀观后皆燬于金兵】
　　宋朝燕翼诒谋录　万夀观本玉清昭应宫也宫爲火所焚惟长生崇夀殿存殿有三像圣祖眞宗各用金五千余两昊天玉皇上帝用银五千余两仁宗天圣七年诏玉清昭应宫更不复脩以殿爲万夀观盖明肃太后尚有脩营之意宰臣犹带使领至是始去之示不复脩营也眞宗朝盛礼缛仪屡举费金最多金价因此顿长人以爲病仁宗明道二年正月癸未诏册寳法物凡用金者并改用银而以金涂之自此十省其九至今惟寳用金余皆金涂也
　　林希两朝寳训　天圣七年七月【纪年通载云六月】玉清昭应宫灾上以所存长生崇夀殿爲万夀观
　　天庆观【大中祥符二年十月诏天下州府军监关县皆建道观一所以天庆爲名】
　　醴泉观【在东水门里宋眞宗大中祥符元年五月泰山醴泉出诏于其地建醴泉观后复建观于京城金季兵燬】
　　西五岳观【在南薫门外街西宋时建以奉五岳之神国朝洪武二年夏五月爲震电雷火所燬】南山观【在安逺门里街西三皇庙之南始建无考元末兵燬】
　　四圣观【在相国寺桥之南始建无考金季兵燬】
　　延眞观【在南薫门里西南始建无考元末兵燬】
　　玉霄观【在大梁门外今三圣堂之北始建无考元末兵燬】
　　以上诸观皆道士居之自建隆观而下俱乆废无一存者
　　马端临文献通考　宋自眞宗兴崇道教置玉清昭应宫景灵宫会灵观使以宰相爲之副使判官都监及集禧观醴泉观东西太一宫提举则以两省两制丞郎及防御诸司使副爲之掌奉斋醮之事又有译经润文使亦以宰相爲之熈宁以后増置祠禄之官以佚老优贤而时相欲以宫观之禄处不奉行新法之人遂无限贠亦无执事而释老之事则如歴代领之祠部郎官又属鸿胪寺至徽宗时改秘书省
　　洞源观【在大梁门外大佛寺迤西宋仁宗景祐二年冨平郡王姑施氏愿入道爲女冠乃以崔怀道私第八十间改爲道观赐名洞源后燬于金兵】
　　遇僊观【在仁和门内街南元时建国朝洪武三十二年沦于河水永乐十年女冠李云山重建】逍遥观【在仁和门内街南元英宗至治三年剏建国朝洪武十八年女冠李妙方等重建】以上三观皆女冠居之俱乆废无一存者






　　汴京遗迹志巻十
　　钦定四库全书
　　汴京遗迹志巻十一　　　明　李　濂　撰祠庙庵院
　　祠
　　三贤祠【在吹台上禹庙之后旧有三龛塑碧霞元君像正徳丁丑巡按御史毛伯温改塑三贤像】毛伯温撰三贤祠记　三贤祠者祠唐高李杜三贤于吹台之上也按唐史高适李白杜甫天寳中聚梁宋间共饮吹台之上酒酣击歌俛仰今古旁若无人而杜诗亦云忆与高李辈论交入酒垆两公壮藻思得我色敷腴气酣登吹台怀古视平芜是时白甫皆以谗嫉去国年各四十余而适则封丘尉耳三人者固盖世之豪也顾坎坷徘徊行歌古墟榛莽中使其登台悲啸望芒砀数雁防呜呼伤哉白梁园歌适古大梁行岂亦其时诗欤诗李杜尚矣适诗慷慨悲壮爲盛唐诸人冠而杜子亦时时推适曰美名吾不及佳句法如何盖飘然不羣之外推者适一人耳适五十始诗故叙年李杜之上其诗颃二子故并贤之而并祠之吹台故有禹宫宫之后有空室而栖非其鬼伯温业令撤其而祠三贤矣今年秋偕蜀张子关西袁子李子谒焉登台四望旷原孤城日凉云断风飒飒起黄芦末摇轩振棂予与三子者洒然惊回思三贤又怆然悲曰适显矣白甫乃如斯已邪伤哉伤哉
　　包孝肃公祠【包拯希仁尝尹开封有异政厥后汴人思之立祠于府治防事之北始建嵗月无考国朝成化间知府孙瑜徙建于府治之东隅隙地】
　　胡谧撰包孝肃公祠记　开封府故有宋包孝肃公祠盖祀其知开封时功也前后公知是府者多名人奚独祀公盖公其尤也公所歴诸官皆有绩奚独祀公知府功盖开封京府其功可以该诸绩也惟公之在开封也刚毅不阿贵戚宦臣爲之敛手犹若居御史谏议之所论斥而且开门听讼吏不敢欺即广其知天长时断割牛古讼之明也劾毁势家侵惠民河园榭即推其转运河北时请以牧马地赋民之惠也自奉俭约无异布衣诫子孙不得犯赃罪即充其知端州时归不持一砚之操也与夫知瀛州而请罢回易在三司而置塲和易以免民供上之物皆由京府以逹诸外郡者也然则公敭歴中外之绩举于是乎该矣故京师爲之语曰关节不到有阎罗包老人以其笑比黄河清童稚妇女亦知其名呼曰包待制云比卒太常乃并其亲老不赴调亲没庐墓之行諡曰孝肃盖实法所宜祀者此开封所繇以祀公也而当时知是府者前公如陈文惠康肃兄弟继尹薛简肃威严如之后公如欧阳文忠吕正献济以寛简然皆爲他善所揜其知是府功则莫与公者此开封所以独祀公也祠在府治防事北创始未详岁月歴金元以迄我朝府列外郡祀事岁脩不废祠则屡葺乃成化癸已前知府孙侯瑜以址隘宇将压相得府治巽隅隙地遂徙建焉工未就绪而孙侯卒今知府张侯岫至亟缮完之中爲屋三间左右翼两厢各三间前防门楼周缭以墉肖公像其中黝垩髹漆焕然一新张侯手署其扁曰包孝肃公之祠爰率僚佐落之而告慰公神如礼毎春秋用牲醴致祭着爲仪且裒公遗事奏议载锓以广传焉其尤知慕公者哉佥谓斯举不可无记以告将来张侯屡以爲请予因述开封所以祀公之意俾人知公之功不独在开封也
　　十贤祠【即大梁书院之前堂也在繁台之上旧名九贤祠祀濓溪二程张邵司马朱吕张后复益以许鲁斋爲十贤祠】
　　庄防撰十贤祠记　大梁书院者祠濓溪康节温公明道伊川横渠晦庵东莱南轩鲁斋十贤又集天下书以资学者游学之处也嗟乎书一也有吾心之书有纸上之书吾心之书者吾心之神也吾心之道也而纸上之书者不然不吾之心而吾之心着之于言语也不吾心之道而吾心之道托之于文字也嗟乎圣人贵无言而不贵有言有言则不以心契不以心传而言徒言矣如六经莫大于易而易言隂阳也方其无言也易具于心浑然而无破及其有言则孰为隂孰爲阳而隂阳之授受皆得之纸上而易始散矣易非散也纸上而易者散也四书莫精于中庸中庸言性道教也方其无言也中庸具于心噩然而无名及其有言则孰爲性孰爲道孰爲教而性道教之授受皆得之于口耳而中庸始乱矣中庸非乱也口耳而中庸者乱也至于诗书礼乐春秋论孟无不皆然故善观六经者不观六经而观吾心之六经善观四书者不观四书而观吾心之四书吾心之书果何书哉不楮墨而文也不文字而见也不诵读讲说而明也秦火虽烈而不可以焚也汉儒虽陋而不可以凿也不河图不洛书而九畴八卦之象自形也不诗不礼而温柔敦厚之妙自着也品节防范之等自严也不春秋而华衮鈇钺之赏罚自当也溥之而天地位也推之而万物育也幽之而神感也微之而神化妙也充之爲圣爲贤爲尧舜爲孔孟爲周程爲张朱也用之爲百姓安爲礼乐和爲人心正爲异端息爲臣不敢以僭其君爲四裔不敢以轻其中国也吾心之书至于如此此岂索之防索之象罔之所得哉此以心授而彼以心领也此以心得而彼以心见也徃年白沙陈先生过余定山论学余以是质之先生不以余言爲谬世之好事者诋陈学爲禅夫禅谓之无然无极而太极静无而动有者吾儒亦不能无无也但吾之所谓无者未尝不有而不离于有禅之所谓无者未尝有有而实滞于无禅与吾相似而不同矣嗟夫天下之人岂无眞与僞哉天下之事岂无是与非哉惟有以辨之耳然茍不知夫周行之大者恶知曲径之是非不知吾儒之眞者安知他道之有僞游学于是者其亦以余言爲禅否哉将因纸上之书以观吾心之书而契夫周程张朱诸贤之道则书之所集大矣是役也始于宪副刘公钦谟中于佥宪吴公原明成于开封守张公九云而唯诺上下则都宪李公文盛赵公守约也既成方伯呉公行验宪使刘公尚佩暨诸僚佐谓不可无记于是九云谋之佥宪傅公商佐石公宗海以请于余余于诸公爲先进与商佐九云爲同年宗海爲同里爲同学而又爲同年皆余友也余所敬慕而请益者也敢书其所谬学者以复之亦未知其是与否也诸公将亦教我乎哉
　　岳武穆祠【在朱僊鎭武穆旧班师地也居民追思其功立祠祀之成化二十一年河南布政使呉节开封知府张岫始建议恢拓祠宇焉】
　　许眞君祠【旧在上清储祥宫内眞君晋人也爲旌阳令夙着灵异之迹政和二年五月赐号曰神功妙济眞君以所遗诗百二十首书诸竹简载之筩中令人探取以决休咎名曰圣籖祠今废】
　　东岳张太尉祠【在城外东南隅熈宁间百姓共立相传神姓张氏淮隂人死爲神东岳主幽防之事京东州郡徃徃有祠所谓张舎人者是也皆称之曰太尉元丰中光献太皇太后祈请有感始封嘉应侯今废】
　　庇民祠【旧在城东北数里南神冈以祀巡抚侍郎于公谦也谦宣徳正统间以兵部侍郎巡抚河南有经国裕民之绩属黄河水溢侵迫省城公防诚致祷誓以身徇之投以所御公服河遂消缩居民恃公无恐公乃铸铁犀二以鎭河自撰铭于犀背云始公之巡抚河南也年才三十有三律身介洁一毫不取诸民性严毅不能媚权贵人其入京议事独不持土物赂当路汴人尝诵其诗曰手帕蘑菇与线香本资民用反爲殃清风两袖朝天去免得闾阎话短长公坐荐参政孙原贞王来代已谪大理左少卿汴民诣阙乞留乃复命巡抚前后垂二十年汴父老思公之德又于省城西南隅马军衙桥西复立一祠以便香火盖即公巡抚时公廨旧址也汴人呼爲于少保祠】
　　胡谧撰庇民祠记　庇民祠旧在河南开封府城东北数里而近神冈侧正统庚申岁黄河徙囓大堤势薄府城上下惊惶巡抚侍郎于公谦告天誓以身殉投以所御公服躬督筑以捍其患遂弭且范铁爲犀勒铭其背以鎭永远豫民感公之惠以免垫溺爲建是祠以与土神河神并祀焉盖阅四纪于今矣而当时故老定兴知县致仕甄铎辈百数十人合疏公抚中州厥绩甚伙匪直弭河患而已请建专祠于府城西南隅公之寓廨故址有若公犹存莅且便远近奠谒于是藩臬阃诸僚咸是其请遂给材甓洎百需诹日鸠工经始于成化丁未春二月仅五阅月告成中爲屋六楹肖公像其内左右翼两厢楹各如之前防中门大门各四楹周缭崇墉扁仍旧曰庇民之祠从民意也藩臬阃诸僚率甄铎辈落之而告慰公神如礼岁以公诞讳日用牲醴致祭着爲仪逺近过谒及有祈祷者聴复祥符县民二户守之俾艺其旁隙地若干畆以资香火费甄铎辈仍具前疏谒余请书其事于丽牲之石按公浙之钱塘人繇进士拜监察御史擢兵部侍郎宣徳壬戌以简命膺兹巡抚重寄始下车防官取银矿将议立课公较得不偿费禁采给民孳牧仅用土有刍水十数州县杀山东北畿什六七境内水可渠可堰者谕民凿筑以资灌溉民多获利遇岁歉则请寛积逋罢冗征鹻地民苦输额税则请折布以纾之存聚仓储及劝分在在充盈时艰食则平直以粜获济甚博教民树艺田宅桑枣道路榆柳皆蔚然成效兴学育材尤加之意其于属僚务先身率贤者榜其治绩以示劝否则按黜不少贷尝以荐人代已任坐调大理少卿召还朝时豫民千余人诣阙乞留诏许之寻复原官而所荐之人后皆名位与并人尤服其明于知人云未几以忧去民复乞留诏公起复盖公抚莅中州前后凡十有八稔厥绩歴歴可纪而弭河患尤足以见其感动天地此豫民今昔所爲以建庇民之祠也嗟乎有官在治而人称颂之崇奉之固其有以得民然非阿则防未必皆诚也惟夫既去而犹思既没而益慕不忘者然后见其得民之心之诚且笃耳于公之抚莅中州也两去而民两乞留且爲建生祠以并祀土河之神冀与相爲悠乆比既没数十稔而民慕之如一日又请建专祠以事公若生存焉非其得民之心之诚且笃畴克尔哉甘棠之咏清风之碑殆与是祠异世而同符矣乎抑公昔兼巡抚山西绩视河南并伟而自去此还朝擢本部尚书至少保其安内攘外有功于社稷尤大以不系河南不着虽然朝廷议功方将秩公命祀以配享郊庙独庇民之祠而已哉胡谧撰祭少保于公文　惟公昔以亚卿巡抚河南适値黄河徙溢冲突汴城公爲筑堤捍御俾免垫危且范金爲犀勒铭其背以固永远既而公被召入朝而汴氓感公之惠思公之德相率建祠堤旁肖公遗像其内以与土神并祀有年盖冀公之功与兹土相爲无穷焉耳顾有司漫不省所有事诚缺典也仰惟公自去此入擢上卿进位师保以佐圣天子安内而攘外其泽加四海名震四夷既没而褒防之典光彻幽壤固非一汴氓之祠爲足以崇报我公也然自古名臣硕辅秩诸命祀以配享郊庙者未有不因其播歌颂于闾阎田野之间而致然也若今汴氓祀公治水之一绩殆将以基国家秩公命祀于百世矣乎呜呼公形虽邈泽则永存黄河之水其流源源某等承乏于斯迩因河患荐臻方规遵公余轨纉公遗绪仰止高山其思曷已爰谒祠下跽荐一尊矢词以诔公其有闻伏惟尚飨
　　庙
　　三皇庙【在城内东北隅艮岳废址之上元人呉炳有记见艺文】
　　禹庙【在城东南三里许吹台上旧名二姑台宋都人建庙以祀二僊姑治中改爲碧霞元君祠好者翕然趋之观风者毁其像改祀神禹称禹庙焉又增建两庑祀中古以来治水有功者爲河患也余弱冠时读书防上犹见两庑朩主比谢政归里偶一登览而朩主无一存者因识于此以俟宦游君子兴复之庶弗没前人崇祀之意云】
　　两庑分祀歴代治水有功者共二十九人
　　魏邺令史起　　　　　秦水工郑国
　　汉淮阳太守汲黯　　　大司农郑当时
　　水工徐伯表　　　　河堤使者王延世
　　待诏贾让　　　　　乐浪王景
　　将作谒者王呉
　　宋颍川团练使曹翰　　京西转运使陈尧佐判都水监张巩　　　户部副使张焘
　　太师温国諡文正司马光
　　内侍省副都知张茂则
　　龙圗閤待制河北都转运使张商英
　　元河南河北肃政防访使尚文
　　尚书诺海　　　　　御史刘赓
　　太师恒阳王諡文贞额森布哈
　　河南河北道佥事阿噜托琳
　　荣禄大夫集贤大学士贾鲁
　　太史郭守敬　　　　丞相托克托
　　国朝工部尚书安然
　　少保太子太傅兵部尚书諡肃愍于谦
　　戸部尚书諡恭定年富
　　都察院右都御史王暹
　　河南右布政使王亮
　　帝庙【有三处一在城西南隅即佑圣观今改爲大道宫祀北方武之神一在安远门之瓮城内一在朩鱼寺之庙儿冈濓有记见艺文】
　　樊将军庙【在仁和门外祀汉樊哙今废】
　　汉夀亭侯庙【有数处一在安远门迤南街东广福坊俗呼爲大关王庙一在大梁驿北隣俗呼爲小关王庙一在大梁门城下一在西关金梁桥东今汴城五门皆有关王庙惟安远门则帝庙以北方之神故也】
　　城隍庙【在城内新昌坊元河南路都緫管刘福建王秋涧有记见艺文国朝洪武二年诰封爲承天鉴国司民显圣王明年诏天下诸城隍俱革前代封爵各从本府州县之名而开封府城隍诰命见存洪熈元年道士范景新重脩天顺五年沦于水道士萧守正葺完】
　　旗纛庙【在都司公署之后祀昭烈武成王而下歴代诸名将宣武衞以附都司不置】
　　二相庙【旧在城内祀子游子夏今失其处】
　　皮塲公庙【在城内东北隅相传皮塲土地主疡疾之不治者或曰皮塲公即郑大夫子皮也代父子展爲上卿执国政郑饥而未及麦民病子皮以父之命饩国人粟戸一钟郑人德之立庙以祀之而汴城距郑不远故亦庙祀焉二说未知孰是】
　　宋朝燕翼诒谋录　京师试于礼部者皆祷于二相庙二相者子游子夏也子游爲武城宰子夏聘列国不知何以得相之名也今行都试礼部者皆祷于皮塲庙皮塲即皮剥所也相传皮塲土地治疡疾之不治者徽宗建中靖国元年诏封爲灵贶侯其后累封明灵昭惠王今庙在万寿观之晨华馆馆与贡院爲隣不知士人之祷始于何时舘因何而置庙也
　　梓潼庙【在蔡河湾即宋太学中之桂香祠太学徙而祠存乃称梓潼庙云旧祀文昌司禄宏仁帝君左右桂禄二籍僊官凡应试士子祈祷有应】
　　东岳庙【在城内东隅祀泰山之神祥符元年十月诏封爲东岳天齐仁圣王四年五月尊称帝号国朝厘正祀典称东岳泰山之神焉】
　　二郎庙【在城南之奉神冈即灌口二郎神也正统十三年戊辰四月汴旱祈雨有感祥符知县米荣县丞朱璟重修殿宇焕然一新开封府儒学教授三衢吾用溥撰碣记今尚存】
　　火神庙【在城内鼓楼东祀祝融之神也初宋徽宗建火星观于太乙宫侧右正言任伯雨有疏止之兹庙不知立于何时无所考】
　　德安公庙【在城北作坊即夷门山神也景德四年十二月加封德安公诏葺其庙命开封府春秋致祭今废】
　　崔府君庙【在城北相传唐滏阳令死爲神主幽防事庙在磁州淳化初民于此置庙后诏修殿宇赐名防国庙及送衣服供具景德元年重修毎岁春秋命开封府致祭后封防国显应公云今废】
　　石灵公庙【在相国寺桥之西汴河南岸相传汴京之南有周令公墓墓前二石人颇着恠异之迹人或遇之乃称鲁校书石押衙都人因立庙以祀之故称之曰石灵公】
　　金龙四大王庙【在祥符县治之南汴河北岸州桥之侧祀河神也今爲居民侵占狭小矣】普济庙【在城西南隅景福坊即九龙堂也大中祥符四年夏六月诏令完葺因赐今名今废】三官庙【城内外有数处其最著者在西关外二里许宣德间建正统辛已圮于水殿宇庙貌皆壊成化壬辰布政司照磨熊刚管修别工有余材松木百余根助葺是庙而开封府知府河东张岫爲之记碑刻立于殿前见存】
　　宋濓论三官　按汉熹平间汉中有张脩爲太平道张角张鲁爲五斗米道其法畧同而鲁爲尤盛盖自其祖陵父衡造符书于蜀之鹤鸣山制卒祭酒等号分领簿众有疾者令其自首书氏名及服罪之意作三通其一上之天着山上其一薶之地其一沈之水谓之天地水三官而三官之名实昉于此夫至高者天至厚者地水纵大亦两间一物耳何得与天地抗哉今并称之爲三吾未知其何说也
　　玉皇庙【在南薫门外上城内官路之西相传爲玉清昭应宫遗址也天圣七年夏六月丁未宫燬于火仅存长生崇寿二殿诏不复修改爲万夀观乃以崇夀殿更名太霄殿奉玉皇铜像后燬于金兵成化丁亥道士董道静募縁兴建玉皇庙于此地又移五岳观中五岳四渎像于中殿盖五岳观在教塲之西密迩此地洪武已酉爲雷火所燬止存诸像道士董道静因移寘于是庙中今见存】
　　庵
　　观音庵【在城内大宁坊朩塲街之南国朝洪武三十年尼僧人栢等剏建】
　　圎通庵【在仁和门里宣平坊国朝洪武二十一年尼僧胜海等剏建汴人呼爲老君庵】
　　曹僊姑庵【旧名寳箓堂在金梁桥之西南宋徽宗建以爲曹僊姑所栖之处后姑化去遂爲女冠所居国朝洪武三十二年黄河入城渰没圮壊有祠堂记碑乃移置延庆观内今见存】
　　以上三庵皆尼庵也今俱废
　　郑昻撰希元观妙先生祠堂记　先生姓曹氏讳道冲字冲之全赵宁晋人赠中书令尚书令保贵之来孙襄悼魏国公利用之族孙也父宗喆故承务郎钦州灵山县主簿母石氏五代晋之后初魏国公章圣时和戎有大勲赐都城普惠坊第因以居汴奕世忠义冠劒蝉聨同爨者十余世诏旌其门先生自扶坐能言便解文字五岁赋诗属文十五岁古今载籍所记博极无遗一经目终身不忘家人患其弄翰墨即登屋赋咏书遍万瓦诸教洞彻咸得其要妙尝谓处世居家均在樊笼不愿嫁适脱身遯去二十一嵗隐于少室山玉华峯栖神导气者凡十余年惟恐一物累已衣粮不赍人自供给若有神助时二亲在堂弟妹满前弗恤也家人踪迹之则宛转濳避齐人张公谏议知其异度爲女冠因遥指青州逺游观张几眞爲师欲受箓无资乃足歴四方货文于市以寓乎所谓道者既而受箓于閤皂山于是四方始知先生之名矣然天资萧散放旷物外不就绳检故毁誉几半天下而先生终无喜愠时或谐谑形于词章微着其意而已晚入京师大隐于阊阖门之咸宁坊衣足蔽体食仅充腹廕容膝之地混然与猫犬同迹其防壤余蔬不可向迩意欲杜絶势利焉至贫困者有所告则丏以诗使货鬻度日都人供馈者肩踵相摩多所不纳有不能却寻以施予不茹荤血但日市以食猫犬或问其故曰无他救其欲杀者而已或谤其肉食者即取以对食曰于道何害但不欲耳谤者慙焉岁时都人游赏则放傲先至讽咏以归或嘉节良辰反杜门不出皆所不可晓也上方以道在宥天下异人并出始以徐神翁言得先生于辇毂之下召对无时仍给金牌二聴赴行在与诸池苑无得禁止其延见异数莫与伦比上尝曰此眞僊也文华乃其余事诏加清虚文逸大师先生初名希蕴至是始赐今名又加道眞仁靖先生复爲起第乃沥恳牢辞不得已仅受数楹爲楼以奉三清晨夕焚脩用祝君寿诏复名其室爲寳箓堂又爲营保庆泰宁宫于其侧将落成而先生尸解矣上爲之恻然葬于国郊开封县新里乡使观察贾公防其事仍给御府钱斋七作黄箓醮以爲资荐赠号希元观妙先生以诰付其第诏复建宫于顺天门瑶华宫中之左方使弟子张居淡以奉其祠居淡清脩人也慕道甚坚早辞家师事先生凡二十年始终如一逮先生之化见其畴昔与先生厚者则泣涕沾襟惟恐师后事之不周因请起祠堂于今宫昊天玉皇上帝清都高邈殿之后质不至陋华不至侈戸牖取具务欲垂乆居淡谓先生初阙铭志爲终身恨仆告以古今名师大士道行天下名流后世讵可泯邪区区铭勒端无重轻了不以仆言爲然复泣以告仆乆与先生游且实里人义不得辞因爲叙其畧先生名播四海乆矣初还都邑寓籍于延宁宫而身未尝徃及保庆泰宁宫成迁延不入终以化去则仆前所谓先生自言以处世居家均在樊笼者意谓是也诰命谓凝情冲和混迹民伍盖尽之矣自遭际未尝以纎毫私辄冒上聴故恩眷益隆若叙其平生所爲则歌辞备矣知者得之无复覼缕至若声律书画厯数方技他人尽智力而能之者先生皆优爲之其尤长者文词也初若不经思虑人方见其含毫伏纸转眸之间掀雷抉电而珠玉已粲然矣人所需索无不如意于阛阓宴席岑寂幽隐之地咸无所择以一物爲题有至百篇者其警策语尤出人意表依随声韵立笔赓和愈见其工案无文籍所用事实备无遗谬上至三坟五典八索九丘诸子百家之书下至里巷俳谐方言时謡无不穷贯彼世人徒见先生嘲谑之语而不识先生典丽之文徒见先生典丽之文而不知先生要妙之道吁可恠也如老庄与黄庭西升清净经注解性命之説则得之者几希盖其平生所爲文意之所至目之所覩凡天地范围之间无不模写而世或能道之至于微妙希夷之语脩身尽性之说其和者盖寡焉矧其起居动静之间笔端风生著述万数浩浩如江河沛然莫之能御顷有诏尽索其箧中所有閤于玉清和阳宫转轮之藏室既化之日益令收掇其残稾自是落人间者无几矣噫先生之遇圣主可谓时矣余何恤哉尝谓士子于道未得秋毫之一涸思干虑于章句之末幸有司一得以取终身之富贵自谓天下莫已若安知先生之所谓浩浩如江河沛然莫之能御者邪或问先生之道仆尝见其蓬头垢面衣结履穿而声韵清畅眸子莹彻夷然自得宛若童稚且尽天下无穷之能事而甘举世不堪之寂寞先生处世之迹概可知矣若先生之道仆又安足以知之姑叙其文词之能而已矣夫聪明辩知固足以害道而道之至则非聦明辩知之所能害也今有人未尝与文墨亲一有所悟则吐言爲辞咸契至理何则道本无为而无所不通聦明辩知者乃道之用而已逮其源流深远词藻华丽则又非一世之习也考诸古今能文之士白首而穷一经十年而工一赋者比比如也其至倚马七步之敏固已无几虽然此特穷篇短翰尔若先生之落笔万言声律无误小大不拘眞解鲜俪也抑闻之昔人以太白爲谪僊则文词之豪非神僊似不能爲白玉楼成必待长吉之文则神僊之于文亦云难矣仆是以乐爲之书先生享年七十有七生于寳元三年二月二十七日化于政和五年七月二十一日塟以其年十月十五日其化也道院产玉芝一本五茎既塟之日天气晴霁其祖茔魏国公碑泉润交下如泪落状众谓天寒露润徐视他茔皆所无有始大惊叹呜呼先生间气所钟其异事难以毛举云政和丁酉冬十月十有七日
　　右曹僊姑祠堂记乃宋朝散郎试秘书少监兼编脩六典郑昂笔也中有语涉恠诞者余悉删之不欲存之以惑世云尔
　　院
　　戒坛院【在雷家桥西北旧慈孝寺园宋仁宗寳元二年剏建元末兵燬】
　　佑圣院【在防刘二隅街之西北元末兵燬】
　　寳圣院【在蔡河北寺桥之南宋时僧録重珦剏建仁宗景祐元年赐额元末兵燬】
　　等觉院【在安远门外之西北宋太祖干德六年剏建金季兵燬】
　　兠率院【旧名旌孝院在安远门外之西北宋仁宗天圣元年改名兠率金季兵燬】
　　万嵗院【在仁和门外之东北周世宗显德二年剏建金季兵燬】
　　福田院【在仁和门外之东北唐太宗贞观二年剏建后爲兵燬】
　　三学防国院【在南薫门外之西南宋仁宗庆厯三年赐额元末兵燬】
　　报恩院【在戴楼门里宋眞宗咸平三年剏建元末兵燬】
　　鸿禧院【在戴楼门里之东北宋太宗端拱二年剏建元末兵燬】
　　法云院【在固子门里金水河湾之西南宋眞宗大中祥符三年剏建金季兵燬】
　　开化院【在固子门里金水河之南白鹘桥之东宋大中祥符三年剏建金季兵燬】
　　黄建院【在土市子街东南棺子巷之西元末兵燬】
　　浄居院【在大梁门外西北寳相寺之北元末兵燬】
　　浄慧院【在大梁门外西北南唐主李煜归宋赐第于此煜卒后爲寺元末兵燬】
　　开圣院【在里城之西南隅宋仁宗天圣间剏建元末兵燬】
　　道者院【在郑门外五里宋时所建毎岁中元节十月朔设大防道塲焚钱山祭军阵亡殁孤魂金季兵燬】
　　高文虎蓼花洲闲録　五代时有僧某卓庵道边艺蔬丏钱一日昼寝梦一金色龙食所艺万苣数畦僧寤惊曰必有异人至已而见一伟丈夫于所夣之处取万苣食之僧视其状貌凛然遂摄衣延坐餽食甚勤顷刻告去僧嘱之曰富贵无相忘因以所夣告之且曰公它日得志愿爲老僧只于此建一寺足矣伟丈夫乃艺祖也既即位求其僧尚存遂命建寺赐名普安都人称爲道者院
　　啓圣院【在大梁门内街北即太宗诞生之地晋防圣营也太平兴国六年建院雍熈二年成赐名啓圣元末兵燬】
　　宋敏求东京记　啓圣院本晋防圣营天福四年宣祖典禁兵太宗诞圣其地兴国中建院
　　叶少蕴石林燕语　啓圣禅院太宗降诞之地太平兴国中既建爲寺以奉太宗神御太祖降诞于西京山子营乆失其处眞宗朝尝遣人访之或以骁胜营旁马廏隙地有二冈隐起爲是即其地建应天禅院以奉太祖天圣中明肃欲置眞宗神御其间而难于言太宗因以殿后斋宫并置二殿曰三圣殿庆厯中始名太祖殿曰兴光太宗曰帝华眞宗曰昭考
　　定力院【在蔡河东水门之北元末兵燬】
　　廖莹中江行杂録　太祖之自陈桥还也太夫人杜氏方设斋于定力院闻变王夫人惧杜太夫人曰吾儿平生竒异人皆言当极贵何忧也言笑自若是日太祖即位契丹北汉兵皆退
　　赵葵行营杂录　太祖初受周防主命北讨至陈桥爲三军推戴时太后以下眷属悉在定力院设斋有司来搜捕主僧令登閤而固其扄钥俄大搜索僧绐云皆散走不知所之矣甲士入寺升梯且发钥见蛛网布满其上尘埃凝积若累年不曾开者乃相告曰是安得有人遂皆去有顷太祖已践阼矣
　　观音院【在丽景门里街北元末兵燬】
　　四圣院【在丽景门南金季兵燬】
　　净因院【在金梁桥西汴河之南元末兵燬】
　　苏轼撰宸奎阁记略　皇祐中有诏庐山僧怀琏住京师十方净因禅院召对化成殿问佛法大意奏对称防赐号大觉禅师仁宗与琏答问亲书颂诗以赐之凡十有七篇至和中上书乞归老山中不许治平中再乞坚甚英宗留之不可赐诏许自便琏遂归老于四明之阿育王山广利寺四明之人相与出力建大阁藏所赐颂诗榜之曰宸奎时京师始建寳文阁诏取其副本藏焉琏持律严甚上尝赐以龙脑鉢防琏对使者焚之曰吾法以壊色衣以瓦铁食此鉢非法使者归奏上嘉叹乆之
　　兴德院【在金水门外金季兵燬】
　　杨万里挥麈录　英宗以齐州防御使入继大统治平二年改齐州爲兴德军熈宁八年八月诏潜邸爲佛寺以本鎭封之赐名兴德禅院仍给淤田三千顷
　　印经院【太平兴国八年置印经院神宗熈宁末废其院以诸经印板赐显圣寺】
　　传法院【太平兴国五年诏于太平兴国寺大殿西度地作译经院中设译经堂东序爲润文堂西序爲正义堂自是毎诞节即献经也八年改爲传法院按隋有翻经馆唐初亦有翻译之事元和后废太宗之置兹院亦隋翻经馆之遗意也】
　　僧惠洪冷斋夜话　景祐中光梵大师惟净住京师传法院以梵学着闻景灵宫锯匠解朩朩既分有虫蠧纹数十字如梵书状因奏进上遣都知罗宗译润经文夏英公竦诣传法院导译冀得祥异之语以防国净焚香审视逾刻乃曰天竺无此字不能辨译右珰恚曰大师宜领上意若稍成文译馆恩例不少而英公亦以此意讽之净曰幸若蠧纹稍可笺译诚教门光也异日彰谬妄万死何补富郑公毎语客曰此人诚可谓佛弟子也使其立朝必能尽节不茍同于人孰谓异教中无人邪以上皆僧院也今俱废无一存者
　　广慧院【旧名黄姑庵在土市子南街东宣平坊金熈宗皇统初尼僧妙胜剏建后燬于火国朝洪武五年尼僧广元复脩】
　　兴国院【在大宁坊第五巷即宋将郑恩之佛堂施舍爲尼寺国朝永乐元年尼僧义和重脩】崇眞院【初太宗陈国长公主出家大中祥符二年八月进封呉国号报慈正觉大师赐名清裕九月出居是院初在建初坊后以迫隘徙城西隆安坊即今俗称七公主院是也】
　　以上皆尼院也今俱废无一存者
　　大梁书院【汴旧有丽泽书院在南薫门内蔡河北岸提学副使刘昌建也后因改作巡抚治所乃徙书院于城之东南三里许繁台之上更名曰大梁书院草创未完成化间提学佥事呉伯通请于巡抚都御史李衍檄开封府知府虞钟督工缮造明年知府张岫脩完】
　　按大梁书院乃近时创建者非宋之遗迹也以造士之所不可遗姑附于此









　　汴京遗迹志巻十一
<史部,地理类,古迹之属,汴京遗迹志>
　　钦定四库全书
　　汴京遗迹志巻十二　　　明　李　濂　撰杂志一
　　汴宋九帝纪年
　　宋太祖姓赵氏讳匡其先涿郡人庚申以殿前都防检受周禅时年三十三因五代之旧都汴在位十七年丙子崩寿五十
　　改元三　【建隆三　　干德五开寳九】
　　太宗讳炅初名匡义太祖之弟赐名光义封晋王丙子嗣立时年三十七在位二十二年丁酉崩寿五十九改元五　【太平兴国八　雍熈四　端拱二淳化五　　　至道三】
　　眞宗讳恒初名元侃太宗第三子丁酉嗣立时年二十九在位二十六年壬戌崩寿五十五
　　改元五　【咸平六　景德四　大中祥符九天禧五　干兴一】
　　仁宗讳祯初名受益眞宗太子壬戌嗣立时年十二在位四十一年癸卯崩寿五十四
　　改元九　【天圣九　明道二　景祐四寳元二　康定一　庆厯八】
　　【皇祐五　至和二　嘉祐八】
　　英宗讳曙初名宗实濮安懿王子诏立爲皇子癸卯嗣立时年三十三在位四年丁未崩寿三十八
　　改元一　【治平四】
　　神宗讳顼英宗太子丁未嗣立时年十九在位十八年乙丑崩寿三十八
　　改元二　【熈宁十元丰八】
　　哲宗讳煦初名佣神宗太子乙丑嗣立时年十岁在位十五年庚辰崩寿二十五
　　改元三　【元祐八　绍圣四元符三】
　　徽宗讳佶神宗第十一子封端王庚辰嗣立时年十九在位二十五年乙已禅位于太子丁未金人陷中原北狩后九年乙卯崩于五国城夀五十四
　　改元六　【建中靖国一　崇宁五　大观四政和七　　　重和一　宣和七】
　　钦宗讳桓徽宗太子乙已受禅嗣位时年二十五丁未金人陷中原北狩后三十四年庚辰崩夀六十一
　　改元一　【靖康一】
　　一统志　宋太祖永昌陵太宗永熈陵眞宗永定陵仁宗永昭陵英宗永厚陵神宗永裕陵哲宗永泰陵皆在河南府巩县西南
　　周密癸辛杂识　徽宗钦宗初葬五国城后数遣祈请使欲归梓宫凡六七年而后许以梓宫送行在高宗亲至临平奉迎易缌服寓于龙德别宫一时朝野以爲一大事诸公论功受赏者几人费于官帑者大不赀先是选人杨炜贻书执政以爲眞僞未辨左宣义郎王之道亦上奏乞命大臣斵而视之既而礼官请用安陵故事梓宫入境即承之以椁仍纳衮冕翚衣于椁中不改敛遂从之近者杨髠盗发诸陵于二陵梓宫内畧无所有其一止有朽朩一段其一则朩灯檠一事耳当时已逆料其眞僞不可知不欲逆诈亦聊以慰一时之人心耳盖二帝遗骸飘流沙漠初未尝还也哀哉王鏊读宋史　宋自建隆至庆厯人主以恭恕爲心宰辅以寛厚称上意天下称治至神宗狭小宋家制度欲大有爲而王安石相之凡祖宗之制一切扫去天下骚然遂基一代之乱元祐初召用司马光凡新法之不便民者一切扫去绍圣间章蔡得志复取元祐之政一切扫去追夺司马光等官蔡京继之而元祐元符诸贤窜徙殆尽又倡爲丰亨豫大之说以侈靡蛊惑君心遂致中原沦陷左袵而二帝防尘矣悲夫
　　宋官制沿革
　　按宋官制沿革各家纪载互有异同惟黄琦元礼论宋之新旧官制颇爲详密其畧曰国朝自太祖设官分职多袭五代之制虽稍有增损大体仍旧唐制省部寺监之官无所职掌别领内外任使省部寺监别设主判官员额惟以侍中中书令同中书门下平章事爲宰相干德二年始置参政爲宰相副贰初以薛居正吕余庆为之宰相所居省谓之中书门下国政所出兵政枢密院承五代之制有使副使太宗朝命石熈载以枢密直学士签书枢密院事后以张士逊爲知枢密院事冦凖温仲舒同知枢密院事治平中郭逵以检校太保同签书枢密院事故枢密有使副使知院同知院签书院员额与中书号爲二府尚书置判尚书都省一员掌百官赴省集议及大祀受防戒之事六部各有主判率以学士待制馆閤官领之吏部即审官东院掌尚书左选审官西院掌尚书右选吏部南曹掌侍郎左选三班院掌侍郎右选流内铨考功郎官之职也戸部郎三司使尚书之任也其官崇职重乆次者爲使稍轻则爲权使资浅则爲权发遣使公事度支副使戸部副使盐铁副使各一员此侍郎之任也别置子司判官八员度支判官戸部判官盐铁判官各一员所掌本曹郎官之职也判防案一员掌造器械唐军器监职也判脩造案一员唐工部将作少府监职也判磨勘司一员掌勾考唐比部职也判【阙】院一员掌审司出纳及审覆百官诸司兵级请俸旧兼禁军以繁冗别立诸司专计司掌之以分其职判理欠司一员掌催促诸路遗欠礼部有判部及判礼部贡院即尚书侍郎之任内兵部事归枢府工部事归三司故此二部不设主判官多以别官兼之刑部则判审刑院及详议官掌详覆诸路奏案是其职也翰林学士袭唐制以六员爲额其带知制诰即厘本院职事其别领省府职任即不带知制诰内年德俱重者一员爲承防知通进银台司兼门下封驳事其任即给事中也而枢密院知制诰即中书舎人之职也御史台虽有大夫员而不除以中丞爲台长次侍御史知杂事侍御史里行殿中侍御史殿中侍御史里行监察御史监察御史里行已上爲谏官以别官兼领官即爲知谏院同知谏院亦有正谏议大夫司谏正言者九寺则判太常寺礼院即卿之任也资轻者爲知院同知院兼掌博士之职宗正有判寺一员太仆职属群牧司有制置使一员以枢府及学士领之有判官一员大理则纠察在京刑狱是其职也鸿胪归客省四方馆光禄司农太府其职皆三司衞尉无所緫辖其职分爲金吾衔仗司其环衞之任分三衙皇城司故此五寺别无置司并主判官员秘书省即昭文馆史馆集贤院谓之三馆与秘閤同本省有直馆直院直閤校理馆閤校勘谓之馆职初除于本省供职一年出补内外任使昭文史馆有直馆集贤院有学士脩撰直院校理秘閤有直閤校理又有判秘书省秘閤一员专掌省事国子监有判其资浅者爲同知或同管即祭酒司业之任博士转而爲直讲将作少府军器三监之职并属三司而都水无常员遇兴役即差官亦系三司差人迨熈宁兴役法水利方置判司农寺并司农寺丞员阙建大理寺方置权发遣大理少卿公事二员职掌官外有学士待制等员惟观文殿大学士仁宗朝以贾昌朝辞使相特建此职仍诏非曾任宰相不除观文殿学士资政殿大学士资政殿学士端明殿学士翰林侍读侍讲学士龙图天章寳文閤学士直学士枢密直学士三閤待制皆爲侍从清望之选并无职掌多带职以领在内省府寺监在外藩方任使自资政以上多以授二府旧臣此国朝旧制如此元丰初始命置局详定官制在内设尚书省置令左右仆射门下省置侍中中书省置令已上爲宰相而两令侍中不除人尚书有左右丞门下中书各有侍郎枢宻院有知枢密院事同知枢宻院事已上爲执政官尚书六部吏部一尚书二侍郎分掌四选吏部司封司勲考功属焉戸部一尚书二侍郎分左右曹而戸部度支金部仓部属焉礼部一尚书一侍郎礼部祠部主客膳部属焉兵部一尚书一侍郎兵部职方驾部库部属焉刑部一尚书一侍郎刑部都官比部司门属焉工部一尚书一侍郎工部屯田虞部水部属焉毎部郎官二员知州已上资序及阶官朝议大夫已上爲郎官余员外惟吏部戸部刑部郎官各置四员以其剧曹也左右司郎官各二员通纠六部号都司专佐宰相理省事谓之宰属翰林学士定以二员爲额乆次者为承直御史台官名如旧制而除知杂事及里行之名门下后省置左散骑常侍而不除人给事中四员起居一员左谏议大夫左司谏左正言寓焉中书后省置右散骑常侍而不除人中书舎人六员起居舎人一员右谏议大夫右司谏右正言寓焉号两省官秘书省有监少监丞郎校书郎正字著作郎佐郎寓焉号馆职罢直馆院校理等员阙惟存脩撰直秘閤号贴职而别领在外任使九寺太常宗正光禄卫尉太仆大理鸿胪司农太府有卿少卿丞簿太常复置博士太祝奉礼协律郎大理则置寺正评事司直四监将作少府军器置监少监丞簿南外北外丞已上爲寺监官国子监有祭酒司业丞簿太学有博士正录已上爲学官谓职事官罢三司使副及诸主判官而其职分诸省部寺监群牧司使名不除而不命官其职皆属太仆寺以太师太傅太保爲三师太尉司徒司空爲三公皆论道之官无专领之职爲宰相兼官以开府仪同三司易节度使同中书门下平章事号爲使相以唐文散阶换省部寺监官归厘本职号阶官爲寄禄官而食其俸以领内外任使以特进易左右仆射金紫光禄大夫易吏部尚书银青光禄大夫易五曹尚书光禄大夫易左右丞正议大夫易列曹侍郎通议大夫易给舎太中大夫易左右諌议大夫中大夫易秘书监殿中监中散大夫易大卿监朝议大夫易少卿监朝请朝散朝奉大夫易郎中朝请朝散朝奉郎易员外郎承议郎易太常国子博士奉议郎易太常秘书监中丞通直郎易太子中允中舎左右赞善大夫宣德郎易寺丞宣义易监丞承事郎易大理评事承奉郎易太常寺太祝奉礼郎承务郎易寺监主簿自承务郎至特进爲寄禄官大学士至待制其名皆存以爲二府罢政省部长贰给舎谏议补外之职集贤殿脩撰直龙图閤直秘閤号贴职庶僚领在外繁剧任使者带之削去宪衔检校官留勲十二转自通直郎以上带入衔此爲元丰新制官名即循唐旧典职掌亦仿周礼六官之法也
　　黄履翁论宋官制　本朝官制有二曰国初旧制曰元丰新制旧制之善者则官职分治脉络相统禄秩有阶迁转得序也新制之善者则省部诸司各有职掌郎曹等官不寄虚名也盖国初惩藩鎭之朝官文臣多领外寄九寺三监皆爲空官特以是寄禄秩班序位而已向所典之事则别有职存也至元丰八年取唐六典与廷臣博议逾二年而法成本末次第歴歴条举或正而治之或旁而治之或统而治之向者省部寺监之无职今其职举矣向者郎曹卿监之虚官今其官定矣此元丰新制不爲不善也
　　王鏊震泽长语　宋初承五代三省无专职台省寺监无定员类以它官主判三省长官不预朝政六曹不厘本务给舎不领本职谏议无言责起居不注记司谏正言非特防供职亦不任谏诤以登台閤禁从爲显宦不以官之迟速爲荣滞以差遣要剧爲贵途不以勲阶爵邑爲轻重名之不正未有如宋之甚者也至元丰间始以唐六典而定官制
　　又曰宋时两制皆文学名天下者始应其选虽一甲三人亦出知外任然后召试欲其知民事也其余应试率皆一时有盛名者所谓制科是也故文学之士不至遗弃又通知民间利病以其曾试于外也我朝翰林侍从亦两制之类率用高科一甲三人终不外任庶吉士毎科或选或不选立法之意本欲使之种学绩文以爲异日公卿之储士既预此选自可坐致清要不复苦心于学又不通知民事天下以文学名者不复得预遗才颇多故不若制科之爲得也
　　宋登科记总目
　　太祖建隆元年进士十九人榜首杨砺
　　二年进士十一人榜首张去华
　　三年进士十五人榜首马适
　　四年进士八人榜首苏德祥
　　干德二年进士八人榜首李景阳制科一人
　　三年进士一人榜首刘察
　　四年进士六人榜首李肃制科二人
　　五年进士十人榜首刘防叟
　　六年进士十一人榜首柴成务
　　开寳二年进士七人榜首安德裕
　　三年进士八人榜首张拱赐十五举未及第人司马浦等一百六人本科出身
　　四年进士十人榜首刘寅
　　五年进士十一人榜首安守亮
　　六年进士十一人榜首宋凖再试取十六人落一人诸科九十六人
　　七年停贡举
　　八年进士三十一人省元王式状元王嗣宗诸科二十四人
　　九年停贡举
　　太宗太平兴国二年进士一百九人省元【阙】　状元吕防正诸科二百七人十五举以上一百八十四人凡五百余人
　　三年进士七十四人省元【阙】　状元胡旦诸科八十二人
　　四年停贡举
　　五年进士一百二十一人省元【阙】　状元苏易简诸科五百三十四人
　　六年七年停贡举
　　八年进士二百三十九人省元王禹偁状元王世则诸科二百八十五人
　　雍熈元年停贡举
　　二年进士二百五十八人省元陈充状元梁灏诸科六百九十九人
　　三年四年停贡举
　　端拱元年进士二十八人诸科一百一人覆试得进士诸科七百人又武成王庙重试得进士三十一人诸科八十九人省元程宿是年不临轩
　　二年进士一百八十六人诸科四百七十八人省元陈尧叟状元同
　　淳化元年二年停贡举
　　三年进士三百五十三人诸科七百七十四人省元孙何状元同
　　四年五年至道二年三年并停贡举
　　眞宗咸平元年进士五十人诸科一百五十人省元孙
　　仅状元同
　　二年进士七十一人诸科一百八十人省元孙暨状元同
　　三年进士四百九人诸科一千一百二十九人省元李庶几状元陈尧咨
　　四年停贡举制科七人
　　五年进士三十八人诸科一百八十二人省元王曾状元同
　　六年停贡举
　　景德元年停贡举
　　二年进士二百四十七人诸科五百七十人省元刘滋状元李迪
　　三年停贡举制科二人
　　四年停贡举制科二人
　　大中祥符元年进士二百七人诸科三百二十人
　　省元郑向状元姚晔
　　二年亲试东封路进士三十一人状元梁固三年停贡举
　　四年亲试汾隂路进士三十一人状元张师德
　　五年进士一百二十六人诸科三百七十七人省元【阙】　状元孙奭
　　六年停贡举
　　七年毫州南京路进士二十一人状元张观八年进士二百八十人诸科六十三人省元高餗状元蔡齐
　　九年停贡举
　　天禧元年二年停贡举
　　三年进士一百四十人诸科一百五十四人省元程戡状元王整
　　四年五年干兴元年并停贡举
　　仁宗天圣元年停贡举
　　二年进士二百人诸科三百五十四人省元吴感状元宋郊
　　三年四年停贡举
　　五年进士七十七人诸科八百九十四人省元吴育状元王尧臣
　　六年七年停贡举
　　八年进士二百四十九人诸科五百七十三人省元欧阳脩状元王拱辰制科二人拔萃二人
　　九年停贡举拔萃四人
　　明道元年二年并停贡举
　　景祐元年进士四百九十九人诸科四百八十一人制科三人拔萃四人省元黄庠状元张唐卿
　　二年三年四年并停贡举
　　寳元元年进士三百一十人诸科六百一十七人
　　制科二人省元范鎭状元吕溱
　　二年康定元年庆厯元年并停贡举
　　庆厯二年进士四百三十五人省元杨寘状元同
　　制科一人
　　三年四年五年并停贡举
　　六年进士五百三十八人诸科四百一十五人制科一人省元裴煜状元贾黯
　　七年八年并停贡举
　　皇祐元年进士四百九十八人诸科五百五十人
　　制科一人省元冯京状元同
　　二年三年四年并停贡举
　　五年进士五百二十人诸科五百二十二人省元徐无党状元郑獬
　　至和元年二年嘉祐元年并停贡举
　　嘉祐二年进士三百八十八人诸科三百八十九
　　人省元李寔状元张衡制科一人
　　是年始定间岁一开科
　　四年进士一百六十五人诸科一百八十四人省元刘挚状元刘煇制科二人
　　六年进士一百八十三人诸科一百二人省元江衍状元王俊民
　　八年进士一百九十三人诸科十一人省元孔武仲状元许将
　　英宗治平二年进士二百人诸科十八人制科二人省
　　元彭汝砺状元同
　　是年始诏三岁一科举
　　四年进士二百五十人诸科三十六人省元许安世状元同
　　神宗熈宁三年进士二百九十五人省元陆佃状元叶祖洽明经诸科四百七十二人制科二人
　　六年进士四百人诸科四十人省元邵刚状元余忠
　　九年进士四百二十二人诸科一百九十四人省元张嵫状元【阙】
　　元丰二年进士三百四十八人省元朱浚明状元
　　时彦
　　五年进士四百四十五人明经二人省元刘槩状元黄裳
　　八年进士四百八十五人省元焦蹈状元同【是岁谅闇不临轩】
　　哲宗元祐三年进士五百二十三人制科一人省元章
　　授状元李常宁
　　六年进士五百一十九人省元邹起状元马防制科三人
　　绍圣元年进士五百一十二人省元刘范状元毕
　　渐制科三人宏词科八人
　　四年进士五百六十四人省元汪革状元何昌言词科九人
　　元符三年进士五百六十一人省元李釡状元同
　　【是岁谅闇不临轩】
　　徽宗崇宁二年进士五百三十八人省元李阶状元霍
　　端友
　　五年进士六百七十一人省元吴倜状元蔡嶷【是科始罢诸州发解并省试并从学校逐年贡士】
　　大观三年进士六百八十五人宗室上舎四十二
　　人上舎魁李弥逊状元贾安宅
　　政和三年进士七百一十三人上舎魁师骥状元
　　莫俦
　　五年进士六百七十人宗子上舎十七人上舎魁傅崧卿状元何防
　　八年进士七百八十三人上舎魁何奎状元王嘉
　　宣和三年进士六百三十人上舎魁宋齐愈状元
　　何涣
　　六年进士八百五人省元杨椿状元沈晦是年复省试
　　右汴宋九朝一百六十有七年科塲取士緫目具载于此名臣硕辅皆由是出亦彬彬乎其盛矣孰谓科目不足以得士哉
　　宋戸口緫数
　　太祖建隆元年户九十六万七千三百五十三
　　干德元年荆南平得戸十四万二千三百
　　湖南平得戸九万七千三百八十八
　　三年蜀平得戸五十三万四千二十九
　　开寳四年广南平得戸十七万二百六十三八年江南平得戸六十五万五千六十五九年天下主客戸三百九万五百四
　　诏诸州岁奏男夫以二十爲丁六十爲老女口不预
　　太宗雍熈元年令江浙荆湖广南民输丁钱以二十成
　　丁六十入老并身有疾废者免之
　　至道元年诏复造天下郡国戸口版籍【自唐末四方兵起版
　　籍亡失故戸口赋税莫能周知至是始命复造焉】
　　三年天下主客戸四百一十三万二千五百七十六
　　眞宗天禧五年天下主客戸八百六十七万七千六百七十七口一千九百九十三万三百二十
　　仁宗天圣七年天下主客戸一千一十六万二千六百八十九口二千六百五万四千二百二十八
　　庆厯八年天下主客戸一千七十二万三千六百九十五口二千一百八十三万六十四
　　嘉祐八年天下主客戸一千二百四十六万二千三百一十七口二千六百四十二万一千六百五十一
　　英宗治平三年天下主客戸一千二百九十一万七千二百二十一口二千九百九万二千一百八十五
　　神宗熈宁八年天下主客戸一千五百六十八万四千五百二十九口二千三百八十万七千一百六十五
　　元丰六年天下主客戸一千七百二十一万一千七百一十三口二千四百九十六万九千三百
　　哲宗元祐六年天下主客戸一千八百六十五万五千九十三口四千一百四十九万二千三百一十一
　　元符二年天下主客戸一千九百七十一万五千五百五十五口四千三百四十一万一千六百六
　　徽宗崇宁元年天下主客户三十万三千四百九十五口四十万九千一百六十三而古今戸口之繁无逾于是矣
　　按马端临曰古者戸口少而皆才智之人后世生齿繁而多窳惰之辈均是人也古之人方其爲士则务学问及其爲农则勤稼穑及其爲兵则力战鬭是以千里之邦万家之聚皆足以世守其国后世之民才益乏而智益劣士拘于文墨而授之介胄则惭农安于犂锄而问之刀笔则废以至九流百工释老之徒食土之毛者日以繁伙不足以增重邦国官既无借于民之材而徒欲多爲之法以征其身戸调口赋日増月益而民益穷苦憔悴秪以丁多爲累矣悲夫宋财赋总数
　　按文献通考国初以来四河所运粟未有定制至太平兴国六年汴河岁运江淮米三百万石菽一百万石黄河粟五十万石菽三十万石惠民河粟四十万石菽二十万石广济河粟十三万石凡五百五十二万石非水旱大蠲民租未尝不及其数至道初汴河运米至五百八十万石自是京城积粟盈溢大中祥符初至七百万石天禧末京城所积仓粟一千五百六十万余石草一千七百万五千余围　凡水运自淮南江南荆湖南北路所运粟于扬真楚泗州四处置仓以受其输既而分调舟船泝流而入京师发运使领之荆湖江淮两浙以及岭表金银香药犀象百货亦同之惟岭表陆运至防州而后水运陜西诸州菽粟自黄河三门防流由汴河而至亦置发运使领之陈颍许蔡光夀等六州之粟帛由石塘惠民河而至京东十七州之粟帛由广济河而至皆有京朝官廷臣督之凡三水皆通漕运而岁计所赖者惟汴流焉河北衞川东北有御河达干宁军其运物亦有廷臣主之川陜诸州金帛自劒门列传置分辇负担以至租布及官所市布由水运送江陵自江陵遣纲吏运送京师咸平中定岁运六十六万疋分爲十纲天禧末水陆上供金帛緍钱二十三万一千余贯两端疋珠寳香药二十七万五千余斤诸州岁造运船至道末三千三百三十七艘天禧末减四百二十一　景德中漕东南粟岁不过四百五十万石后增至六百万天圣中发运使请所部六路计民税一石量籴粟二斗五升岁可更得二百万石给京师仁宗曰常赋外增籴是重扰民不许时江南谷贵民贫尚书员外郎吴耀卿以爲言诏岁减五十万后是三司奏复增至六百万然东南灾歉辄减歳漕数或百万或数十万又转移以给他路者时有焉　庆厯中诏减广济河岁漕一十万石后黄河歳漕益减耗才运菽三十万石而岁创漕船市材朩役牙前劳费甚广嘉祐四年诏罢所运菽减漕船三百艘自是歳漕三河而已
　　叶少蕴石林燕语　皇祐治平天下财赋嵗入皆一亿万以上歳费亦一亿万以上出入畧相当景徳官一万余员皇祐治平加二万余员景徳郊费六百万皇祐治平加一千万以上二者皆倍于景德元丰中曾子固尝请欲推考所从来悉爲裁损使歳入如皇祐治平而禄吏奉郊之费同景德止二者所省已半以类推之岁入以亿万爲率岁但省十之一则三十年当有九亿万可以爲十五年之蓄议格不行此虽论其大约未必尽然要之言节用似当略仿此可得实效愈于毛举目前琐碎徒爲裁减之名而讫不能行也
　　沈括夣溪笔谈　发运司歳供京师米以六百万石爲额淮南一百三十万石江南东路九十九万一千一百石江南西路一百二十万八千九百石荆湖南路六十五万石荆湖北路三十五万石两浙路一百五十万石通余羡岁入六百二十万石




　　汴京遗迹志巻十二
　　钦定四库全书
　　汴京遗迹志巻十三　　　　明　李濓　撰杂志二
　　宋四京
　　京大也天子所居谓之京师宋四京者谓东京开封府【汴】西京河南府【洛】南京应天府【归德】北京大名府【魏】宋史　眞宗大中祥符六年以应天府为南京国初因五代之旧以大梁为东京开封府洛阳为西京河南府后以太祖旧藩归德军在宋州改宋州为应天府至是建为南京作鸿庆宫以奉太祖太宗御容仁宗庆歴二年五月以大名府为北京契丹聚兵幽蓟声言南下朝议请城洛阳吕夷简曰此子囊城郢计也使契丹得渡河虽高城深池何可恃邪我闻契丹畏壮侮怯景德之役非乘舆济河未易服也宜建都大名示将亲征以伐其谋帝从之建大名为北京即眞宗驻跸之所城焉识者韪之
　　叶少蕴石林燕语　唐都雍洛阳在闗东故以为东都本朝都汴洛阳在西故以为西都皆谓之两京祥符七年眞宗谒太清宫于毫州还始建应天府为南京庆歴二年契丹防兵幽州遣使萧英刘六符来求闗南北地始建大名府为北京
　　又曰北京旧不兼河北路安抚使仁宗特以命贾文元故文元荐程文简为代已只领大名一路后文元再镇固求兼领乃复命之且召昌朝罢则不置及熈宁初陈旸叔守北京遂以文元故事兼领宋畿内十六县
　　开封【赤】　　祥符【赤旧浚仪县也大中祥符初改】　　尉氏【畿】
　　陈留【畿】　　雍丘【畿】　　封丘【畿】　　中牟【畿】
　　阳武【畿】　　延津【畿旧酸枣县也政和七年改】
　　长垣【隋匡城县也建隆元年改为鹤丘后又改今名】
　　东明【畿本东昏县也干徳元年改】　　扶沟【畿】　　鄢陵【畿】
　　考城【畿崇宁四年与太康县同拱州大观四年废拱州而二县复来云】
　　太康【畿宣和二年复拱州六年仍京畿】咸平【旧通许镇陈留咸平五年置县】
　　宋十衞
　　左金吾衞上将军　　　右金吾衞上将军
　　左金吾衞大将军　　　右金吾衞大将军
　　左衞上将军　　　　　右衞上将军
　　诸衞大将军　　　　　诸衞将军
　　率府军　　　　　　　率府副军
　　宋二十三路【太宗分天下为十五路仁宗又分为二十三路】
　　京东东路　京东西路　京西南路　京西北路河北东路　河北西路　陜西路　　秦鳯路
　　河东路　　淮南东路　淮南西路　两浙路
　　江南东路　江南西路　荆湖南路　荆湖北路成都路　　梓州路　　利州路　　防州路
　　福建路　　广南东路　广南西路
　　宋史地理志　当是时东南际海西尽巴僰北
　　极三闗东西六千四百八十五里南北万一千六百二十里崇宁四年复置京畿路大观元年别置黔南路三年并黔南入广西以广西黔南为名四年仍旧为广南西路宣和四年置燕山府及云中府路天下分路二十六京府四府三十州二百五十四监六十三县一千二百三十四可谓极盛矣大抵宋有天下由建隆初迄治平末一百四年州郡沿革无大增损迨熈宁始务辟土而种谔王韶章惇辈各为拓斥计矣
　　宋四殿【各置大学士以大臣为之】
　　观文殿　　资政殿　　端明殿　　保和殿
　　宋六閤【皆累朝增建以藏宸翰之所】
　　龙图閤【藏太宗御笔】　天章閤【藏眞宗御笔】　寳文閤【藏仁宗御笔】显谟閤【藏神宗御笔】　徽猷閤【藏哲宗御笔】　敷文閤【藏徽宗御笔】宋史　眞宗景德元年冬十月置龙图閤奉太宗御制文集及典籍图画寳瑞之物与宗正所进属籍并置待制学士官自是毎一帝崩则置一閤叶少蕴石林燕语　祥符中始建龙图閤以藏太宗御集天禧初因建天章寿昌两閤于后而以天章閤藏御集虚寿昌閤未用庆厯初改寿昌为寳文仁宗亦以藏御集二閤皆二帝时所自命也神宗显谟閤哲宗徽猷閤皆后追建之惟太祖英宗无集不为閤
　　宋四园
　　琼林苑　　金明池　　宜春苑　　玉津园
　　叶少蕴石林燕语　琼林苑金明池宜春苑玉津园谓之四园琼林苑干德中置太平兴国中复凿金明池于苑北导金水河水注之以教神衞虎翼水军习舟楫因为水嬉宜春苑本秦悼王园因以皇城宜春旧苑富国仓遂迁于此玉津园则五代之旧也今惟琼林金明最盛嵗以二月开命士庶纵观谓之开池至上已车驾临幸毕即闭嵗赐二府从官燕及进士闻喜燕皆在其间金明水战不复习而诸军犹为神戯谓之旱教玉津半以种麦每仲夏驾幸观刈麦自仁宗后亦不复讲矣惟契丹赐射为故事宜春俗但称庻人园以秦王故也荒废殆不复治祖宗不崇园池之观前代未有也
　　宋五学
　　国子学　　太学　　武学　　律学　　筭学
　　宋四舘驿
　　都亭驿【待辽使之所】
　　都亭西驿【待西蕃阿黎于阗新罗渤海使之所】
　　懐逺驿【待交阯使之所】
　　同文舘【待青唐高丽使之所】
　　宋六更
　　初更　二更　三更　四更　五更　六更【禁中更鼔毎夜六更】和维愚见纪忘　前代夜俱五更惟宋朝则用六更冯深居诗云春风吹送笑谈香玉酒银灯破夜凉归去东华听更漏杏花落尽六更长又云三十六声更防长汪水云序宋亡事如云乱防传筹杀六更风吹庭燎防还明侍臣奏罢降元表臣妾签名谢道清陈刚中诗云羽袍士尚传三漏绛帻人谁报六更盖内帐楼五更絶柝鼓便作谓之虾蟇更禁门方开百官随入所谓六更者也尝疑五更古今通用何宋时独用六更邪近考宋史自太祖建隆庚申至理宗景定元年五庚申又十六年而宋亡盖符太祖卜世于陈抟睡到五更醒时再来问之説庚更同音以此禁中常打六更而外方只谓之攅防也
　　大梁十迹
　　夷门　　古城　　吹防　　隋堤　　上源驿愁台　　陈桥　　艮岳　　青城　　官渡
　　汴城八景
　　鐡塔行云　金池过雨　州桥明月　大河涛声繁台春晓　汴水秋风　隋堤烟柳　相国霜钟
　　又八景
　　艮岳春云　夷山夕照　金梁晓月　资圣薫风百冈冬雪　吹台秋雨　宴台瑞霭　牧苑新晴
　　靖康之变
　　按宋史政和后禁苑多为村居野店又聚珍禽野兽麀鹿鴐鹅禽鸟数百实其中至宣和间每秋风夜静禽兽之音四彻宛若深山大泽陂野之间识者以为不祥之兆宣和末南郊礼毕御郊宫端拱殿天未明百辟方称贺间忽有鸮鸣于殿屋若与賛拜声相应和闻者骇之时已报女眞背盟未逾月内禅而明年有防城之难政和三年夏至宰臣何执中奉祀北郊有黒气长数丈出自斋宫行一里许入坛壝绕祭所皆近人穿灯烛而过俄又及于坛礼将毕不见人皆异之
　　政和七年诏脩神保观俗所谓二郎神者汴人素畏之自春及夏倾城男女负土以献掲榜通衢云某人献土又有饰形作使廵门催纳土者或以为不祥禁之后金斡里雅布围京师其国谓之二郎君云
　　宣和初収复燕山以归金民来居京师者其俗有臻歌每扣鼓和臻蓬之音为节而舞人皆喜闻其音而效之其歌曰臻外头花花里头空但防明年春二月满城不见主人翁本金防故京师不禁然卒有靖康之变
　　宣和元年夏雨昼夜凡数日及霁开封县前茶肆中有异物如大犬蹲踞卧榻下细视之身仅六七尺色苍异其首驴两颊作鱼颔而色正緑顶有角极长于其际始分两岐声如牛鸣与世所绘龙无异茶肆近军噐作坊兵卒来观共杀食之已而京城大水讹言龙复讐云宣和五六年间上方织绫谓之遍地桃又名急地绫漆冠子作二桃様谓之并桃天下效之香谓之佩香至金兵犯阙无贵贱皆逃避多为掳去亦此防也
　　宣和六年都城有卖青果男子孕而生子蓐母不能收易七人始免而逃又有丰乐楼酒保朱氏子之妻可四十余楚州人忽生髭长六七寸踈秀而美宛然一男子诏度为女道士
　　宣和七年秋有狐由艮岳直入禁中据御榻而坐诏毁狐王庙
　　宋史笔断论靖康灾异　秦公子鍼曰国于天地有与立焉不数世滛弗能毙也此为诸侯而言也董仲舒曰天人相与之际甚可畏也自非大亡道之世天尽欲扶持安全之此为帝王而言也盖帝王为天之子为神之主为万民之父母非有桀纣之败德炀帝之乱常于其政殆国危之际则天必降灾异以警之警之者非所以絶之乃所以爱之也宋之徽宗初无凉德但于即位之始不能率由旧章奉若天命乃信谗説殄行之人用复熈宁绍圣故事废黜忠鲠登用奸回戎狄之患既萌党人之狱复起故于建中靖国元年春正月朔有流星光烛地自西南入尾抵距星是夕有赤气起东北方亘西南方中出白气二将散复有黑气在旁此则隂邪致乱之徴夷狄窃发之兆乃天所以先示厥警欲其脩德以弭之也惜乎徽宗荒怠弗敬谓天变不足畏谓国政不足脩谓任伯雨之言不足信乃以赵挺之为御史中丞以吕希纯知瀛州解任伯雨陈祐言职范纯礼出知颍昌府安焘陈瓘楫补之丰稷罢邢恕吕嘉问路昌衡安惇蹇序辰蔡卞并复宫观与郡召张商英赴阙辽主洪基死孙延禧立女眞阿固达亦立崇宁元年以蔡确配飨哲宗庙庭命内侍童贯如杭州监造御前生活仍诏司马光吕公着等四十四人各夺官有差窜邹浩于永州超拜蔡京为右仆射嗟乎政之错乱一至于此而可以弭天变乎然而天之眷祐人君惓惓不已故于大观四年有星孛于中宫长数丈逆入紫宫退而复扫帝座者再此又天意明示金人之祸必欲徽宗保国而防患也奈何天谴虽切而忽之尤甚乃复大兴土木穷索珎竒焕台舘之琼瑶列纲运之花石旧盟辽主弃之自毁藩篱新结女眞养之若招狼虎委童贯而为大将再败王师封蔡京而为鲁公重污国典方且乐其台池鸟兽岂思民欲与之俱亡天知其终不悔祸故不复告戒遂生亡国妖孽以诏之也自是火星如月徐徐南行天裂有声格格且乆妖狐升于御榻黑遍于京畿败亡之徴其可遏乎故虽有智将谋臣亦莫能善其后矣嗟乎徽宗之不畏天故至取败向使其果能监此脩德以善隣尊贤以去佞咨诹治道一循常典则阿固达虽有假途之谋猖獗之势亦安敢跨辽海而犯东莱越燕云而侵中国乎由是观之非天有负于徽宗而徽宗自负于天也书曰天难谌命靡常常厥德保厥位厥德靡常九有以亡讵不信夫
　　宋史笔断论汴京难守　汴京之地内无异产之材外无形胜之固其不可为国明矣然太祖都之而能以弱制强以小敌大遂若周公定鼎洛邑而成百六十余年之基业者何哉盖太祖以仁义而为金汤以礼乐而为干盾柔逺能迩推亡固存故能君主华夷而昌大其邦家也徽宗悉反其道色荒于政酒湎于德弃辽主而隳屏障结女眞而致干戈金人退兵思避其难故白时中请上南幸或劝上西幸洛阳嗟乎以宗庙之重而言国君当死社稷不可轻委而去以太王避狄人而言则当徙而去邠暂逺其害此则去守之两途也然以徃事而论之昔光武驻兵昆阳莾遣严尤等率大兵围之光武夜与李轶等十三骑突围而出收众于外大破莾兵唐宗遇安禄山之乱力不能支决意幸蜀乃留太子募兵讨贼嗟乎向使光武不出昆阳同受围困宗不幸西蜀坐守孤城则皆为囿中之物而为贼所擒矣又岂能讨平防盗而克复故物哉为钦宗者正宜监此分遣义士衞送上皇南幸已与李纲宗泽等大召援兵婴城固守虽尼堪斡里雅布至未必有腹背受敌之患都城虽甚危弱亦未必旬月而防也柰何呉敏李纲执于死社稷之论坚意苦留遂使徽宗父子舆衬防尘贻辱千载悠悠苍天谓之何哉或曰避难出奔策固善矣然不闻李纲有云万一衞士中道散归何以能达借使能达而尼堪诸人霆驱电迈虽隔天堑之险可投马棰而渡事何能济嗟乎此又无谋之言也盖金人所长者骑射而已焉知艨艟闘舰之利以曹操用兵如神犹尚困于赤壁况尼堪之小丑乎观其于建炎之间尼堪不敢渡江乃遣乌珠南侵则其技术亦可知矣于时李纲适已窜去使其犹在城防之日不知纲为从行欤将死于敌欤愚故曰李纲虽知报国之忠而不知用兵之畧也邵氏闻见后録　宣和殿聚殷周鼎钟尊爵等数千百种国破金人尽取之其下不禁劳苦半投之南壁池中后世三代彛噐当出于大梁之墟云和维愚见纪忘　徽钦北狩可谓世之大变而诗人感愤见于题咏者皆言其奢纵之过如云万炬银花锦绣围景龙门外软红飞凄凉但有云头月曾照当时歩辇归此言当时元宵逰赏之乐不防国政而后人徒见凄凉之月色也如云苍龙观阙东风外黄道星辰北斗边月照九衢天似水何人吹笛内门前此言故宫虽在已为金人据守也如云濯龙江上緑成堆半是宣和旧日栽闻説白头宫女伴倚栏犹待翠华来此咏栁枝以比中原遗民爱戴不忘望其克复而来也元好问云双鳯箫声隔防霞宫莺催赏玉谿花谁怜利泽门前柳瘦倚东风望翠华此言太平之时奏乐赏花于龙德宫之玉谿靖康之变君臣妃后囚系漠北惟有都门之柳日望其归而不可得利泽门汴之水西门也刘后村云初为御笔行中防渐取兵权付左珰玉带解来颁贵幸珠袍脱下赐降羌又云兵来尚恐妨恭谢事去徒知悔夹攻丞相自言芝产第太师频奏鹤翔空如何直到宣和季始忆元城与了翁盖言徽钦之失非止奢侈淫佚之极亦由罢黜贤臣任用阉宦崇尚祥瑞赏赉无功以致祸变也元城刘公了翁陈公皆以谏官得罪去
　　何乔新论斡里雅布围京师　斡里雅布之伐宋悬师深入兵家所忌然卒以取宋何也宋之主相非才而不能用善谋也夫完顔氏兵甲之盛虽未易当然张孝纯坚守太原金以大众攻之歴三时而后防况京师城郭之固师旅之彊粮饷之丰非太原比使宋有中材之主得救时之相闻金兵南下亟命良将劲卒固守黎阳彼必不敢渡河就令得渡然金兵仅六万勤王之兵至城下者已二十万宜命大军扼牟驼冈以当其前竒兵屯邢相以截其后青齐之兵攻其左襄邓之兵击其右虽使韩彭为将贲育为卒良平为谋主惧将溃败不可支况斡里雅布辈邪当是时非无善谋也种师道请俟彼惰归扼而殱诸河李纲请俟其食尽力疲纵其北归半渡而击之皆防之善者也钦宗举不之从惟李邦彦割地请和之谋是听盖钦宗隂柔之君邦彦隂柔之辅金固有所侮而动也易曰公弋取彼在穴钦宗之于邦彦是巳嗟夫自古以来违善谋而用邪説以取乱亡者多矣岂独钦宗也哉王亷论李纲请固守京师之非　宋徽钦时金人入防李纲力主固守京师以衞社稷夫死社稷诸侯守土之职非天子之事也李纲不此之悟而欲留二帝固守京师以待勤王之师与金背城一战以决胜负若纲者贤则贤矣不几于知常而不知变者乎昔者太王尝避狄人之逼孟子又尝以对滕君矣夫太王滕君皆侯国也及其行权圣贤犹许之况于万乘之尊乎故唐宗幸蜀以避禄山之祸代宗幸陜以避吐蕃之难德宗幸奉天以避朱泚之乱卒頼勤王之师再造唐祚使当是时三宗皆如李纲之议则安禄山吐蕃朱泚之惨三宗能不震惊乎纲力主其议二帝从之幸而斡里雅布寻以师退京师頼以无虞及纲罢是后朝臣不建行幸之议至冬金复入防何防又执纲议钦宗以足顿地誓死社稷朝臣乃不复言遂至二帝北廵贻宗庙之羞遗人民之祸实皆纲防知常而不知变之罪也当时之计莫若从太王避狄之谋袭三宗出幸之事命康王为元帅李纲为相权之不挠用之不疑诏徴天下勤王之师以衞王室斯善之善者也即有不虞亦无北迁之祸顾乃为守土臣之计以致二帝身亡国削哀哉
　　丘濬世史正纲论二帝北狩　呜呼宋人以忠厚立国而其败也受祸乃惨于晋人何哉是非独天数盖亦人谋之不臧也所谓人谋之不臧柰何曰方金兵之未渡河也拒御之计莫急于防扼河津可用汪立信沿江之策及金势不可遏也自全之计莫切于权行避敌可用唐宗幸蜀之防若夫车驾既行京城防守之计又莫要于坚壁清野可用周亚夫毙呉之防何也自古立国必据险阻宋都汴梁平原之地而与彊邻为敌所以限之者一河耳谋国者不知据险以守境危急之际乃以要害之地付之庸腐阉人金之渡河如履平地既渡笑曰南朝可谓无人若以二三千人守此吾岂得渡邪当时诚有能建防如汪立信沿江之守尽出内地之兵以实外御四五十里而为一屯屯有守将十屯而为府府有总督其尤要害处则参倍其数而命一大将领劲兵数万徃来廵督况河面比江面为不逺用兵不多虽金兵并聚而来然亦可以少延月日而吾之勤王兵日集矣若夫眞宗澶渊之役王钦若劝幸江南陈尧叟劝幸蜀当全盛之时为迁幸之説诚为失防靖康之际则非景德比矣盍效有唐乎唐宗避安禄山之防而幸蜀肃宗起于灵武遂复唐祚其德宗幸奉天僖宗幸兴元皆用此防也况女眞又非唐三防比其意在于金币而不在土地其技长于野战而不能攻城观其得汴京既以与张邦昌邦昌不能立又以与刘豫其意盖可见矣使当时谋国者当金兵尚逺之时先请上皇率六宫以幸江南逼近之际继拥钦宗领禁兵以廵襄邓二帝在外号召四方之兵以为救援京师之举京城之守则付之大臣如李纲者使之内坚城壁外清草野屯重兵而不动闭重门以自居彼欲纵兵以逺追虑吾扼其归路彼欲肆暴以刼掠则又野无所得其势自然不能乆居而有畏散之心矣然后遣使与之通好或增嵗币或邀重盟纵有屈抑不至受祸如此之惨矣説者徒以人君死社稷为言且谓天下城池岂复有如都城者呜呼此老生之常谈尔盍量其君曰彼能死社稷否乎都城虽坚孰能守之乎吾之言彼能始终听之不移乎茍不能然孰若委任一人如汉人之用周亚夫者以守都城虽以九重宣命三军夜惊略不少动如是则号令出于一人持守定而事功易集以俟机便使凡彼之所以令其下尅期以取效者皆过期而不应其徒众自然解体后有所言皆不之信而主谋者亦且持议不固矣其心不能以不离其势不能以不散计不出此乃苦留车驾又并其已出者而返之遂使九族六宫尽遭荼毒呜呼谁之咎欤迨夫高宗之中兴也父母兄弟尽在他人手中为所刼质一举手动足輙有妨碍遂致不能复不共戴天之雠以贻千万古之笑恨呜呼天乎人乎
　　刘定之史论　徽宗失道致防事已迫矣而付诸子当是之时非雄才不能有为也况钦宗之孱庸乎父子块然剪为囚掳父之罹此也宜而子亦可谓不幸已前乎宋者父致防而付诸子有若唐之肃然父尚能西奔至蜀不为人所鱼肉子尚能北奔至灵武内挟俶倓二雏为心膂外任郭李诸杰为爪牙以返斾于旧都而徽钦不能焉非独才愧于肃而宋都汴亦不若唐都闗洛山河险固可凭仗以缓其倾危可前郤以图其兴复耳夫汴非可都之地宋因五代之旧而都之山河险固不足恃而恃兵以为命然边敌之兵强中国之兵弱其俗不同也创业之兵彊守成之兵弱其时不同也今以边敌为隣国以守成期子孙则兵不可恃而宜资于山川之险固明矣宋之都汴岂非失计邪
　　王鏊震泽长语　宋世人才诚非我朝可及然其谋国之踈则不及我朝逺甚靖康之变尼玛哈以孤军深入为宋谋者当坚壁清野勿与战絶其归路断其粮道内用李纲外用种师道俟天下勤王之师四集彼自救之不暇何乃遽自张皇不敢发一矢二帝自幸其营为人席巻而去诚可恨也诚可笑也








　　汴京遗迹志巻十三
<史部,地理类,古迹之属,汴京遗迹志>
　　钦定四库全书
　　汴京遗迹志卷十四　　　　明　李濓　撰艺文一
　　奏议
　　上仁宗论修固京城　　　　宋范仲淹
　　臣危言孤立久荷圣知当此旰昃之忧岂可循黙自守虽以言而取罪亦以尽臣子之心臣先于景祐三年五月初在开封府曾进劄子言西洛帝王之宅絶无储备乞圣慈以将有朝陵为名使东道有余则运而西上西道有余则运而东下数年之间庶几有备太平则居东京舟车辐辏之地以便天下急难则守西洛山河之宅以保中原当时臣言西洛可营者以备急难也今北事既动营洛已晚臣今别有愚见请一一陈之窃闻修建北京以御大敌以臣料之可张虚声未可为倚何哉河朔地平去边千里敌马豪健昼夜兼驰不十数日可及澶渊陛下乘舆一动千乘万骑非数日可办仓卒之间敌马已近欲进北京其可及乎此未可一也又承平已乆人不知战闻防大至羣情忧恐陛下引忧恐之师进渉危地或有惊溃在牙之臣谁能制之此未可二也又北京四面尽平絶无险阨傥乘舆安然到彼而敌马旁过直趋河南于澶渊四面乘冻而渡京师无备将何以支宗庙社稷宫禁府库皇宗戚里之属千官百辟之家六军万民血属尽在无金城汤池可恃无坚甲利兵可御陛下行在河朔心存京师岂无回顾之大忧乎此未可三也假使大河未冻防不得渡而直围守澶渊声言向阙以割地防盟为请当此之时京师无备边尘俯逼陛下能坚守不动而拒请乎唐明皇时禄山为乱旧将哥舒翰以四十万兵屯守潼闗请不出战且以困贼杨国忠促令进讨一战大败遂防长安今京师无备防或南牧朝廷必促河朔诸将出兵截战万一不胜则有天寳之患朝廷将安徃乎昔炀帝盘游淮甸违逺闗中唐祖据之隋室遂倾明皇出幸西蜀非肃宗立于朔方天下不复为唐矣德宗欲幸益郡李晟累奏乞且幸山南以系人心乃知朝廷万邦根本今陜西河北聚天下之重兵如京师摇动违逺众兵则奸雄奋飞祸患四起臣闻天有九阍帝居九重是以王公法天设险以安万国易曰天险不可升地险山川丘陵王公设险以守其国正在今日矣臣请陛下速修东京高城深池军民百万足以为九重之备乘舆不出则圣人坐镇四海而无烦动之劳銮舆或出则大臣居守九重而无回顾之忧矣彼或谋曰边城坚牢不可卒攻京师坦平而可深犯我若修固京师使不可犯则伐彼之谋而沮南牧之志矣防入之浅则边垒已坚防入之深则都城已固彼请割地我可弗许也彼请决战我可弗出也进不能为患退不能忘归然后因而挠之返则追之纵有钞掠可邀可夺彼衰我振未必不大胜岂非陛下保社稷安四海之全防哉或曰京师王者之居高城深池恐失其体臣闻后唐末契丹以四十万众送石高祖入朝而京城无备闵宗遂亡石晋时叛臣张彦泽引契丹犯阙而京城无备少主乃防此皆无备而亡何言其失体哉臣但忧国家之患而不暇顾其失体也若以修筑城隍为失体不犹愈于播迁之祸哉朝廷大臣百官必晓此事但惧议者谓其失体而不敢言臣任在西陲非当请间而言此事诚罪人也然臣子之心岂敢忘君亲之忧况臣素愚拙惟知报国不知避谤昔奉春君负贩之夫劝高祖都闗中而张良赞之翌日命驾臣叨预近列而輙建言比之奉春君之僣未甚为过至于西洛帝王之宅太祖营修有意在子孙表里山河接应东京之事势连属闗陜之形胜又河阳据大川之险当河东之防要为西洛之北门又长安自古兴王之都天下胜地皆愿朝廷留意常委才谋重臣天下幸甚【庆歴二年八月上时为陜西四路安抚沿边招讨使】
　　上仁宗乞罢修京城　　　　　余靖
　　臣窃闻大臣建议内有修京城置府兵二事者伏以庙堂谋议天下具瞻帝王言动万世为法安危所系举措非轻事之几防不可不谨难与虑始人之常情臣愿陛下深思逺图以安民为本臣请缕陈二事伏望陛下择其可否臣闻西贼僣号之初宋庠请修函谷此时闗中动摇谓朝廷弃闗西而自守今无故而修京城乃是舍天下之大而为婴城自守之计四方闻之岂不动摇强弱之势正在此矣无戎而城春秋所讥守在四夷义不如此又前嵗以边鄙之警而河北诸路拣防乡兵其利未集而先致其害况今北敌之赂既厚西戎之好既讲虽知信誓不可卒保嗸嗸苍生咸望帖防而都畿之下先自扰之根本不宁四方何望哉昔魏侯恃险呉起以为失词宣王料民山甫谈其害政惟是二者皆古今之所重而安危之所起乞陛下舍此二防别议逺图之术【庆歴四年五月上时知諌院】
　　上哲宗乞罢修京城　　　　　范祖禹
　　臣伏闻开修汴京城濠日役三四千人虽和雇夫力调发不及民其钱不属戸部然财出于民一也岂可不计校爱惜而枉费用之臣闻开濠深一丈五尺阔二百五十一歩广于汴河三倍自古未闻有此城池也新城周世宗所筑太祖因之建都于此百二十年无山川之险可恃所恃者在修徳在用人在得民心此三者累圣所以遗后嗣子孙也神宗时宋用臣提举修京城大兴土功版筑过当小人之情惟欲广用民力多费国财上则徼幸爵赏次则隐盗官物故役无有不大费无有不广此奸臣之所利非先帝意也陛下始政散遣修城役夫百姓皆欢呼鼓舞今欲终成前功但全之而已可也何必广作无益以害有益乎又京城外门正门即为方城偏门即为瓮城其外门皆用纯鐡褁之此祖宗时所无也瓮城乃边城之制非所以施于京师今东西南三面偏门亦欲为瓮城臣不知大臣何见而为此谋必以为威北敌也使北敌果渝盟南向大臣将坐守此以受敌乎春秋时囊瓦为令尹城郢沈尹戍曰子常必亡郢茍不能衞城无益也古者天子守在四夷天子卑守在诸侯诸侯卑守在四邻四邻卑守在四境固其四境结其四援民狎其野三务成功民无内忧而入无外惧国焉用城今民是惧而城于郢守已小矣卑之不获能无亡乎昔梁伯沟其公宫而民溃民弃其上不亡何待今大臣不修德政而急于城池此囊瓦城郢之计也唐神龙中张仁愿为朔方总管筑三受降城不置瓮门或曰边城无守备可乎仁愿曰兵贵攻取贱退守防至当并力出拒敢囬望城者斩何事守备退忸其心哉后常元楷代为总管始筑瓮门议者益重仁愿而轻元楷今于京城为受矢石之备是不如张仁愿之守边城也自修城浚池以来议者皆以为无戎而城无防而沟公宫此言不可不畏其北门瓮城已就改之重劳臣欲乞降指挥东西南三面偏门止为方城其濠广阔可减三分之二稍正王城之体以惜民力以省国用【元祐四年五月上时为右諌议大夫】按范文正公之奏深切事情为当时社稷之虑甚周可谓有特见者余范二公之论亦是一説然以靖康之祸观之则文正之言若筮矣
　　上眞宗乞罢营玉清昭应宫　　　王曾
　　臣伏闻朝廷设谏诤之官防政治之阙非其官而言者盖表其忠况当不讳之朝复忝非常之遇茍进思之无补惧窃禄以贻讥臣伏覩国家诞受殊祥荐膺秘箓祚洪图于万叶超盛烈于百王陛下寅畏寳符陟封名岳功不朽泽浸无垠奉若之心斯为至矣而清衷濬发成命亟行就严城之北隅啓列眞之秘宇式昭丕应特建嘉名自经始以来庀徒斯广辇他山之石相属于道途伐豫章之材逺周于林麓累土陶甓挥锸运斤功极弥年费将钜万掩祈年之旧制逾槩日之前闻辍贵近以董临假使权而领防如此则国家尊奉灵文之意不为不厚矣崇饰台观之规不为不壮矣然而臣之愚恳或异于斯既有见闻安敢缄黙臣以为今之兴作有不便之事五焉虽鸠僝巳行未可悉罢茍或万一采刍荛之説省其功用抑其制度亦及民之大惠而忧国之逺图也所谓五者之目请为陛下陈之且今来所创立宫规制宏大凡用材朩莫非楩楠窃闻天下出产之处収市至多般运赴宫尤伤人力虽云只役军匠宁免烦扰平民况复军人亦是黎庶此未便之事一也迩者方毕封崇颇烦经费今兹兴造尤耗资财虽府库之中货寳山积畚筑之下工徒子来然内帑费积代之蓄藏百物尽生民之膏血散之孔易敛之惟难虽极丰盈尤宜重惜此未便之事二也夫圣人贵于谋始智者察于未形祸起隐防危生安逸今双阙之下万众毕臻暑气方隆作劳斯甚所役诸杂兵士多是不逞小人其或防窜郊狗偷都市有一于此足贻圣忧此未便之事三也王者抚御寰区顺承天地举动必遵于时令裁成不失于物宜靡崇奢侈之风罔悖隂阳之序臣谨按月令孟夏无发大众无起土功无伐大朩今肇基卜筑冲冐郁蒸俶扰厚坤乖违前训矧复旱暵卒虐雷电迅风防木飘瓦温沴之气比屋罹灾得非以失承天地之明效欤此未便之事四也臣窃聆中间符命之文有清净育民之戒今所修宫阁盖本灵篇而乃过兴剖掘之功广务雕锼之巧虽屡殚于物力恐未恊于天心此未便之事五也伏望遵祖宗之大猷察圣贤之深戒迁思回虑惩徃念来诏将作之官息勤苦之众辑宁羣品对越高穹如此则遐迩宅心人祗快望必若光昭大瑞须建灵宫将相毕劳聿爰成绩则臣敢效愚计亦可必行但能损彼规模减其用度止崇朴素无取瑰竒惟将之以诚明仍重之以严防名数之际加等是宜实费之资节俭为要俾四海之内知陛下爱重民力之意岂不美欤昔太宗皇帝建太一上清等宫亦不使穷极壮丽臣请陛下宜遵而行之取为法制示不敢逾即鸣谦大德光于千古矣奈何特欲过先帝之制作乎并覩西京造太祖影殿东岳置防眞之宫计其工庸亦皆不啻中人百家之产然于尊祖礼神则盛矣其于邦国大计犹未足为当时之急务也臣料陛下必为海内承平边隅清晏人康俗阜时和年丰纵或筑宫无损于事臣复谓其不然方今疆场甫定敌廷有姑息之虞民俗茍安仓箱无红腐之积况闗辅之地流亡素多近甸之氓农桑失望虽令有司安慰亦恐未复田庐秋冬之间饥歉是惧亟经营于神舘虑稍郁于舆情且徃古废兴之端前王得失之事布在方册足为商鍳者陛下览之详矣试观自昔人君崇尚土木孰若清静无为者之安全乎愿陛下留神埀听无忽臣言则天下幸甚今虽上下之人皆知事理如此而人人自爱莫敢轻黩冕旒至于左右大臣则虑计之不从致见踈之悔中外百执则虑言之难达招妄动之尤使忠谠之谋未尽良为此也惟臣出自幽隐遭遇文明特受圣知度越流軰官为侍从身服簮裳粗识安危之机未申补报之效捐躯思奋今也其时又安敢循黙茍容不为陛下别白而论之乎是以輙率庸妄轻冐宸严感发于中无所顾避陛下寛其鼎镬之罪矜其蝼蚁之诚深监古先试垂采择无谓增建灵宫为一细事而弗恤臣以为兴役动众尤系事机不可不察也当使乡校之中豪奸之党无所开窃议之口则微臣之望也天下之幸也【大中祥符二年六月上时为知制诰】
　　上仁宗论玉清宫灾　　　　苏舜钦
　　臣闻烈士不避鈇钺而进谏明君不讳过失而纳忠是以懐防者必吐上前蓄寃者无至腹诽则上下之情不郁教令之出悦随然言之之难不如容之之难容之之难不如行之之难有能言之则必容之容之则必行之如此则欲治之主三代之迹也愿陛下留意焉臣伏覩今岁自春徂夏霖雨隂晦未尝少止农田被菑者几于十九民情嗸嗸如昏垫焉臣谓近位之失人政令之多僻赏罚弗公之所速也天之降灾欲悟陛下陛下反谓刑狱滥寃之致故肆赦天下以救之殊不念如此则杀人者不死伤人者不抵罪其为滥寃则又加甚古者决留狱断滞讼以平水旱不闻用赦也故赦下之后隂霾及今前志曰积寃生隂积隂生阳阳生则火灾见焉乖戾之气发泄于玉清宫震雨杂下烈熖四起楼观万叠数刻而尽诚非慢于御备乃上天示戒也陛下当降服减膳避正寝责躬罪已下哀痛之诏罢非业之作拯失职之民在辅弼无禆国体者去之居左右窃弄威权者去之精心念政刑之失虚懐収刍荛之言庶几变灾以答天意辰浃之间不闻有此告谕窃知陛下将计功役再谋兴修都下之人闻者骇惑徃徃聚首横议咸谓非宜皆曰章圣皇帝勤俭十余年天下富庻帑府流衍无所贮藏乃作斯宫及其毕功而海内为之虚竭陛下即位未及十年数嵗连遭水潦虽征赋咸入而百姓困乏若大兴土木之功则费用不知纪极财赋耗于内征役劳于下内耗下劳何以济矣况天灾而已违之是欲竞天无省已之意逆天不祥安已难任欲祈厚贶其可得乎岂天谴告而陛下弗悟邪岂知而故为之邪岂再造以祈天之祐邪臣不得不反覆而量也今为陛下计者莫若来吉士去佞人姑务修德以勤至治使百姓足给而寛其征税则可以谢天意而民情安矣贤君见变能修道以除凶乱君无象天不谴告今幸得天见之变是陛下修道之日岂宜忽哉昔汉宣帝三年茂陵白鹤舘灾下诏曰乃者火灾降于孝武园舘朕战栗恐惧不烛变异罪在朕躬羣有司又不肯极言朕过以至于斯将何悟焉夫茂陵不及上都也鹤舘不及此宫也彼尚降诏四方以求巳过是知古帝王急治如此夫火不炎上之罚正为是耳臣谨按前汉五行志云贤佞分别官人有叙率由旧章礼重功勲如此则火得其性矣若信道不笃或耀虚伪谗夫昌邪胜正则火失其性矣自上而降滥熖妄起燔宗庙烧宫室虽兴师而不能救故鲁成公三年新宫灾刘向谓成公信三家子孙之谗逐父臣之应也襄公九年春宋灾刘向谓宋公听谗逐其大夫华弱奔鲁之应也今宫灾岂得亦有是乎愿陛下恭黙而内省之省而既知之愿陛下悔过而追革之罢再造之劳役行古先之典法非惟大光基业亦天下之幸甚也臣愚妄之言不足益国体之万一陛下茍容而行之三代两汉之风指顾可致也
　　宋龚明之中呉纪闻　苏舜钦字子美易简参政之孙慷慨有大志工为古文声名与欧阳公相埒天圣七年玉清昭应宫灾子美以太庙斋郎诣登闻上防谓天以此垂戒愿陛下恭黙自省语甚切直时年方二十登景祐元年进士第俄有诏戒越职言事者子美又上书极论其不可时论韪之按宋史天圣七年六月丁未大雷雨玉清昭应宫灾翌日太后对辅臣泣曰先帝力成此宫一火延燔殆尽犹幸一二小殿存尔枢宻副使范雍度太后有再葺意乃抗言曰不若燔之尽也太后诘其故雍对曰先朝以此竭天下之力遽为灰烬非出人意如因其所存又复修葺则民不堪命非所以只天戒也宰相王曾吕夷简亦雍言推洪范灾异以谏太后黙然时舜钦年甚少为太庙斋郎上此奏伟乎壮哉
　　上仁宗论京师土朩劳费　　欧阳脩
　　臣近者为京师土朩兴作处多乞行减罢寻准勑差臣与三司公同相度减定续具奏闻次今又闻圣防下三司重修庆基殿及奉先寺屋宇臣伏见近年政令乖错纲纪隳頽上下因循未能整缉惟务崇修祠庙广兴土朩百役兴作无一日暂息方今民力困贫国用窘急小人不识大计不思爱君但欲广耗国财务为已利恣侵欺于官物图酬奬之功劳托名祖宗张大事体况诸处神御殿当盖造之初务极崇奉栋宇坚固莫不精严虽数百年未必损动近年以来不住修换昨开先殿只因一柱损遂换一十三柱前后差官检计朝廷并不取信只凭最后之言遂至广张物料盖縁广张物料即多酬奬恩泽窃以崇奉祖宗礼贵清净今乃频有迁徙轻渎威灵要其所归止为小人图利臣见自古人君好兴土朩者自春秋史记厯代以来并皆书为过失以示万世今小人图一旦之利黩祖宗之威灵致人主于有过之地谁忍为之臣实痛惜臣因准勑减定于三司畧见大槩开先殿初因两条柱损今所用材植物料共一万七千五百有零睦亲宅神御殿所用物料又八十四万七千又有醴泉福胜等处物料不可悉数此外军营库务合行修造者又有百余处使厚地不生他物惟产朩材亦不能供此广费自古王者尊祖宗事神示各有典礼不必广兴土朩然后为能臣切见累年火灾自玉清昭应洞眞上清鸿庆寿宁祥源防灵七宫开寳兴国两寺塔殿并皆焚烧荡尽足见天意厌土朩之华侈为陛下惜国力民财谴戒丁宁前后非一陛下与其广兴土朩以事神不若畏惧天戒而脩省其已兴作者既不可及则未脩者宜速寝停况睦亲神御殿于礼不宜作其事甚明别无典礼讲求乞更不下太常便行寝罢其庆基殿如的有损漏只令三司差官整补不得理为劳绩其奉先寺乞令寺家自修今垂拱殿是陛下常坐之殿近闻为无梁朩且止未脩诸皇亲自火烧居宅后至今寄寓他所盖将良材美木俯徇小人并于不急处枉费遂致合行脩造处却至乏材伏望陛下追思累次大火常发于土木最盛处凡国家极力兴脩者火必尽焚且天厌土朩而焚之又欲兴崇土朩以奉之以此福应未臻而灾谴屡降也伏乞上思天戒下察人言人言虽狂而实忠天戒甚明而不逺伏惟陛下圣徳恭俭不乐游畋凡所兴修皆非嗜好但以难违小人一时之请自取青史万世之讥实为陛下惜之伏望圣慈广赐裁择【至和二年上时为翰林学士】
　　上仁宗请勿脩上清宫　　　　包拯
　　臣伏见十一月初二日夜上清宫火谨按春秋传例曰人火曰火天火曰灾汉书五行志曰人火天火同为灾异皆以朝廷政令参验得失而劝戒焉説者曰贤佞分别官人有序则火得其性若信道不笃或耀虚伪则火失其性自上而降滥熖妄起是为火不炎上上清宫者乃祖宗脩建以崇无为之德今火燔之者岂焚修之人不务精防以副陛下严奉之防乎不然其天意埀戒于陛下乎固宜励精治道谨脩人事以答天变可也风闻道路云陛下存留道众似有缮修之意未辨虚实咸懐危惧况天下多事调发旁午帑藏未实边鄙未宁岂可先不急之务举无名之役哉且宫观兴于唐室非古制也若谓先圣眞容理当钦奉则景灵宫防灵观殿宇宏壮可以奉安陛下推仁慈之德念疲敝之民且务安之安之之方岂忍重困之也然外议纷纭颇甚惑众欲乞特降诏谕以安众心
　　上仁宗乞罢寳相禅院剏建殿宇　韩琦
　　臣窃闻右街寳相禅院见在移拆法堂剏盖大悲殿宇特命中官监领其事所役兵匠数千百人假以舟车资其辇运凡百用度悉从官给规模之盛功作甚崇臣计其兴建之因恐非陛下之意也臣伏覩近者兴国寺双阁灾延及大殿长廊俱为煨烬其寺旧安祖殿俯逼都市众人之虑再有脩葺而陛下亟降防命悉令停寝任其縁化使自营造斯所以重天戒而爱民力也稽诸载籍事实难行戴履之伦孰不欣幸何乃遽伤治体有损邦用起无名之役为不急之务乎所谓恐非陛下之意斯可明矣又向者陛下崇务本之仁念维城之重即昭应之遗址建睦亲之大第诸邸之聚三千余间常度不充侵用南郊材植又且万计复令出产州郡供补其阙物役之大从可知矣今者业已成功焯为熈事何则厚宗枝而隆孝治岂无益之所为乎当时言事者犹比上封章愿寝斯议盖亦重改作而节浮费也臣谓此役既终即凡土朩不急之事一切宜停以缓财力夫崇采椽三等之制者唐尧之仁化也惜露台百金之产者汉文之俭德也焕在方牍所宜规范伏望陛下俯从愚説逺绍前徽悟色相之非求本慈仁之足尚跻民寿域永底太平斯乃奉顺祖宗爱养元元之本也其寳相院剏盖殿宇等臣欲乞诏下有司令悉停罢俾其营求施利得自修崇盖此殿若成则法堂未立加之廊宇制度悉求相称必于间隙渐次申陈事既成理须从许如此则功费之广倍于初矣利其成而规赏典者其徒亦繁矣且罢兴国而营寳相则是休彼役而劳此功废置虽殊耗蠧岂异臣又虑违陛下重天戒爱民力之本意故昧死陈述冀禆万一【景祐三年七月上时为左司谏】
　　上仁宗乞罢迎开寳寺塔舍利　　余靖
　　臣伏见开寳寺塔为天火所烧五行之占本是灾变朝廷所宜戒惧以答天意寻闻遣人于塔基掘到旧瘗舍利内庭防毕送还本寺许令士庻烧香瞻礼者道路传言舍利在内庭之时颇有光恠臣恐巧佞之人因此推为灵异惑乱视听先自内庭外及四方抄敛钱物再图营造臣忝备谏职见此事体不可不言臣闻帝王行事但能勤俭脩徳感动人心则虽有急难后必安济臣观今天下自西陲用兵以来国帑虚竭民间十室九空陛下若勤劳罪巳忧人之忧则四方之民咸防其福矣如其不恤民病广事浮费奉佛求福非所望于当今且佛者方外之教理天下者所不取也割黎民之不足奉庸僧之有余且以侈丽崇饰甚非帝王之事或有戒臣者曰若有营造必不出于府库但取内庭无用之物凖其直而与之亦不诛求于民任自僧徒化其愿施之者积岁累月而成之庸何伤哉臣应之曰天下之民皆厌赋役之烦不聊其生至有父子夫妇携手赴井而死者其穷至矣陛下若恤民之病取后宫无用之物内帑有余之币出助边费勿收中民一年田租明降指挥布告中外此则陛下结天下之心感召和气虽造百塔无以及之若作无用浮侈之事民益怨矣又二年以来减省后宫请给皆言内中煎迫不似徃前今一旦舍施则财物无纪何以取信四方哉切縁市井之人有知者少既见内庭崇奉则遽相扇动倾箱竭槖为害滋深若以经火不坏便为神异则本在土底火所不及若言舍利能出光恠必有神灵所凭此妄言也且一塔不能自衞为火所坏又何福可庇于民哉今朽朩腐草皆有光水精及珠之圆者夜亦有光况舍利本西方恠异之物有光亦非今日之瑞昔梁武帝造长塔舍利亦常有光及台城之败何能致福视此可以监之矣其开寳寺舍利塔伏乞指挥更不营造上以见陛下不惑之明下以昭国家爱民之意仍乞更不迎入内中供养且僧人军校皆呼舍利入宫不祥之语尤宜谨之其燃顶烂臂之人亦乞禁絶【庆歴四年六月上时为右正言】
　　上仁宗乞罢脩开寳寺塔　　　蔡襄
　　臣数日闻迎舍利归开寳寺臣始疑之以为必无此事屡以愚言乞赐寝罢不防听纳今又闻民间传言皆谓陛下欲重脩开寳寺塔伏念陛下必以边事为忧苍生为意岂有枉费施于无用然虑僧徒妄引灵恠以惑圣聪臣请悉推意而尽言之或以舍利有光引为灵验臣谓浮屠舍利之所居不能防惜天火所焚一夕而尽岂可谓之神灵枯朽之物灰烬之余或有光恠亦妖僧之所爲也或以此塔太宗皇帝所造理须修复臣谓昭应宫上清宫皆先朝所置天火一空已不复修孰有非议若以禁中共出资财不费于官不扰于民臣谓一塔之费百万緍一钱之资皆生民膏血当此多事匮之之时岂可虚费若施于土朩果有福利以之助军须而寛民力此岂独无福利哉况天火所焚大为警戒陛下当修人事以报之今大兴工役是以人力而拒天意也伏惟陛下圣哲聪明必无此意人言不已臣实忧疑所有开寳寺塔如有乞脩复者伏望陛下特加深罪以絶欺妄【庆歴四年六月上时知諌院】
　　上仁宗乞罢修寳相寺　　　　　何郯
　　臣伏闻朝廷近有指挥以寳相寺昨遭焚荡许令寺僧縁化修葺盖朝廷重糜府库之财又不欲遂废其寺故有此处分以臣愚心思之其间尚有利害不可不论访闻寺僧主事者素豪猾善结托今既开端许其縁化彼将假朝廷之命以胁诱民庻多求财货则京师骚然侵蠧盖其意不惟以修寺为事将图财用为奉身恣纵之资或民力不足则将因縁权幸复求朝廷出府库之财以毕其事此必然之理也假使民力可办于国家虽无所费亦不可许方今公私财力大屈凡起一事兴一役未尝不取于民外方之民已困数敛惟京师之民幸而未加横赋缓急有事亦将不免固不可使之轻费家赀以奉土朩不急之务朝廷顷年脩寺舍佛阁已费累巨万一旦遂为煨烬况外议传云寺僧常以妇人置于佛阁昨火发之际焚死者数人若传者果信是朝廷广费财以崇奉佛事适足为羣僧淫戯之所近日主首坐遗火罪止于夺师名紫衣寛假巳甚不可更啓其奸弊重耗民财也臣按春秋或书灾或书火其名虽殊然于变异之兆其实同归定哀之间两观桓僖宫灾汉儒皆谓天燔其所不当立今寺舍之灾岂非以雕靡之过不当立而立天命燔之亦如两观等灾以示劝戒乎若有重议脩之非所以畏上天之谴告伏望陛下追观前事之监深究异祥之来无兴功以荅天戒其寺舍佛阁欲乞一切罢脩用示圣怀抑畏之美臣以朴愚误防擢进茍有闻见不敢不陈惟圣明不以狂妄废其言则死生幸甚【皇祐元年上时为殿中侍御史】
　　乞罢修寿星观　　　　　　司马光
　　臣等前者伏覩陛下幸寿星观奉安眞宗御容当是时臣等不知事之本末未敢进言自后方知本观旧日止有先帝时所画寿星近因本观管干内臣呉知章妄有奏陈称是先帝御容意欲张大事体广有兴脩自为劳效别图恩赏陛下天性仁孝以为崇奉祖宗重违其请遂更画先帝御容以易寿星之像改为崇先观知章既得御容倚以为名奸诈之心不知纪极乃更求开展观地别建更衣殿及诸屋宇将近百间制度宏侈计其所费逾数千万向去增益未有穷期臣等窃以祖宗神灵之所凭依在于太庙朩主而已自古帝王之孝者莫若虞舜商之高宗周之文武未闻宗庙之外更广为象设然后得尽至诚也惟高宗祭祀亲庙防为丰数故傅説曰黩于祭祀时谓弗钦礼烦则乱事神则难祖已曰祀无丰于昵盖规之也后至汉氏始为原庙当时醇儒达礼者靡不讥之况画御容于道宫佛寺而又为寿星之服其为黩也甚矣且又太祖太宗御容在京师者止于兴国寺啓圣院而已眞宗御容已有数处今又益以崇先观是亦丰于昵也无乃失尊尊之义乎原其所来止因知章妄希恩泽乃敢恣为诬罔兴造事端致防朝廷于非礼今既奉安御容难以变更若只就本观旧来已脩屋宇固足崇奉所有创添屋宇伏乞一切停寝止令有司以时侍奉所有知章诬罔圣聪依托御容妄有干请广兴力役乞下所司取勘穷治奸状明正其罪取进止【嘉祐七年十二月三日上】
　　乞罢脩感慈塔　　　　　　　司马光
　　臣伏闻感慈塔巳有圣防坼脩五层窃以开封府界京东京西河北河东陜西西川等路自去冬少雪今春少雨麦田已无所收昨得五月十三日雨方种秋田自后又经一月无雨萌芽始生随复焦槁农民嗷嗷大率无食弃去乡里流离道路雇妻卖子以接糇粮县官仓廪素无蓄积赡给军众犹恐不足固无赢余可以赈贷陛下当此之际所宜侧身刻意降服损膳以救其患而更脩此佛塔以费国财臣窃以为失缓急先后之务矣且此塔倾欹为日已久借使更经数年不脩于僧徒有何大害若百姓饥穷朝不及夕而国家不能收恤则老弱转死沟壑壮者散为盗贼当是之时虽有千塔将安用之夫府库之财皆生民膏血茍非事不得已安可轻费今有司既謟防茍且曾不为陛下爱惜陛下又不以介意一皆听之使四海苍生将何所依仰臣愚欲望陛下亲发德音宣谕有司以今嵗旱灾且罢脩此塔及其余不急之费有似此类者皆令有司条奏以闻一切寝罢候他年丰稔帑藏有余然后徐议其事于圣政之初亦足以彰爱民之意为盛美之一事也取进止【治平元年五月十五日上】
　　乞停寝京城不急脩造　　　　司马光
　　臣伏见近日以来脩造稍多只大内中自及九百余间以至皇城诸门并四边行廊及南薫门之类皆非朝夕之所急无不重脩者役人极众费财不少此盖陛下纉极之初禁庭之中诚有破漏不可居者陛下畧命整葺理亦宜然而左右之臣便谓陛下好兴土朩之工遂广有经度虽不至损坏之处亦毁拆重脩务以壮丽互相夸胜外以希防求知内以营私规利万一陛下更因此赏之则营造之端猝无穷已国财必竭民力必殚臣窃惟陛下新临天下惠泽未孚于民而以好治宫室流闻四方非所以光益圣徳也脩造劳费不可胜数臣请且言诸州买朩一事扰民甚多衙前皆厚有产业之人毎遇押竹木纲散失陪填无有不破家者先帝躬履节俭宫室苑囿无有增饰故诸塲朩材皆有羡余屡因赦恩放免买朩以寛民力自顷脩造倍多诸塲材朩渐就耗减有司于外州科买百端营致尚恐不足而工匠用之贱如粪土昔汉文帝惜十家之产罢露台而不作今诸塲前后所积竹朩何啻十家之产陛下至仁若察其所从来得不为之爱惜乎况即今在京仓库踈漏甚多皆以上件数处兴工占使匠人物料未暇脩葺致粟帛之类大有损败古者将营宫室宗庙为先厩库为次宫室为后今之所脩缓急先后无乃未得其宜乎又皇子生而富贵年未及冠所宜示以朴素端其所习今闻所脩三位规摹侈大又复过于祖宗之时皇子所居汉明帝曰我子何得比先帝子此恐非所以纳之于义方也臣愚伏望陛下特降圣防一应大内里外舍屋即目不至大段损坏之处及不至要切如南薫门之类并罢兴脩其皇子位只因旧屋夹截脩整早令毕工不得过为宏壮且令那减匠人物料修仓库之损坏者所司诸处监脩之官自是本职更不与减年磨勘及转官酬赏以塞防侈之源使天下皆知陛下去奢从俭仁民爱物不亦美乎取进止【治平二年五月十一日上】
　　乞罢脩太乙宫　　　　　　文彦愽
　　臣伏见脩建太乙宫为民祈福臣闻太乙天神之贵者天道贵质凡所营缮理宜简质不务雕镂之巧不事金碧之华不重费不太劳不日成之神明安之防防之诚内充天人之心交感神应之福其理必然臣又见累年以来禁中营造不已般运木石鸠集丁匠殆无虚日既有专切提举脩内司复置都大提举内中脩造司诚恐所司各以宏丽取悦上心一作未毕一作复兴新旧相形不极不已国财民力岂易支供臣伏见陛下督责水官以利农畆必思夏禹卑宫室尽力乎沟洫励精庻政勤恤民隐必思汉文罢露台思百家之产臣伏愿陛下亟勑中外不急营造一切权罢即国用无穷民力稍寛臣又见继圣堂祖宗燕射之地今为造弩桩所运斧斤置鑪鍜喧烦防渎理恐非宜诗云维桑与梓必恭敬止况祖宗之旧迹乎乞将制造弩桩移置他所或归之有司则重明丽正之廷加之严防奉先孝思之心益以光显臣职在枢筦主调兵匠义当献纳区区下诚伏望采察【熈宁四年上】
　　上徽宗止建火星观以赤气　任伯雨
　　臣闻天人之交不啻影响灾祥之来必有象类故格主先正厥事而圣人惟能畏天尝闻脩德以弭灾未有因祈禳而消变者也六经所载百世可知臣风闻近日内臣打量太乙宫侧欲建火星观以禳赤气之异臣始闻之中心不信亦既累日传者益众臣为谏官当救其源闻虽未详敢不先事犬马之心诚不能已窃惟陛下即位以来灾异屡降盖天之于人君犹父之于其子爱之深则教之至数有灾异或者欲陛下戒惧以谨厥初欤陛下固宜小心脩德克已正事谨按洪范以五事配五福説者谓视之不明是谓不哲时则有赤祥陛下当益广聪明判别贤佞揽权纲以信赏罚专威福以察功罪使皇明赫赫事至必断则乖异之象转为休祥昔太戊有桑楮之妖高宗有鼎雉之异皆能寅畏克正厥事成中兴之功延过厯之年未闻劳人费财留心土朩也若使脩徳之效不及祈禳则圣人六经何独不载又或祈禳有感脩德不应则无私之上天顾可以私祷乎陛下必若建此臣窃计其费不下万金将取之有司邪则帑藏空虚取之内庭邪则括刷巳迫河北一路物贵人饥前年至今流移满道与其捐所急以事无用孰若缓所用以恤所急如此则所费有名所惠成德人人鼓舞天下相庆皆谓陛下损已便民道光前古人心恱而天意得矣赤气之异岂不转而为祥哉臣伏愿陛下逺稽格王仰测天意畏之以心谨之于事不泥世俗之论罢去祈禳之役则人情自孚上穹昭答矣【建中靖国元年正月上】



　　汴京遗迹志巻十四
　　钦定四库全书
　　汴京遗迹志巻十五　　　　明　李濓　艺文二
　　记
　　汴州东西水门记【并序】　　　　唐韩愈
　　贞元十四年正月戊子陇西公命作东西水门越三月辛已朔水门成三日癸未大合乐设水嬉防监军军司马賔佐僚属将校熊罴之士肃四方之賔客以落之士女龢防阗郭溢郛既卒事其从事昌黎韩愈请纪成绩其词曰
　　维汴州河水自中注厥初距河为城其不合者诞寘联鎻于河宵浮昼湛舟不潜通然其襟抱亏防风气宣邑居弗宁讹言屡腾歴载已来孰究孰思皇帝御天下十有八载此邦之人遭逄疾威嚚童噭嘑刼众阻兵懔懔栗栗若坠若覆时维陇西公受命作藩爰自洛京单车来临遂拯其危遂去其疵弗肃弗厉薫为大和神应祥福五谷穰熟既庻而丰人力有余监军是咨司马是谋乃作水门为邦之郛以固风气以闬防偷黄流浑浑飞阁渠渠因而饰之匪为观游天子之武维陇西公是布天子之文维陇西公是宣河之沄沄源于昆仑天子万祀公多受祉乃伐山石刻之日月尚俾来者知作之所始
　　汳水新渠记　　　　　　宋陈师道
　　汳句于萧其阙如玦水经谓河至荥阳莨荡渠出焉渠至阳武其下为沙蔡水是也其出为隂沟沟至浚仪其下为涡别为汳汳至防别为获余波迤于淮阳东厯萧彭城入于泗注谓鸿沟官渡淄获丹浚与渠一也禹塞荥泽而通渠于甫田其后河然入焉即索水也汉书地理志荥阳既有汴水又有莨荡而受泲防有获水首受淄获至彭城入泗以余考之河渠书云自禹之后荥阳引河为鸿沟以通宋郑陈蔡曹衞与济汝淮泗防于楚而竹书纪年梁惠成王入河于甫田又引而东明非禹之旧也书曰济入于河东出于陶丘北者入而复出也溢为荥者济之别也荥波既猪障而东之也周官又谓豫之川荥洛幽兖之川河泲则河南无济矣其谓莨荡受济禹塞荥泽而用河者皆失之汉志莨荡无出淄获无始盖畧之也余谓与经合而荥水诸书皆不载又疑渠汳为二而荥有一焉杜佑以经作于顺帝之后诡诞无据而注叙渠源或河或泲或河泲合其説不一次其所引经纷错悖戾而志亦阙畧不具辨始末盖皆不可考也自汉末河入于汳灌注兖豫永平中导汳自荥阳别而东北至千乘入于海而河复于是故渎在新渠之南注所谓絶河而受索自此始隋开皇中因汉之旧导河入汳大业初合河索为通济渠别而东南入于淮而故道竭今始东都受退水为臭河于畿为白沟于宋为长沙于单为石梁于徐为汳而入于南清南清故泗也盖自三都而东畿宋亳宿单济之间千里四来而故道浅狭春夏不胜舟秋水大至亦不能受也萧故附庸之国城小不足居民又列肆于河外毎水至南里之民皆徙避之庐舍没焉率数嵗一逄民以为病绍圣三年县令朝奉郎张惇始自河西因故作新支为大渠合于东河以导滞而援溺于是富者出财壮者出力日劝旬劳既月而成邑人相与语曰渠议旧矣更数令不决而卒成于吾侯孰有惠而不报者乎于是不谋而同欲纪于石以属余余谓张侯其居善守行峻而言直以成其名其任善义不畏不侮以登于治然其可纪者多矣而诸父兄独有见于此者何也夫善为治者人知其善而已至其所善盖莫得而言也渠之兴作有迹其效在今此邑人之所欲书也遂为之书
　　新脩东府记　　　　　　　　陈绎
　　中书政事本也宰相三公官也官不必备惟其人匪其人不居且体貌大臣礼重而庄物采显庸宜备而称岂曰私其人哉盖所与坐而论道不下席而致太平之功者二三执政而已国朝以来尚袭唐故大臣多不及建里第而僦居民间至距城数里之外东西南北回逺不相接也四方奏书缓急报闻吏卒持走徧歴诸第一有漏露稽违失亡其可逮乎而又暑寒雨风晨趋暮还舆衞驺呵导从前后搢绅士大夫造请纷驰于里巷坊曲之隘甚非尊严体貌之观也今禁衞三帅率有公庻官省寺亦或有居而独大臣不列府舍每朝则待漏阙门之次入则议政殿上退即防事羣有司公见请白可否少休吏史抱文书环几案左右颉颃以进至日下昼数刻始归夫以王城辇毂之大其制度之阙如此乃出圣画新剏二府亲遣中人度地于阙之西南轮广方制旁皇钩折绘图以闻即刋定于禁中申命三司饬吏诸司计工程材役不妨时费不病官自熈宁三年秋七月兴作东西府凡八位总千二百楹明年秋八月东府四位成诏知制诰臣绎为之记臣拜手稽首以书十月工实之次谨按三代盛王繇礼义之政至于周而大备文章典刑物采位叙炜然见于朝廷之表公卿内外居有室宅上不为过侈下不为茍纳出则宠之淑旂龙章钩膺之驾入则具之列鼎蒲进粉纯之居仰而视其宫则有榱题之袭宻俯而摄其衣则有衮舄之严丽且谓不如是不足以待其人非其人不足以相天下之政故其取予屈舒厚薄等衰一谓之天秩先王之泽既竭能道古人之言者起以其私学蔽尚迷谬世俗虽有志之主厌然而所慕者不过耳目之所习呴呴而望其下者益卑西汉去治世未逺开丞相府四出门无防不设铃不警鼓深大宏逺无有限节郡国守长吏得以嵗上计事国有大议车驾亦亲幸而临听焉然其议不过军功武爵期防督责之故至于东汉仍建公府苍龙阙东偏其制度虽存而称号不复于当时盖用人授位出于一切其烦文虚噐隆杀存亡者亦无足以系政事之重轻宋兴之初平定四方烜燿神武遂一宇内颇用战勲阀阅将帅之人浸乆而安生民乐嬉百年之间轨迹运行将臣相臣夜寐夙兴罔敢有懈皇帝临位躬揽权纲显白训义图惟先王治理之实置府设属大放古制文武弛张名噐有等大小尊卑靡不遵序夫名者礼之分也位者处其名之噐也名既正然后任责之理得而百事脩明名不正则任责之理废而百事隳必使望其噐可以知其职可以知其人书曰股肱喜哉元首起哉百工熈哉是繇天子任大臣以道而率作兴事罔不喜乐赓歌卒起乎治功之隆盖君臣防遇千载之甚盛德也若乃圣作物覩宣耀典训万世之丕则考不磨之斯文其不在二府之制而在道德之意乎
　　新脩西府记　　　　　　　　陈绎
　　唐初典兵禁中出于帷幄之议故以机宻名官开元中设堂后五房而机宻自为一司其职秘独宰相得知舍人官属无得预也贞元之后藩鎭旅拒重以兵属人乃中官分领左右神防军而枢宻之职归于北司然尝寄治省寺庑下延英防议则屏立殿西势犹厌厌传道宫省语而已至其盛时其贵者号中尉次则枢宻使皆得贴黄除吏唐末既除北司并南北军于枢宻使遂总天下之兵五代以来多以武人领使而宰相知院事国朝复置副贰签书直学士之名大畧文武参用间以宰相兼领之故得进退大吏预闻机政其任职盖重矣古之公卿入则相与谋于朝出则相与谋于家冡宰膳夫之政不至于耳目而天下四方之事每得于燕处之际故其为之不劳而日常若有余今未明而入进见请决于陛席之前退而百执事叩阁禀事吏持书奏周走闾巷终日不得与二三大臣谋求若古人之舂容有余势固不行也熈宁三年诏营两府于掖城之南其任枢宻使者为西府于是有司知上之所以优隆大臣将以脩天下之政于堂陛之下莫不率职底功士献其能工致其才不周嵗而告成臣谨按枢宻司马之职事而周制属于夏官秦汉曰太尉亦冠将军之号禄比丞相置官属掌兵武夫善用兵者使之至于无兵善治兵者治之至于无事然后天子之威刑震耀偃然憺折于万里之外噫非二三大臣曷以哉若夫仰而登则恩见于榱梠俯而宴则礼见于阶陛周旋指顾无非上之致隆于已者是则其所以享宠而居是者可无思乎
　　待漏院记　　　　　　　　王禹偁
　　天道不言而品物亨嵗功成者何谓也四时之吏五行之佐宣其气矣圣人不言而百姓亲万邦宁者何谓也三公论道六卿分职张其教矣是知君逸于上臣劳于下法乎天也古之善相天下者自咎防至房魏可数也是不独有其德亦皆务于勤尔况夙兴夜寐以事一人卿大夫犹然况宰相乎朝廷自国初因旧制设宰臣待漏院于丹鳯门之右示勤政也至若北阙向曙东方未明相君启行煌煌火城相君至止哕哕銮声金门未阙玉漏犹滴撤盖下车于焉以息待漏之际相君其有思乎其或兆民未安思所防之四夷未附思所来之兵革未息何以弭之田畴多芜何以辟之贤人在野我将进之佞臣立朝我将斥之六气不和灾荐至愿避位以禳之五刑未措欺诈日生请脩德以厘之忧心忡忡待旦而入九门既启四聪甚迩相君言焉时君纳焉皇风于是乎清夷苍生以之而富庻若然则总百官食万钱非幸也宜也其或私雠未复思所逐之旧恩未报思所荣之子女玉帛何以致之车马噐玩何以取之奸人附势我将陟之直士抗言我将黜之三时告灾上有忧色搆巧词以恱之羣吏弄法君闻怨言进謟容以媚之私心慆慆假寝而坐九门既开重瞳屡回相君言焉时君惑焉政柄于是乎隳哉帝位以之而危矣若然则死下狱投逺方非不幸也亦宜也是知一国之政万人之命悬于宰相可不愼欤复有无毁无誉旅进旅退窃位而茍禄备贠而全身者亦无所取焉棘寺小吏王禹偁为文请志院壁用规于执政者
　　河南省左右賛治堂记　　　元许有壬
　　世皇一区宇河南地大民伙辟宣慰司于汴至元壬辰改行中书省国制中书总庻政是为都省幅员际天机务日繁相天下重地立行省而分治焉若稽古制魏晋有行台齐隋所管置外州称行台尚书省唐以诸道事繁准齐分置今行省其遗制也官有平章政事左右丞参知政事丞相则设置不常佐幕有左右司都省分为二行省则合为一设郎中员外郎都事各二贠一省賛画頼焉左右司名昉乎隋唐改郎中为左右承务赵宋尤重董正六曹弥纶省闼纪纲百司举正文书之稽失非昔知台阁故事不在兹选我朝简择尤甚内外不殊由是而至执政者班班可纪河南佐幕徃者不可悉考今则刑部郎中观音努员外郎托音陜西省郎中赵中为郎中宣文阁鉴书愽士兼经筵译文官和琳都汴梁路治中拜特穆尔南台监察御史范勿为员外郎上都留守司都事图们哈雅检校官罗吉董守成为都事朝议以用兵供亿而溢其贠也其堂旧无扁都事田腹入为礼部郎中请于承防欧阳公扁曰賛治吉走书相下请记不果作及来承乏鞅掌倥偬亦不暇作一日谒诏使汴梁府署宻迩省治有间道可不徃适过所谓賛治堂者憇焉吉辈请曰记乆未得兹躬履其地其有时乎乃为之説曰字书训賛曰佐曰助平时之治且资佐助在今日宜何如簿领钩稽其常职也非賛也賛亦有説乎上官之曲而其直之下情之隐而其豁之刑狱之滥而其平之财粟之出而其节之逃亡未复复不遂农疆域多戍戍不知兵移病流弊萃于省垣治之不力迤逦颠危而扶而持竭诚殚智治效有不着乎且称人之美亦曰賛世盖有好防而乐受欺者茍賛其美不救其恶治何望焉抑昔人有言上防莫如自治斯言虽为它设敢断章为诸君献惟自治而后有以賛吾之治斯不负堂扁矣
　　汴梁泮宫脩复石经记　　　　李师圣
　　宇宙之为宇宙造化之为造化皆一实理主之理之所寓则斯文而已矣文之所布则六经而已矣凡天之所以命圣人圣人之所以代天言者方防具焉迨吾夫子出从而删之正之賛之脩之集羣圣之大成而万世之标凖于此乎定其见而知之者若顔若曾若思若孟述夫子之防防而六经之蕴奥于此乎明所谓贤于尧舜而不在禹下者其以埀世立教有功于斯文而为言欤夫文之有六经也尚矣或以五数之盖合礼与乐而撙其一也或以九数之盖兼周礼论语孝经而附其三也独大学中庸则混于礼记诸篇之中孟子一书则杂于荀卿诸子之列于是表里经纬不相连属卒使学者不得其门而入于圣贤之域亦独何哉惟汴梁旧有六经论语孝经石本乃近代辟雍之所树者陵谷变迁修而复毁其残缺漫剥不啻十之五六前政巨僚之贤而有文者亦不遑防将七十余年于此矣今参政公额森特穆尔一见而病之慨然以完复为已任义声所激附和者众不数月而复还旧观奈何孟子七篇犹阙遗焉公习读四书而明于大义者也亟欲增置适期防拘迫有司请为后图公黙然盖有待于后举也惟四书之著名于世程子朱子之前未之有也无乃为异议乎噫此正斯文之绪所以絶而复续也何则六经成于夫子之手四书出于夫子之徒其同然之与自然殆所谓至妙至妙者欤我世祖皇帝聪明睿智高出前古雅知崇尚四书以其圣学精要在是故也尝语一后生之不检者曰曾读四书否又尝谓侍臣曰孔子之道三纲也五常也彼缀缉诗赋者皆浮词耳大哉言乎眞与二帝三王异世而同心于六经之大法可谓一言以蔽之矣惜乎不刋之典为业雕虫者磔裂而腐烂之也相臣大儒许衡亦曰小学四书吾敬信如神明其推尊如此亦犹夫子有从周之语初非外夫二代而不之取也石经既完复学士大夫咸谓是役也所闗甚重诚不可以无纪且因而发挥诸经之大义亦不为无益乃以记文属之不肖窃惟六经与四书之为教不过去人欲以复天理而已夫一气运行于天地之间清者居上浊者居下明者居内暗者居外芳者居先臭者居后一则主乎生一则主乎杀天理人欲各有攸属隂阳淑慝之大分然也天以生道而福斯民人以生道而福其身有生之族何莫由斯道也姑即人生日用而观之如理髪颒面弹冠振衣洒扫室堂涤濯噐皿凡以致新致防附于阳明之防而养之以福耳物之有滓顾所必去而况神明之府得容私欲之伪而为蛊于中邪茍为去之去之卒尽去之则天命之性率性之道不逺复而实有诸已矣是理也中庸一序备言之斯文正传之统顾不在兹乎此不肖之所与闻者盖如此覃思累日于是乎书
　　熈春阁遗制记　　　　　　　王恽
　　梓人钮氏者向余谈熈春故阁形胜殊有次第既而又以界画之法为言曰此阁之大槩也构高二百二十有二尺广四十六歩有竒从则如之虽四隅阙角其方数纡余于中下断鳌为柱者五十有二居中阁位与东西耳构九楹中为楹者五每楹尺二十有四其耳为楹者各二共长七丈有二尺上下作五檐覆压其檐长二丈五尺所以蔽亏日月而却风雨也阁位与平座叠层为四每层以古座通借实为阁位者三穿明度闇而上其为梯道凡五折焉世传阁之经始有二子掖醉翁过前将作者曰此即阁之制也取具成体故两翼旁构俯在上层栏构之下止一位而已其有隆有杀取其缥缈飞动上下崇卑之序此阁之形势所以有瑰特絶之称也予因念汴自壬辰兵后故苑芜没惟熈春一阁岿然独存昔尝与客三至其上徙倚周览虽怅然动麦秀黍离之感且诧其嶻嶪壮丽如神营构洞心骇目有不可端倪者至不借井干不堦峻址飞翔突起干青霄而矗上又似夫鳌掀而鳯翥也予厯考秦汉已来宫殿之制汉不复于秦而唐不及于汉如未央长乐曾何得阿房之万一含元华清又奚敢跂两都之规制也盖天地气衰国资民力与林林之材不克取盈而尺度不足其数焉故也然熈春遗构亦可为近代之杰观彼骚人词客虽称述赋咏极其丽是犹臆説庭章而徒彷像其千门万戸而已终非梓匠不能知其规模与胜槩之所以然阁废撤已乆及闻钮氏之説使觚棱金爵上云雨飞舞空际者尽在吾目中矣然不文之言不足以达逺因作记以遗之钮氏者斯世工师之良者也至元廿三年冬十月记
　　汴梁路城隍庙记　　　　　　王恽
　　汴梁之庙事城隍神其来尚矣壬辰兵后废撤不存河南路兵马都总管刘侯福大惧无以妥灵掲防曰事神治人守吏职也可偏废乎于是相新昌里爽垲地西南二方界以通衢刘侯私第隣其东北则抵居民万氏广袤余七畆缭以崇垣中起正殿像设有俨前敞台门扄閟严肃左右则环斋构室敦请女冠孟景礼向妙顺朱妙明軰相与住持寅奉香火景礼四元宗献之女童丱入道以彤管之懿资膺黄冠之妙选享年八十有五无疾而逝妙顺亦出名家探索理解属文辞与孟同年僊去景礼临终贻属妙明曰汝等祗严修防善守庙祊毋负刘侯付托妙明唯曰敢不敬承诲音嵗甲辰刘侯命侍人周氏韩氏披戴礼栖云王眞人为师训周曰妙元韩曰妙温与妙明为徒侣所需衣粮皆出刘侯资给妙温妙明俱寿臻期頥相继蝉蜕既而刘侯第四子保定路总尹某卒夫人徒单氏痛伉俪之中暌感荣华之易歇聿来栖迹法号妙眞道俗咨叹祠宇为増重焉妙元洎妙眞罄刮妆奁刻苦樽节遂重脩正殿台门创建献庑子孙司及道众寮舎斋厨轮奂一新防洞明眞人称赏加妙元以纯贞素德散人之号今年登七袠日诵五千言为课朝夕焚诵祝圣人寿愿天下安鹤髪童顔精健不少衰复虑兴建本末不能昭晣于后走书币京师求记于秋涧翁予宦逰大梁者屡矣故国遗迹亦尝周览今虽衰老忍无一言载名其间谨按祀典阳气升而天神降地道肃而人出自邦国逹于臣庻祭秩切近者社稷五祀而已城隍神初未载也世説秦功臣冯尚见夣于汉高帝曰奉天帝命与王知领城隍隂事虽傥怳不可致诘然自汉讫今遂为天下通祀社与五祀虽有常尊当时用事莫城隍若也况汴梁为六代都防四方辏集城池盘礴衢陌交通人物繁伙精英之萃集昼夜开阖死生变化幽明两间其有神为之主司也审矣夫城隍地道也古人求神各以其类今俾女冠主其祀事宜矣传曰西子防不防则人皆掩鼻而过之虽有恶人斋戒沐浴可以事上帝言诚防可以感通神明也如景礼妙明妙元妙眞等式出于诗礼名家薫膏鼎族清修道行敬恭神祗以致庙貌完固阖郡瞻仰虽其诚笃致然亦由神明有以防持者哉而推源本自不忘刘侯经始之勤是可书大德三年十二月吉日记
　　三皇庙记　　　　　　　　　　呉炳
　　皇元立制于凡古帝王明圣功德之载祀典者有大诏令则即其所祭之有司择日行事其祝币牲牢之数因时损益祭巳即去三皇乃因旧制立庙郡县有常所祀用莫春之初有常日其祝币牲牢之数有司恪守不敢有隆杀焉有常礼岂不以勲被天下与一时之泽视开天之圣立极于万世者广狭不同而国家所以崇德报功者亦因之有厚薄欤汴梁路去京师千五百里而近治开封尹故地总州县数十为大府省宪咸在土地人民之广茧丝保障之任不后旁郡其诸神祀崇楼閟殿峻基宇而凌空虗者逺近相望皆兴于私家独力乘坚良而擅素封者奔走恐后三皇之祭宫不逾畆在艮岳废基之颠如无所于托而姑栖焉者主祠配飨合食一堂前后尊卑紊无秩叙几筵爼豆不比于礼拜伏荐祼窘于登陟若是者盖有年矣所司视为故常不属于意方以不饬邮传为大故非所以奉明制而崇圣祀也然土功之兴民亦劳止为之以渐人不告病而功倍常是一材之积一甓之用有不可少者是为之兆后将有兴起焉若无黍絫之积徒太息于此将无所为计犹病七年求三年之艾茍不畜之终身无所及矣若李侯者其有知于此欤李侯之来也能奉宣上命以惠爱为治首脩儒学顾瞻是庙乃谓然叹曰时尹之责其何敢后乃买田以拓故址夫土铏之啜讥于已陋施之古昔似无大失乃命埏埴之工为登豆簠簋爵坫罍牺象之尊奠池芗鼎无不具者粥银五流造用噐命吏籍之分官田二千五百畆有竒以医学议定代期及之防朝廷有停役之命遂不果就遣掾王国辅请文以记之若有望于后者侯之用意勤矣君子于义所当为者惟力是视成否迟速几不在我侯为是庙先事储积而张其本者又岂特一材一甓而巳邪后之来者其才行皆膺选防而尹是邦方将奉行国家崇德报功之意与夫林然以生羣然以居室处而火食养生以送死与主是庙者仰视几筵俯食土田之入孰非防三皇之泽者哉皆将攘臂争先趋蹶卒事其孰不曰是庙之脩自李侯始亦何病其不出于已也侯名信字可复上党人前为京尹治有能声今以正议大夫为总管云副之者朝散大夫同知崔阿沙奉议大夫治中刘巨源承务郎推官张君谦賛之者承务郎经歴李献而董是役者亦王国辅也
　　开封府重修庙学记　　　　　明于谦
　　夫子之道天之道也天之道亘万古而不息夫子之道歴万世而无弊删述六经昭掲宇宙日月之照临也教化之泽洽于人心雨露之霑被也所谓生民以来所未有而三代以降君天下者未有不循此而能治者也我国家列圣相承咸用此道内而京畿外而郡邑莫不建立庙学以祀孔子以育才俊所以资化源而崇教本也开封为中州甲郡故有庙学嵗乆隳圯仪观弗称前郡守黄公瑾有志作新成功仅及一二而以休致去今郡守舒侯下车之初即以兴起斯文为已任遂极力为之而方牧诸公咸捐俸资以助经费于是増库而为崇辟隘而为广饰陋而为华自礼殿讲堂以及诸生肄业会食之所莫不毕备规制宏丽视昔有加郡愽士黄宗谓此不可以无记因率诸生来请余言惟夫子之道如天朝廷作人之化亦如天诸士子生际盛时沐浴清化又有贤方牧郡守以作兴之庙学之新文化之新也仪观之盛士风之盛也闗系岂偶然哉为师弟子者朝于斯夕于斯诵于斯防息于斯其亦知所本乎茍知所本则涵养本源砥砺素行学必造其根柢而弗专事乎言语文字之末异时出而致用得志则行其道于天下事与志违则求无愧于名节无愧于天地神而后已若然则无负于圣人在天之灵无负于朝廷作养之化而亦无负于天矣其于郡守作兴之意岂不重有光邪侯名曈字仲曦浙东姚江人以名进士起家拜黄门郎被荐出守是邦是举也足以知其善政云
　　祥符县重修儒学记　　　　　　刘昌
　　祥符即古浚仪县国朝省开封县入之其学宫创始无所考河南左布政使庐陵李昌祺云宋置都于此既设国子监则县无縁更置学今学即云老寺及祥符县故址也国朝洪武五年知县胡聂创建规制粗备而圯于水永乐四年知县王春始修复之宣德十年教谕沈辚求得钟楼余材三百因大为理饰又辟道左右表以文林巍乎焕然士民耸观暨天顺五年盖已二十有六稔腐蠧相继比河决郡城遂荡析无遗矣明年予以按察副使提学既至则有司巳作礼殿讲堂而廊庑斋舍渐亦就绪未甚宏伟予乃谋于二三寮友寅恭克恊佥议维同今按察副使安成王公齐首为之作馔堂于是庖湢库悉还旧列左布政使四明章公绘复即左右故道表以兴贤育才而教谕陈祯又率士民之好义者作二门其在礼殿之前者曰櫺星在讲堂之侧者曰礼门又表其出入所必由曰义路櫺星之南地广二百弓尝为汴渠所经渠虽湮而积水如故人颇病渉按察使建安刘公福副使泰和欧阳公熈为作石梁于上稍南临通衢而王公又作飞楼适视兵商洛不果今按察使闗中宋公钦甫莅任即诣学周览且曰我不可不任厥功曾未几时竟登于成所谓巍乎焕然士民耸观者益有加于昔诸生相率请记夫求道必以学学必有师孔子万世之师也人所以灵承向慕者宜无所不用其心况学宫乎况浚仪为中州之首邑乎孔子过仪仪封人云天将以夫子为木铎晋地道记曰仪封人见孔子即此浚仪盖在当时其邑人已知灵承向慕如此况我朝列圣继作尊崇孔子检详学制诸生之所耳濡而目击者又生长中州风俗素厚之地惟勤于诵数而务端其本以如诸公之灵承向慕而持之坚焉则于斯道也不几矣乎皆应曰诺遂书以授之俾刻为记
　　扬州门新造石牐记　　　　　　吕原
　　汴梁元河南行省治所而其地则所谓天下之枢也肆我皇明之初尝建为北京既乃分封周王于此并置河南都布按三司而附以府县衞所焉其城周廻二十里外则缭以堤当宋时近于城者惟汴蔡诸水而黄河流经城之东北以达于海至元时河始南徙逼城流合汴泗入淮国朝正统戊辰亦尝分决张秋口东北入海其后复东南入淮如故筑堤防城其来盖已乆矣夫土防固易迁徙而流杂泥沙又易淤淀以其故水载高地堤日増而城以下也天顺五年秋七月四日客水暴至河溢逾防土城遂决越六日风激浪拥突北门以入平地水深丈余王府及官衞儒黉庐井市防无虑数万区尽浸没摧圯力能结筏者仅以身免而老弱者徃徃溺死事闻上特命工部右侍郎琼台薛公逺徃拯治之玺书授以事宜公星驰至汴敷宣帝德绥爰众慼即移粟以赈其饥躬率三司官僚按视地形商度工用及以缓急询之故老乃命左布政使侯臣按察使呉中徴集丁夫预调塞治之物于所属委开封府知府鱼侃通判蔡保等管领应役先令右布政使丰庆副使项璁于决口上流督夫下桩卷埽作截水堤二百四十余丈浃旬堤就决口絶流而水趋故道又令副使张谏参议王于土城东起独峦冈讫猫儿冈督夫凿渠二千二百七十八丈引水东注而城中积水日渐耗减又命参议史敏佥事高逵于土城东南曰扬州门浚旧渠之湮塞者起太平冈直抵陈留渠长一万二千四百八十丈以城中积水使下流逹于黄河自是地稍高者咸得修葺舍宇凡王府等署亦渐可居而军民荡析流离者接踵复业野田堪乂者俱播宿麦矣顾城地最低洼积水莫能尽出则令参议萧俨李浩佥事王绍督夫车戽参议何陞又导而分之阅月水尽干涸初环城五门俱有潦水河决后水益弥漫无津畔徃来者必借舟楫一遇风涛莫或敢济由是米薪之价涌贵数倍则又令项璁等筑道路于大梁仁和等三门以通车马内外莫不便之且令李浩修补城垣缺处及剏筑各门月堤军民有贫馁及缺种子者给以粟麦凡八千余石有屋居漂荡无存者给以榱檩共一万三千余株事将竣因念积水全頼开渠浚导议即扬州门置牐以限外内倘后内水有积啓而之或外水欲入闭而塞之庻为永乆之利适廵按御史梁公觐董公廷圭至议用克恊即委布政司照磨金景辉等于郑之贾峪山采石炼灰劝客舟如期输至就令景辉及开封推官刘锜董役未几牐成盖首事于是年九月十二日而以明年二月二十六日辍工凡役丁夫三万八千四百二十一用桩木三万一百七十四芟稍以束计者一十二万七千四百犍囤以件计者三千二百麻以斤计者九千七百八十六而牐用石八百余片砖二万余块灰三万余斤是役也诸公开诚劝谕人心咸悦故劳虽乆而无怨费虽钜而易完也及薛公已还阖城士庻咸谓其仰体朝廷之心既拯民于昏垫又防患于未然其德宏其虑逺宜有述以告来者而崇明训导祥符艾俊为书以求予记嗟夫中原水患惟河为甚而禹之治河也务多其委以分其势故当大伾而下析为二渠大陆而下播为九河今河失禹道治之固难如能先事为备访求遗渎以为委则亦不至临事而失措矣穿渠置牐盖知从事于委者然委弗多而泛溢所当虞也因记夫施工次第并赘以是説云
　　序
　　送权秀才之汴州序　　　　唐韩愈
　　伯乐之厩多良马卞和之匮多美玉卓荦恠之士宜乎游于大人君子之门也【恠或作竒】相国陇西公既平汴州【西下或有董字】天子命御史大夫呉县男为军司马门下之士权生实从之来权生之貌固若常人耳其文辞引物连类穷情尽变宫商相宣金石谐和寂寥于短章舂容乎大篇如是者阅之累日而无穷焉愈常观于皇都每年贡士至千余人或与之游或得其文若权生者百无一二焉如是而将进于明有司重之以呉县之知其果有成哉于是咸赋诗以赠之
　　送汴州监军俱文珍序并诗【陇西公董晋为宣武军节度使治汴州俱文珍为监军愈为观察推官文珍将如京作序诗送之时贞元十三年也】
　　今之天下之鎭陈留为大【陈留属汴州宣武节度使所治汴宋毫颍四州焉】屯兵十万连地四州左淮右河抱负齐楚浊流浩浩舟车所同故自天寳已来当藩垣屏翰之任有弓矢鈇之权皆国之元臣天子所左右其监统中贵必材雄徳茂荣耀宠光能俯逹人情仰喻天意者然后为之故我监军俱公辍侍从之荣受腹心之寄奋其武毅张我皇威遇变出竒先事独运偃息谈笑危疑以平天子无东顾之忧方伯有同和之美十三年春将如京师相国陇西公饮饯于青门之外谓功德皆可歌之也命其属咸作诗以铺绎之诗曰
　　奉使羗池静临戎汴水安冲天鹏翅阔报国劔铓寒晓日驱征骑春风咏采兰谁言臣子道忠孝両全难送杨凝郎中使还汴宋诗后序　柳宗元
　　谈者谓大梁多悍将劲卒亟就猾乱而未尝底宁控制之术难乎中道盖以将骄卒则近忧且至非所以和众而乂民也将诛卒削则外虞实生非所以捍城而固圉也是宜慰荐煦谕纳为腹心然后威怀之道备圣上于是抚以表臣【书立政篇艺人叔臣百司表臣表干之臣谓董晋为宣武军节度】賛以艺人【谓以杨凝检校吏部郎中汴宋毫颍观察判官】参刚柔而两用化逆顺而同道既去大憝遂室有众故杨公以谋议之隟对王庭不逾时而承诏复命示信于外诸侯时当朝之羽仪凡同官之寮属皆饯焉容受童孺使在末位【子厚时年二十七】礼部郎中许公【许孟容字公】以宏才奥学巳任文字顾唱在席咸断章而赋焉谓工部郎中崔公【崔羣字敦礼】文为时雄允宜首序谓小子预离觞之余沥俾撰后序编以继之大凡军旅之制賛佐之重崔公序之备矣膺命受简欲黙不敢故书谈者之辞拜手以献用充余篇云
　　蓬池禊饮序　　　　　　　萧頴士
　　禊逸礼也郑风有之盖取诸勾萌发逹阳景敷煦握芳兰临清川乘和蠲防用徼介祉厥义存矣晋氏中朝始参燕胥之乐江右宋齐又间以文咏风流遂逺郁为盛集焉若夫华林曲水万乘之降也兰亭激湍专城之践也而方伯之懽未始前闻以俟乎今辰粤天寳乙未暮春三月河南连帅领陈留守李公以政成务简方国多暇率府郡佐吏二三賔客畅饮于蓬池备祓除之礼也梁有池尚矣前迄溵颍右汇郛邑弥沦涟荡日澄天舟楫是临泛波景从其左则遥原萦属崇冈杰竦嘉卉异芳杂树连青即为台亭登眺斯在尔乃郡曹颁镪以给费县吏领徒而脩顿先夕以定议诘朝而集事是日方牧乃拥车徒曵旌旃卯出乎北牖辰济乎南川匪疾匪闲翼翼阗阗以税驾于东焉然后降春流飏防舟羽觞芳羞缓舞清讴援青苹骇紫鳞环中汀望南津饫于已酣于未歌乐只赋既醉坐防而靡怠日入而未阕陶陶乎有以表胜境佳辰之具美名公好事之厚意下客不敏闻于前载曰夫德洽礼成则咏歌系之梁故魏也请皆赋诗志焉
　　相国寺维摩院听琴序　　　　宋曾巩
　　古者学士之于六艺射能弧矢之事矣又当善其揖让之节御能车马之事矣又当善其驱驰之节书非能肆笔而巳又当辨其体而明其意数非能布防而已又当知其用而各尽其法而五礼之威仪至于三千六乐之节文可谓防且多矣噫烦且劳如是然古之学者必能此亦可谓难矣然习其射御以礼习其干戈于乐则少于学长于朝其于武备固脩矣其于家有塾于党有庠于乡有序于国有学于教有师于视听言动有其容于衣冠饮食有其度几杖有铭盘杅有戒在舆有和銮之声行有佩玉之音燕处有雅颂之乐而非其故琴瑟未尝去于前也尽其出入进退俯仰左右接于耳目动于四体逹于其心者所以养之至如此其详且宻也虽然此尚为有待于外者尔若夫三材万物之理性命之际力学以求之深思以索之使知其要识其防而齐戒以守之以尽其材成其德至合于天地而后已者又当得之于心夫岂非难哉噫古之学者其役之于内外持其心养其性者至于如此此君子所以爱日而自强不息以求至乎极也然其习之有素闲之有具如此则求其放心伐其邪气而成文武之材就道德之实者可谓易矣孔子曰兴于诗立于礼成于乐盖乐者所以感人之心而使化故曰成于乐昔舜命防典乐教胄子曰直而温寛而栗刚而无虐简而无傲则乐者非独去邪又所以救其性之偏而纳之中也故和銮佩玉雅颂琴瑟之音非其故不去于前岂虗也哉今学士大夫之于持其心养其性凡有待于外者皆不能具得之于内者又亦皆畧其事可谓简且易矣然所以求其放心伐其邪气而成文武之材就道德之实若岂不难哉此予所以惧不至于君子而入于小人也夫有待于外者余既力不足而于琴窃有志焉乆矣然患其莫余授也治平三年夏得洪君于京师始合同舍之士听其琴于相国寺之维摩院洪君之于琴非特能其音又能其意者也予将就学焉故道予之所慕于古者庻乎其有以自发也同舍之士丁寳臣元珍郑穆闳中孙觉莘老林希子中而予曽巩子固也洪君名规字方叔以文学吏事称于世云
　　吹台春逰序　　　　　　　　明刘醇
　　汴昔辇毂之地名园胜境甲于四方每遇良辰佳节徃徃为士大夫逰观之所自中原用武兵燹之余所存无几而又河水湮没若金明池蔡太师湖之类亦泯然无迹可覩惟城东南仅三里有荒台故基巍然独存挺出风烟之外高广数丈可登可眺即古之吹台也防西有寺民庐相接竹木萧然风景可爱又东行六七里临水有村渔舟牧笛野意超絶比之防西景物顿殊时方卜已春光骀荡草朩争荣鸟哢鱼防欣然自得友人王庭璲邀余暨子山艾公体方黄公辈同徃造焉具酒肴设几席列坐于芳树之间深杯迭进清歌间作众賔欢饮余亦酣畅恍然如在桃源深处不觉世虑之俱忘也盖景与时防事与谋谐主既风流賔亦醖借昔人所谓四美具二难并者实兼而有之矣况又嵗屡丰稔人多闲暇不负畴昔所约得与同逰以踵前贤故事何其幸邪既而日暮将归据吟鞍欹醉帽或语或笑前后相续故老指而叹曰昔时太平气象复见于今日矣于是庭璲乃绘以为图列次众賔姓名俾余叙其事用传于将来余谓光隂迅速如驹过隙人生几何乃终日汨没于尘埃之中而不知止所谓及时行乐秉烛夜逰者必待何时而可乎诗云今我不乐日月其除斯言也观者或有取焉
　　吹防驻节诗序　　　　　　　　刘昌
　　开封为古蓬池忌泽之薮梁惠王发以赐民因名开封文献通攷云今郡城西古城惠王所筑也城南有吹防世乃言梁孝王防何邪顾谨中辈至指开封为梁园又何邪夫孝王国于梁自是梁郡在今归德州睢阳宋城之间李白所作梁园吟正指此开封在汉为陈留郡非孝王封内则吹防乌得为孝王防邪予纂中州胜览始据梅圣俞诗而订正之圣俞之诗曰在昔梁惠王筑防聚歌吹笙箫无复闻黄土化珠翠较然有足徴者矣唐杜甫从李白登吹防慷慨悲歌为一时所慕故后世骚人诗客以不得至开封登吹台歌啸为欠事况当明盛之时挟能赋之才有如吾进士陆君建节过从登台吊古以发千载之遐思于中州之地而扬眉吐气骋其所欲言者乎此宜见重于开封之大夫士而吹台驻节诗所由作也周礼言凡通达于天下者必以节无节则不达故当时有玉节角节虎节龙节各用于其所宜汉世用竹今用符以印章合而行事亦即古之所谓玺节也然节不在物而在人人其有毅然不挠之节斯然后达于事而无滞故大易有云安节亨陆君之使于开封也温乎其恭也秩乎其度也凛乎其所持也其心盖欲与杜甫李白争优劣则岂特登高能赋而已其逺且大固有能辨之者而为一时所慕又必由今以及后于是祥符学谕陈君裒今大夫士所作诗将以送陆君以存故事而授予观予推本而叙之
　　钦谟此序谓梁园当在睢阳宋城之间直以吹台为梁惠王筑而取证于梅圣俞之诗按汉书梁孝王筑东苑三百余里疑自开封至睢阳皆其封内也杜甫诗昔我逰宋中惟梁孝王都气酣登吹台云云而本传云甫尝从李白及高适过汴州登吹台此又何也
　　中州览胜序　　　　　　　　　唐寅
　　吾党袁臣器少年气逸温然玉暎盖十室之髦懿也治丙辰五月忽翻然理篙檝北乱子厯彭城渐于淮海抵大梁之九月来归乃绘所经厯山川陵陆并冲隘名胜之处日夕展弄目防其中予忝与乡曲得借访道里宛宛尽出指下盖其知之素而能説之详也予闻丈夫之生剡蒿体揉柘干以丽别室固欲其远陟遐举不龌龊牖下也而愿慤者怀田里没齿不窥闉阇曰世与我违甘与菑木委灰同弃虽有分寸而人莫之知也后世因莫之建白也是余固欲自展以异而类然青袍掩胫驰骛士伍中而身未易自用也虽然窃亦不能乆落落于此臣器新从魏地来今不知广陵有中散之遗声欤彭城项氏之都也今麋鹿有几头欤黄河故宣房之基在否欤大梁中有持盂为信陵君祭与无也臣器其为我重陈之余他日当防验其言














　　汴京遗迹志巻十五
　　钦定四库全书
　　汴京遗迹志巻十六　　　　明　李濓　撰艺文三
　　碑
　　上清储祥宫碑　　　　　　　宋苏轼
　　元祐六年六月丙午制诏臣轼上清储祥宫成当书其事于石臣轼拜手稽首言曰臣以书命待罪北门记事之成职也然臣愚不知宫之所以废与兴凡材用之所从出敢昧死请乃命有司具其事以诏臣轼始太宗皇帝以圣文神武佐太祖定天下既即位尽以太祖所赐金帛作上清宫朝阳门之内旌兴王之功且为五代兵革之余遗民赤子请命上帝以至道元年正月宫成民不知劳天下颂之至庆厯三年十二月有司不戒于火一夕而烬自是为荆棘瓦砾之塲凡三十七年元丰二年二月神宗皇帝始命道士王太初居宫之故地以法箓符水为民禳禬民趋归之稍以其力修复祠宇诏用日者言以宫之所在为国家子孙也乃赐名上清储祥宫且赐度牒与佛庙神祠之遗利为钱一千七百四十七万又以官田十四顷给之刻玉如汉张道陵所用印及所被冠佩劔履以赐太初所以宠之者甚备宫未成者十八而太初卒太皇太后闻之喟然叹曰民不可劳也兵不可役也大司徒钱不可发也而先帝之意不可以不成乃敇禁中供奉之物务从约损斥卖珠玉以巨万计凡所谓以天下养者悉归之储祥积防所赐为钱一万七千六百二十八万而宫乃成内出白金六千三百余两以为香火华之用召道士刘应真嗣行太初之法命入内供奉官陈衍典领其事起四年之春讫六年之秋为三门两庑中大殿三旁小殿九钟经楼二石坛一建斋殿于东以待临幸筑道馆于西以居其徒凡七百余间雄丽靓深为天下伟观而民不知有司不与焉呜呼其可谓至徳也己矣臣谨按道家者流本出于黄帝老子其道以清净无为为宗以虚明应物为用以慈俭不争为行合于周易何思何虑论语仁者静夀之説如是而己自秦汉以来始用方士言乃有飞僊变化之术黄庭大洞之法太上天真木公金母之号延夀赤明龙汉开皇之纪天皇太乙紫微北极之祀下至于丹药竒技符箓小数皆归于道家学者不能必其有无然臣尝窃论之黄帝老子之道本也方士之言末也修其本而末自应故仁义不施则韶濩之乐不能以降天神忠信不立则射乡之礼不能以致刑措汉兴葢公治黄老而曹参师其言以为治道贵清静而民自定以此为政天下歌之曰萧何为法讲若画一曹参代之守而勿失载其清静民以寕壹其后文景之治大率依本黄老清心省事薄敛缓狱不言兵而天下富臣观上与太皇太后所以治天下者可谓至矣检身以律物故不怒而威捐利以予民故不藏而富屈已以消兵故不战而胜虚心以观世故不察而明虽黄帝老子其何以加此本既立矣则又恶衣菲食卑宫室陋器用斥其赢余以成此宫上以终先帝未究之志下以为子孙无疆之福宫成之日民大和防鼓舞讴歌声闻于天天地喜答神只来格祝史无求福禄自至时万时亿永作神主故曰脩其本而末自应岂不然哉臣既书其事皇帝若曰大哉太祖之功太宗之徳神宗之志而圣母成之汝作铭诗而朕书其首曰上清储祥宫碑臣轼拜手稽首献铭曰
　　天之苍苍正色非邪其视下也亦若斯也我作上清储祥之宫无以来之其肯我从元祐之政媚于上下何修何营曰是四者民怀其仁吏服其亷畏其正神予其谦帝既子民维子之视云何事帝而瘠其子允哲文母以公灭私作宫千柱人初不知于皇祖宗在帝左右风马云车从帝来狩阅视新宫察民之言佑我文母及其孝孙孝孙来飨左右耆耉无竞维人以燕我后多士为祥文母所培我膺受之笃其成材千石之钟万石之簴相以铭诗震于四海
　　汴梁庙学碑　　　　　　　元姚燧
　　自鲁哀公十六年当周敬王四十一年壬戌孔子卒厯六国秦汉至孝武即位之年辛丑为三百四十年其闻知者才司马迁一人而止耳既编其年与夫言行出处之槩为世家又为弟子传识其居里问对与夫经事何君又考知其少孔子几何嵗皆孔门弟子与孟氏所未着其有功圣门真非浅浅哉然犹有一二可疑者其説世家弟子葢三千焉身通六艺者七十二人而弟子则曰孔子曰受业身通者七十有七人皆异能之士也夫既曰身通六艺矣虽未尽合圣人为教之本然而犹有所指名也其曰受业身通竟不发为所通何业又曰皆异能之士圣人为教于以脩叙彛伦而容异能者于其间乎孔子自言七十有七人则七十二人者谁后是五人邪其为传先顔囘曽参而后无繇蒧固己戾于明人伦其甚误至以阚止子我为宰予又曰孔子之所严事者于周则老子于卫蘧伯玉于楚老莱子于郑子产于齐晏平仲于鲁孟公绰孔子于公绰止称其不欲与优为赵魏老子产有君子之道四其他不足者亦多也老莱子书今存其为道术尚黄帝老子为圣人所与者不经见子入太庙每事问况老子周守藏室之史问礼则有之使及见其书曰失道而后徳失徳而后仁失仁而后义失义而后礼夫仁义礼根于人心之固有而眎为世降之不同未必不见黜于孔子况为其道乎哉惟蘧伯玉寡过未能为不悖于圣学故与之特深至汉文翁图石室列之七十二人中亦可灼其非师而实弟子云晏平仲者如迁之言足以暴其人贼圣贤之罪何也夫人既严事乎己茍于学术之僻归宿之差何害于明告当欲封孔子尼谿之田乃説其君景公曰儒者滑稽不可轨法倨傲自顺不可为下崇丧遂哀破产厚不可为俗游説乞贷不可为国盛容饰繁登降累世不能殚其学当年不能究其礼非所以移齐俗而先细民也报人严事之道者固如是乎哉先儒尝疑晏子尚俭墨子欲贵其道取必于晏子之言不然何为亦见墨子之书而迁辨之不明也又自叙曰儒者不能通其学当年不能究其理愽而寡要劳而少功由是知二语者非必一出晏子乃迁薄儒素定于胷中者也杜预春秋传叙曰子路欲使门人为臣孔子以为欺天而云仲尼素王丘明素臣又非通论也其享配诸位善乎柳完元序道州庙碑曰从于陈蔡亦各有号言出一时非尽其徒也于后失厥所谓妄意科等坐祀十人以为哲岂夫子志哉况祀无繇蒧鲤于庭其失至于崇子而抑父又非迁之为传矣夫为是学宫将以明人伦于天下而倒施错置于数筵之地如此奚以为训又在在之庙皆泥像其中北史敢以造泥人铜人者门诛则泥人固非中立为主以祀圣人法也后世莫觉其非亦化其道而为之郡异县殊不一其状长短丰瘠老少美恶惟其工之巧拙是随就使尽善亦岂其生盛徳之容甚非神而明之无声无臭之道也曰是溺习之己然若何而变曰人臣有见上布是区区则可若夫议礼也制度也考文也天子司之亦幸一旦遑于稽古之事学礼之臣必有能防其一二得所当议者矣至元庚寅汴梁新庙成学録刘元佐为状以其府诸公之意求记其由故燧首之以此
　　河南省城脩五门碑　　　　明李梦阳
　　河南省城者宋之内京城也是城也起自五代至宋而益饬神宗时则更筑新城于外今曰土城者是也宋亡入金厯元外城毁而内城存我髙皇帝定天下也跸于汴驻焉但遣将北伐于是升汴为京设衞十有六填实之守焉是故是城也缮之视他城坚甃皆砖也然又重砖而城根砖若石入之地又数尺天顺辛巳河灌城乃独其北门防而是城也自降而为省也置王府三司又调十五卫去遂空其四隅斥卤水国又今百五十年故其城若门虽大势巍壮而中损蚀者不少矣嘉靖元年太监吕公来镇兹土登城蹑楼俛仰者久之乃嘅然而叹曰谚有之曰些小不补直至尺五是城也及今脩之费犹省也夫门者城之喉楼者门之冕也城脩宜自门始于是集三司长暨庶尹羣吏议城事已又谋之抚按之臣乃佥罔恊于厥廸于是吕公则毅然任曰天子勑宪之来也若曰城池军马汝饬汝覈今之举固费省而功倍者乃佥罔恊于厥廸佥曰动大众者占之人举大事者审乎时事莫大于城城非大动众不集今兵馑疫疠我民未和记有之曰因天事天因地事地度时未若占人靡和其何城之为吕公曰嗟天下不有惠而不费劳而弗怨者乎是城也先其五门及西关土城若门计费万金耳今无碍帑金若干斤更稍稍益之便足矣夫汴旧京也游食者伙馑则归之盗兵城之役诚计日佣之菜色可活而亡命可收也如是则不动众而大事集矣佥曰窃又闻之事无巨细人存则行是城也前脩之者屡矣然上侵而下渔费倍而效寡又土木之役破除易而稽察难吕公曰嗟利由人者耳茍子之不欲虽赏之不窃予尝奉命脩京之东门矣人无玩心工无耗财是城也举度不中厥惟予咎于是廵抚都御史何公廵按御史王公清军御史喻公暨三司长稔知吕公贤又计帑金得十之六七防又有东冦闭城而门之枢朽鐡叶烂脱于是佥议始同而城之役兴矣是役也始于东门程能计日经费节力奨勤黜惰勾稽有簿大持小维工佣称事执信布义聴其自来凡城之材砺锻砖垩木石槱炭胶角顔采皆公市平取官靡告困民罔知劳一门既一门继五门既土城若门继行之有序匪棘匪纾革之仍之各适厥中于是撤朽剜蚀植頽筑虚凸凹完齾濬浅防塞逺而望之楼橹翚赫粉堞焕如坚者屹屹深者郁郁直者嵂嵂横者翼翼廹而察之石楣鐡枢虹梁卧冲隍堑萦输葢一夫当关万夫莫前者也登而览之嵩行失险大河夺色俯而视之司府填委仓库充实旌棨甲胄周庐是严足以域民威暴壮气助武然计之则费省要之则功倍斯何也所谓事无巨细人存则行者也廵抚王公廵按俞公清军戴公之来颇亦异同于斯城及见吕公贤乃亦咸相于厥成乃吕公则愈心于城事时时出督劳之曰嗟尔官尔工尔佣毋欺毋玩毋自阱尔躬是故一门成则尽徙其余于他门即拳石块砾寸鐡尺朩敝杵坏畚无妄弃者汴之为水也出城则甘于是吕公周览而叹曰嗟设卒有冦至小门扄大门钥乗障之士了陴之子守麾之吏渇也奚救之矣乃黙祷于卜门穿一井五井皆甘是时布政左使刘公右使宋公实经厥费按察使张公都指挥徐公赞画为力乃佥议伐石为碑树之南薰门月城亭焉以纪实诏来且张城大脩之本也城门故各有庙是役也亦各新之而严其祀或问李子曰先王之建邦也必城焉急然孟子则云固国不以山蹊之险何也李子曰斯恶夫专事地者也非天不生非地不形非人不成是故先王之为治也内外交饬本末具脩顺时豫防设崄为固人心虽和守战是忧故曰重门击柝以待暴客故城者民之扞也障内而严外者也虽然诗有之矣赳赳武夫公侯干城又曰宗子维城故不天则悖不地则害不人则空故人者本也孟子所谓地利不如人和者也善为治者本末外内交饬而具修可也
　　禹庙碑　　　　　　　　　　李梦阳
　　李子游于禹庙之台览长河之防孤城古宫平沙四漫遐睇故流北尽碣石九湮淤云草浩浩于是怆然而悲曰嗟乎予于是知王霸之功也霸之功驩久之疑王之功忘久之思昔者禹之治水也导川为陆易为寕地以之平天以之成去巢就庐而粒而耕生生至今者固其功也所谓万世永赖者也然问之耕者弗知粒者弗知庐者弗知寕者弗知陆者弗知故曰王之功忘譬之天生物而物忘之泳者忘其川栖者忘其枝民者忘其圣人非忘之也不知之也不知自忘及其菑也号呼而祈恤于是智者则指之所从来而庙者兴矣河盟津东也蹙旷肆悍势犹建瓴堤堰一决数郡鱼鼈于是昏垫之民匍匐诣庙稽首号曰王在吾奚溺而防丁堰夫桩户草门输筑困苦则又各诣庙稽首号曰王在吾奚役斯所谓思也故不忘不大不思不深深莫如地大莫如天王之道也伯者非不功也然不能使之不忘而不能使之不疑何也不忘者小小则近近则浅浅则疑如秦穆赐食善马肉酒是也夫天下未闻有庙桓文者也故曰予观禹庙而知王霸之功也或问汤文不庙李子曰圣人各有其至尧仁舜孝禹功汤义文王之忠周公之才孔子之学是也夫功者切乎菑者也大梁以菑故是故独庙禹是时监察御史澶州王子防按河南登台四顾乃亦怆然而悲曰嗟乎予于是而知功之言徴也吾少也览尝蹑州城眺沧渤南目大梁之墟乃今厯三河揽淮泗极洪流而尽滔滔使非有神者主之桑而海者乆矣尚能粒邪耕邪庐邪能者寕邪川者陆邪嗟乎予于是而知功之言徴也所谓微禹吾其鱼者邪所谓美哉勤而不徳者邪于是饬所司葺其庙而属李子碑焉王子名溱以嘉靖元年春按河南明年秋代去乃李子则为迎送神辞三章俾祭者歌之侑神焉其辞曰天门兮显辟赫赤赤兮云吐窈黄屋兮陆离灵总总兮上下羗若来兮儵不见不见兮奈何望美人兮徒怨苦横四海兮怒波【右迎神】
　　絙弦兮镗鼓神不来兮谁怒执河伯兮显戮饬阳侯兮清路灵□霭兮来至风泠泠兮堂户舞我兮我醑尸既饱兮顔酡惠我人兮乃土乃粒日云暮兮尸奈何【右降神】风九河兮涛暮云曀曀兮昏雨王驾凤兮骖文鱼龙翼翼兮两旟怅佳期兮难屡心有爱兮易离爱君兮思君肴芳兮酒芬君归来兮庇我民兮【右送神】
　　少保兵部尚书于公祠碑　　李梦阳
　　开封城马军衙桥西故有于少保祠云初公以定倾保大之功居无何而死于是天下人闻公死咸惊而疑而涕泣语曰鹭鸶氷上走何处寻鱼嗛而公前廵抚河南时实马军衙桥西而梁父老于是闻公死则咸涕泣日相率潜谒公故为位哭奠焉防纯皇帝立诏曰少保谦寃宥其家而遣祭其墓乃梁父老则又咸涕泣相率私起祠故旁祠公伏腊忌梁父老则把香曵笻趿履若少壮咸翼如不期至稽首祠下哭填门塞户矣防又敬皇帝立诏曰少保谦赠特进光禄大夫柱国太傅谥肃愍立祠嵗春秋祠之而曰旌功祠于是梁父老则又咸涕泣相率数百千人诣阙门伏诉少保谦前兵部侍郎时廵抚功云愿梁立祠如杭祠不报而梁父老归伏腊忌嵗仍聚哭公于私祠今三十年余矣正徳十年监察御史廵按张君清军许君并谒公祠下见其门屋三门仅存堂欹漏欲頽矣鸽雀扰扰栱栋防走鸱啸周垣尽圯羊猪外来于是悄然思俯而悲也已仰而欷曰嗟斯非梁地邪宋不此都哉靖康之事千载衔焉二帝不南矣夫定倾者世保大者食泽流者思故祠之言思也血食使之世者也于是下令曰少保祠撤故易腐扶欹植頽起圮新而绘垩而级而隅而荣而序备矣曰谒者奚止也则重而堂器奚贮也则翼而廊而道士林守焉西北隅其房也望之栗栗而巉巉枚枚焉严严是使之世者之道也李梦阳曰予观今人论肃愍公事未尝不酸鼻流涕焉葢伤为臣不易云夫事莫大于君出敌入排迁主战四者旦夕之势而存亡之判也乃今人议则异是或见鲍荘事辄曰夫葵犹能卫其足然独不思勇士不忘丧其元乎孟子曰所欲有甚于生者故生而有所不用也然将军蠡留侯良功成身抽天下两髙焉此又何焉于乎难言乎难言乎岂所谓计免者非忠贪盛者违智欤而方额森拥太上皇大同城下勒降也大同人登城谢曰赖天地宗社之灵国有君矣至宣府城下宣府人登城谢曰赖天地宗社之灵国有君矣至京城下京城人又谢曰赖天地宗社之灵国有君矣于是公飏言曰岂不闻社稷为重君为轻斯言也事以之成疑以之生者欤且太子之易南宫之锢二者有能为公恕者否邪公有不如意辄拊膺忿曰此一腔血竟洒何地闻其言孰非酸鼻流涕者而独咎予也于乎伤乎伤乎虽然宗泽岳飞非下于人者艰难百战卒愠衂而死若公者死可矣死可矣公廵抚诸所业载传状乃今不复述第述其终始若是亦大者云祠脩于是年春越夏告成张君名淮南皮人许君名完丹徒人事祠事者开封知府贺君鋭也系之诗曰
　　于铄旋运曷平不陂康屯倾否哲者斯利于维哲英鉴精含贞匪时曷徴匪猷曷兴靡疑靡惊厥伐用成厥育是轻委躬于诚蛇何盘社龙何在野干枢卼□日月易舎惷尔乃贼乃奰国邑之乱之讧陵庙岌岌公丁其时矢身以殉山仡排议不戁不震佥曰和宜公曰有战四方之事譬丝游刃帝畀弗疑公泣视师义激六军如虎如罴惟直斯壮人心干城肃肃我垒悠悠我旌羯奴喙突疆埸载清载清载寕皇归于京古曰荷难今谓曰痴忠古爰嘉今胡嫉而何谗非名何毁非功孰谗靡和孰毁弗同彼巧彼荏厥肤斯厉古则曰直今曲自为于乎少保时晦时昭古谁无死死有荣褒峩峩庙祠栋隆崇基神之游之斾斾其旗白马朱衣有风凄其歘其有光若徃若来即而罔见跂望涟洏兹邦哿居氓实尔思
　　帝庙碑　　　　　　　　　李濓
　　汴城南三十八里曰陶村其地葢曰陶令公墓云元至正间名大张村仁夀乡今名木鱼寺縁寺建而号厥地也寺之后故有帝庙土人称其地曰庙儿冈冈存而庙废矣正徳辛已六月乡民张鹏募縁王守定倡率重脩之乃筑崇基起立神殿三间缭以周垣树以嘉木左碑右钟两亭翼然规制视昔加闳焉逾年告成乃属濓纪其事刻之乐石以垂永久夫帝者北方之神也传曰北宫黒帝其精武是故在天为虚危之宿在地托蛇之灵在五行为水在五色为而其数则一也神理不言应以象类故见其象类神可徴矣夫神之在天下如风之嘘谷所触皆通如水之行地无徃弗逹榔梅之迹五龙之异非其彰彰显著者乎濓汴人也防闻长老言宋天禧初有蛇见于繁台之东南因建真武堂于其地无何泉涌堂侧汲之靡竭负疾疫者饮辄愈诏建祥源观凡六百一十余区以祠神兹地兹庙其建于斯时邪祭法曰圣王之制祭祀也能御大菑则祀之能捍大患则祀之自唐贞观以来神之御菑捍患图册不可胜纪若渥雨应姚简之祷雪晴济戴防之军其在国朝尤着灵响然则庙而祀之者礼也祀之孔防者诚也礼以逹诚诚以歆防阖境之民将庇神之休雨旸时若百谷嵗登永跻仁夀之域则神有功于民而民非谄于神矣乃若出赀脩庙者之姓名悉载之碑隂
　　河南省城重脩鼓楼碑　　　　　李濓
　　夫楼奚以鼓称也贮壶漏戒昏晓严晷度敬人时王政之所必先者也古之圣人配天作则仰厘七曜俯顺五辰乃建日官俾典壶漏筹无停刻枹无紊举昼夜聿分节序靡忒是故尧钦厯象舜在玑衡周专挈壶其道一也曽谓更鼓非王政之先务乎河南省城宋之京都也旧有鼓楼倾圮弗治景泰庚午尝修之适霪雨而罢天顺辛已再脩之适河决而罢人皆曰无葺鼓楼葺必有水患故日就頽废久无议脩之者嘉靖元年内官监太监阳信吕公宪来镇是邦瞩楼之敝怃然而叹曰楼以藏鼓鼓以传漏凡我出作入息之氓咸聴此以从事顾可使倾圮如此哉乃咨于抚按台臣暨藩臬郡庶尹咸是之或有以雨潦河涨沮者公飏言于众曰霪雨者隂阳之愆也河决者地道之变也夫何预于楼吾茍役民以时动民以道不侈财不妨稼则隂阳和而地道顺矣夫何雨河之虑乎于是选吏董工鸠徒献力程艺稽劳赏勤作怠公日临台趾以劝相之是故财无耗窃工无畧不逾年而告成亦竟无雨河之患是役也经始于丁亥之春基筑于夏台毕于秋楼完于冬更漏分明四境遐闻形势岧嶤一方壮观葢百余年因循未举者而一旦举之非公识治体重民时得人心服众口而能若是乎汴之卿大夫里居者谓公排浮议以脩废坠吾民宜百世思之乃买石树碑谒余文以纪其事余聿嘉厥功之有成也辄敢原王政以为説如此呜呼登斯楼者其尚知所自哉













　　汴京遗迹志巻十六
<史部,地理类,古迹之属,汴京遗迹志>
　　钦定四库全书
　　汴京遗迹志巻十七　　　　明　李濓　撰艺文四
　　墓碑
　　清边郡王杨燕竒碑文　　　　唐韩愈
　　公讳燕竒字燕竒农华隂人也大父知古祁州司仓烈考文诲天宝中实为平卢衙前兵马使位至特进检校太子賔客封农郡开国伯世掌诸蕃互市恩信着明夷人慕之禄山之乱公年几二十进言于其父曰大人守官宜不得去王室在难某其行矣其父为之请于戎帅遂率诸将校之子弟各一人间道趋阙变服诡行日倍百里天子嘉之特拜左金吾卫大将军员外置赐勲上柱国宝应二年春诏从仆射田公平刘展又从下河北大厯八年帅师纳戎帅勉于滑州九年从朝于京师建中二年城汴州功劳居多三年从攻李希烈先登贞元二年从司徒刘公复汴州十二年与诸将执以城叛者归之于京师事平授御史大夫食实封百户赐缯防有加十四年年六十一五月某日终于家自始命左金吾大将军凡十五迁为御史大夫职为节度押衙右厢兵马使兼马军先锋兵马使阶为特进勲为上柱国爵为清边郡王食虚邑自三百户至三千户真食五百户终焉公结髪从军四十余年敌攻无坚城守必完临危蹈难歔欷感发乗机应防捷出神怪不畏义死不荣幸生故其事君无疑行其事上无间言初仆射田公其母隔于冀州公独请徃迎之经营贼城出入死地卒致其母田公徳之约为父子故公始姓田氏田公终而后复其族焉嗣子通王属良祯以其年十月庚寅公于开封县鲁陵冈陇西郡夫人李氏祔焉夫人清夷郡太守祐之孙渔阳郡长史献之女柔嘉淑明先公而殂有男四人女三人后夫人河南郡夫人雍氏某官之孙某官之女有男一人女二人咸有至性纯行夫人同仁均养亲族不知异焉君子于是知杨公之徳又行于家也铭曰
　　烈烈大夫逢时之虞感泣辞亲从难于秦维兹爰始遂勤其事四十余年或禆或专攻牢保危爵位已隮既明且慎终老无隳鲁陵之冈蔡河在侧烝烝孝子思显勲绩斵石于此式垂后嗣
　　墓志
　　故贝州司法防军李君墓志　　　韩愈
　　贞元十七年九月丁卯陇西李翺合其皇祖考贝州司法防军楚金皇祖妣清河崔氏夫人于汴州开封县某里昌黎韩愈纪其世着其徳行以识其其世曰由梁武昭王六世至司空司空之后二世为刺史清渊侯由侯至于贝州凡五世其徳行曰事其兄如事其父其行不敢有出焉其夫人事其姒如事其姑其于家不敢有专焉其在贝州其刺史不悦于民将去官民相率讙哗手瓦石胥其出击之刺史匿不敢出州县吏由别驾己下不敢禁司法君奋曰是何敢尔属小吏百余人持兵仗以出立朩而署之曰刺史出民有敢观者杀之朩下民闻皆惊相告散去后刺史至加擢任贝州由是大理其曰翺既迁贝州君之丧于贝州殡于开封遂迁夫人之丧于楚州八月辛亥至于开封圹于丁已坟于九月辛酉窆于丁卯人谓李氏世家也侯之后五世仕不遂蕴必发其起而大乎四十年而其兄之子衡始至户部侍郎君之子四人官又卑翺其孙也有道而甚文固于是乎在
　　徐文质墓志铭　　　　　　宋穆脩
　　进士徐孝山丧其父执丧之三日以其友张生道卿所録父事拜且泣复授之张生并继以语俾来请曰孝山未即殒生尚惟丧事不可缓将卜以某日期日且廹敢迹其实托铭于先生用刻而纳之以光永幽穸予既受而阅其始卒乃谓曰是也葢得其礼矣比是今贵家富族将其先必惑师説拘以嵗月畏忌大至违礼过时久而不克者多矣生能以其道正合士礼逾月之制此独可尚又安得拒请而勿铭也按君讳文质字处中其先祖父尝寓籍并土之文水逮君之考氏既而复防朝廷以兵取太原太原平大徙并民入处之京辅考于时与其族来至京师遂家焉自是得游太学为生徒治春秋经传前后四举有司竟不及禄而终考始娶颍川陈氏女亡再娶清河张氏生男子二人女子二人次子文蔚少卒独君为前室陈氏所生二女子今皆适京师良族由君而下始为京师里人凡并人其俗刚厚而勤啬能节损以立衣食诸来徙之户初虽贫极者居久而皆为富室矧其宿有赍者葢可知故考亦用是而殖其家考之殁贻其规法于君君于此益为之善守者也君尝念陈氏早世又伤父之不逮故事后亲弥尽其力无何数年母张氏又终初君亦尝授经于儒官马符有慕仕进心至悼亲之继丧顾门中时无彊子弟可任惧覆先人遗业则为不肖子因刻力事生于家非时庆吊大事不出门如此者葢有年天圣八年适五十忽得疾医累月弗愈以是年七月十七日卒于居君凡四娶室辄有丧有四男五女初室李氏无子长子孝山出次室李氏景山徳山皆未及娶五女子亦幼在室孝山有诸弟妹合族谋得其年八月之二十一日藏君于东京之祥符县开封乡西韩村先墓之次以次室李氏为合初李氏次苗氏李氏三室皆同穴而异棺斯实礼也铭曰
　　惟古之等杀异宜日月有数举无越斯末代不然惑于师隂阳拘忌率常过时其孰警此伊徐氏子以时而顺礼之轨既合既祔有铭有纪如君之藏民亦鲜矣
　　张子野墓志铭　　　　　　欧阳脩
　　吾友张子野既亡之二年其弟充以书来请曰吾兄之丧将以今年三月某日于开封不可以不铭铭之莫如子宜呜呼予虽不能铭然乐道天下之善以传焉况若吾子野者非独其善可铭又有平生之旧朋友之恩与其可哀者皆宜见于予文宜其来请于予也初天圣九年予为西京留守推官是时陈郡谢希深南阳张尧夫与吾子野尚皆无恙于时一府之士皆魁杰贤豪日相徃来饮酒歌呼上下角逐争相先后以为笑乐而尧夫子野退然其间不动声气众皆指为长者予时尚少心壮志得以为洛阳东西之冲贤豪所聚者多为适然耳其后去洛来京师南走夷陵并江汉其行万三四千里山砠水厓穷居独游思从曩人邈不可得然虽洛人至今皆以谓无如向时之盛然后知世之贤豪不常聚而交游之难得为可惜也初在洛时已哭尧夫而铭之其后六年又哭希深而铭之今又哭吾子野而铭于是又知非徒相得之难而善人君子欲使幸而久在于世亦不可得呜呼可哀也已子野之世曰赠太子太师讳某曽祖也宣徽北院使枢密副使累赠尚书令讳逊皇祖也尚书比部郎中讳敏中皇考也曽祖妣李氏陇西郡夫人祖妣宋氏昭应郡夫人孝章皇后之妹也妣李氏永安县太君子野家聨后姻世久贵仕而被服操履甚于寒儒好学自力善笔札天圣二年举进士厯汉阳军司理参军开封府咸平主簿河南法曹参军王文康公钱思公谢希深与今参知政事宋公咸荐其能改著作佐郎监郑州酒税知阆州阆中县就拜秘书丞秩满知亳州鹿邑县宝元二年二月丁未以疾卒于官享年四十有八子伸郊社掌坐次从次防未名女五人一适人矣妻刘氏长安县君子野为人外虽愉怡中自刻苦遇人浑浑不见圭角而志守端直临事敢决平居酒半脱冠垂头童然秃且白矣予固已悲其早衰而遂止于此岂其中亦有不自得者邪子野讳先其上世愽州髙堂人自曽祖已来家京师而开封今为开封人也铭曰
　　嗟夫子野质厚材良孰屯其亨孰短其长岂其中有不自得而外物有以开封之原新里之乡三世于此其归其藏
　　集贤院学士刘公墓志铭　　　欧阳脩
　　公讳敞字仲原父姓刘氏世为吉州临江人自其皇祖以尚书郎有声太宗时遂为名家其后多闻人至公而益显公举庆厯六年进士中甲科以大理评事通判蔡州丁外艰服除召试学士院迁太子中允直集贤院判登闻鼓院吏部南曹尚书考功于是夏英公既薨天子赐谥曰文正公曰此吾职也即上疏言谥者有司之事也且竦行不应法今百司各得守其职而陛下侵臣官防凡三上天子嘉其守为更其谥曰文荘公曰姑可以止矣权判三司开圻司又权度支判官同脩起居注至和元年九月召试迁右正言知制诰宦者石全彬以劳迁宫苑使领观察使意不满退而愠有言居三日正除观察使公封还词头不草制其命遂止二年八月奉使契丹公素知敌山川道里敌人道自古北口囘曲千余里至柳河公问曰自松亭趋柳河甚直而近不数日可至中京何不道彼而道此葢敌人常故迂其路欲以国地险逺夸使者且谓莫习其山川不虞公之问也相与惊顾羞媿即吐其实曰诚如公言时顺州山中有异兽如马而食虎豹敌人不识以问公曰此所谓駮也为言其形状声音皆是敌人益叹服三年使还以亲嫌求知扬州嵗余迁起居舎人徙知郓州兼京东西路安抚使居数月召还糺察在京刑狱脩玉牒知嘉祐四年贡举称为得人是嵗天子卜以孟冬祫既廷告丞相用故事率文武官加上天子尊号公上书言尊号非古也陛下自宝元之郊止羣臣毋得以请迨今二十年无所加天下皆知甚盛徳奈何一旦受虚名而损实美上曰我意亦谓当如此遂不允羣臣请而礼官前祫请祔郭皇后于庙自孝章以下四后在别庙者请毋合食事下议议者纷然公之议曰春秋之义不薨于寝不称夫人而郭氏以废薨按景祐之诏许复其号而不许其谥与祔谓宜如诏书又曰礼于祫未毁庙之主皆合食而无帝后之限且祖宗以来用之传曰祭从先祖宜如故于是皆如公言公既骤屈廷臣之议议者已多仄目既而又论吕溱过轻而责重与台谏异由是言事者亟攻之公知不容于时矣防永兴阙守因自请行即拜翰林侍读学士充永兴军路安抚使兼知永兴军府事长安多富人右族豪猾难治犹习故都时态公方发大姓范伟事狱未具而公召由是狱屡变连年吏不能决至其事闻制取以付御史台乃决而卒如公所发也公为三州皆有善政在扬州夺发运使冒占雷塘田数百顷予民民至今以为徳其治郓永兴皆承旱歉所至必雨雪蝗辄飞去嵗用丰稔流亡来归令行民信盗贼禁止至路不拾遗公于学愽自六经百氏古今记下至天文地理卜医数术浮图老荘之説无所不通其为文章尤敏赡尝直紫微阁一日追封皇子公主九人公方将下直为之立马却坐一挥九制数千言文辞典雅各得其体公知制诰七年当以次迁翰林学士者数矣久而不迁及居永兴嵗余遂以疾闻八年八月召还判三班院太常寺公在朝廷遇事多所建明如古渭州可弃孟阳河不可开枢密使狄青宜罢以保全之之类皆其语在士大夫间者若其规切人主直言逆耳至于从容进见开导聪明贤否人物其事不闻于外廷者其补益尤多故虽不合于世而特被人主之知方嘉祐中嫉者众而攻之急其虽危而得无害者仁宗深察其忠也及侍英宗讲读不专章句解诂而指事据经因以讽谏每见聴纳故尤竒其材己而复得惊疾告满百日求便郡上曰如刘某者岂易得也复赐以告上每宴见诸学士时时问公少间否赐以新橙五十劳其良苦疾少间复求外补上怅然许之出知卫州未行徙汝州治平三年召还以疾不能朝改集贤院学士判南京留司御史台熈寕元年四月八日卒于官舎享年五十呜呼以先帝之知公使其不病其所以用之者岂一翰林学士而止哉方公以论事忤于时也又有构为谤语以怒时相者及归自雍丞相韩公方欲还公学士未及而公病遂止于此岂非其命也夫公累官至给事中阶朝散大夫勲上轻车都尉开国彭城爵公邑户二千一百实食者三百曽祖讳琠赠大理评事祖讳式尚书工部员外郎赠户部尚书考讳立之尚书主客郎中赠工部尚书公再娶论氏皆侍御史程之女前夫人先公早卒后夫人以公贵累封河南郡君子男四人长定国郊社掌座早卒次奉世大理寺丞次当时大理评事次安上太常寺太祝女三人长适大理评事韩宗直二尚幼公既卒天子推恩録其两孙望旦一族子安世皆试将作监主簿公为人磊落明白推诚自信不为防虑至其屡见侵害皆置而不较亦不介于胷中居家不问有无喜赒宗族既卒皆无余财与其弟攽友爱尤笃有文集六十巻其为春秋之説曰曰权衡曰説例曰意林合四十巻又有七经小五卷弟子记五卷而七经小今盛行于学者二年十月辛酉其弟攽与其子奉世等公于祥符县魏陵乡祔于先墓乃为之铭曰
　　呜呼惟仲原父学彊而愽识敏而明坦其无疑一以诚见利如畏义必争触机履险危不倾畜大不施夺其龄惟其文章粲日星虽欲有毁知莫能惟古圣贤皆后亨有如不信考斯铭
　　神道碑铭
　　马正惠公神道碑铭　　　　　　王安石
　　推忠保顺同徳翊戴功臣彰徳军节度观察留后特进检校太尉使持节相州刺史兼御史大夫正柱国扶风郡开国公食邑六千六百户食实封二千二百户正惠马公以天禧三年十月戊戌开封祥符县某乡某里至嘉祐七年公孙庆崇始来请铭以作公碑序曰马氏故扶风人至公髙祖而徙处云中赠太师讳某者于公为曽祖赠太师中书令讳某者于公为祖龙防左厢都指挥使江州防御使赠太师中书令尚书令蔡公讳某者于公为父蔡公从太祖定天下力战有功当是时云中已为契丹所得故马氏又徙处浚仪今开封府祥符县也公讳知节字子元蔡公之终也年七歳太祖召见禁中有司言例当补殿直特授西头供奉官而赐以名开宝五年年十八监彭州兵马以严饬见惮如老将太平兴国三年领兵戍秦州清水奸人李飞雄乗驿称诏捕公及秦陇廵检刘文裕等将系之秦州因盗库兵以反公辨其诈与文裕执飞雄治杀之五年监潭州兵马改东头供奉官雍熈二年又监愽州兵马刘延让败于君子驿而契丹归矣公方紏丁壮集刍粮缮城治械如冦至吏民初不悦其生事也已而契丹果至度不可攻乃去四年改西京作坊副使将屯于冀州端拱元年移知定逺军时议发河南十三州之民转饟河北公告转运使樊知古此军聚兵少而积粟多簸其腐尚可得十七知古用此得粟五十万斛以罢河南之役事闻朝廷太宗嘉之二年深州新蹂于契丹城郭庐舎多坏而流民众乃移公知深州公至数月则坏者完流者复举州忘其冦戎之故而以公为能抚我防保州不治移徃代之淳化二年又移知庆州羗万人以怨程徳元来冦公诱其渠帅谕以威信即皆引去四年迁西京作坊使知梓州五年李顺为乱于蜀之西川以公徃讨又以为先锋平劒州召还至三泉而复以公与王继恩讨贼继恩怒公抗直使守彭州尽收其军而与之羸卒三百贼率其众至号十万公力战一日亡其卒大半乃夜独出招救兵复入贼终不能得城而以败去除成都府兵马钤辖迁洛苑使五年除蜀汉九州都廵检使已而又兼成都府兵马軡辖真宗即位改内苑使蜀卒刘旰聚党数千人为乱所攻数州至辄取之公以卒三百追至蜀州与战旰走卭州而招安使上官正召公归成都计事公为正画曰贼破卭州必乗胜刼掠度江薄我既息而战我军虽倍未易敌也不如迎其急击破之必矣遂行次方井与正合杀旰等无噍类真宗赐书奨谕赏以锦袍金带咸平元年加登州刺史知秦州诸羗质子有三十年不释者公悉归之诸羗徳公讫公去无一人犯塞小泉银坑久不发掌吏尽产以偿嵗课而责之不已公奏得释而归其产四年就除西上閤门使知成都府兼本州兵马軡辖有告龙骑士谋为变者所引以千数公捕杀其首七人而置其余无所问自干徳后歳漕蜀物以富人为送多坐漂失籍其家公奏释三班使臣及三司军大将代之而课其漕事为赏罚至今便之六年移鄜延路驻泊兵马都总管兼知延州蜀人于公去皆环以泣公至延州羗方以兵觑边防上元开门张灯示以无为而羗卒不能为冦又移知镇州兼本州兵马都总管景徳元年契丹入边民入保城公与之约盗一钱者死有盗钱二百者公即杀之于是自澶以北城郭皆昼闭诏使过公辄留之而募人间行送诏皆得其报以闻又以便宜使所至受诸漕挽给边之物故契丹欲敌掠无所得车驾次澶州大将王超提卒数十万逗留不赴公屡趣之不为动移书谯让乃始出师犹辞以中渡无桥至则公先已度材一夕而桥就上闻手诏褒之且知公果可以属大事也二年移知定州又除东上閤门使枢密院都承防三年遂以检校太保签书枢密院事祥符元年东封泰山以为行宫都总管自此行幸必以公为都总管而皆许之专杀公部分明约束审出令肃然而未尝辄戮一人于是边将言契丹近塞大臣议皆请发兵以备公独议使边将移书问状从之契丹解去迁检校太傅四年加宣徽北院使五年除枢密副使当是时契丹已盟中国无为大臣方言符瑞而公每不然之独尝从容极言天下虽安不可忘战去兵之意及他争议甚众真宗多以公言为是七年除颍州防御使知潞州州之税赋常移以输边公为论其害自是所输不过邻州而己天禧元年移知大名府兼驻泊兵马都总管使中贵人劳问赐白金二千两居顷之遂以为宣徽南院使知枢密院事检校太尉有足疾时诏内朝别为一班免其蹈舞二年疾病赐告求去位真宗不许而数使中贵人劳问又幸其第赐白金三千两已而度公实病不可强以事乃罢以为彰徳军节度观察留后而公固求外镇终不许居久之稍间入谒真宗辄使閤门祗候二人伺公至即扶以入因掖其拜起数屏左右问事常聴用三年又求外镇乃以公知贝州兼本州兵马都总管将行矣召见又将付以政公固辞谢久之乃已而更以公为本镇至六月公疾作诏使公子洵美将太医徃视而魏潞二镇之人亦皆奔走来问为公请祷已而公疾革真宗又使公弟之子成美驰召公归京师而公以八月壬寅不起矣享年六十五真宗为之震悼罢朝诏赠侍中録其子孙赙赐皆加等公前夫人丁氏某郡君后夫人沈氏某郡夫人子男二人洵美终西京作坊使英州刺史之美终内殿承制閤门祗候孙十六人其十四人皆已卒而庆宗今为右班殿直庆崇今为文思使知恩州公少忼慨以武力智谋自喜又能好书賔友儒者所与善必一时豪杰有集二十巻其文长于议论自始仕以至登用遇事謇謇未尝有所顾惮王冀公丁晋公用事每廷议得其不直辄面诋之真宗初或甚忤然终以此知公而天下至今称其正直铭曰
　　在浚西南谁封谁树有宋正惠马公之墓公当太宗真宗之时暨暨谔谔谋行计施以羸击强以少捕众以贱抗贵维公之勇虽贵虽众虽强必克维公之敏亦维公直帝曰直哉汝予良弼见国而已不知家室内朝十年典掌机密暨予一心纲纪庶物元功宗谋莫汝敢匹公曰孤臣敢旷于荣谗説不用是维帝明士或困穷莫知其有既荣以位正或见丑公于可愿两得其尤不讫大耄天为不谋徳歉于年孰云耉老有赉后世公为夀考刻趺篆首作此铭诗陈之隧道永矣其贻




　　汴京遗迹志巻十七
　　钦定四库全书
　　汴京遗迹志巻十八　　　　明　李濓　撰艺文五
　　杂文
　　河隄谒者箴　　　　　　　　汉崔瑗
　　伊昔鸿泉浩浩滔天有夏作空【书伯禹作司空】爰奠山川导河积石凿于龙门防为砥柱率彼河浒大陆既碍播于北野济漯咸顺沂泗从流江淮汤汤而冀宅乃州澹菑溅溅东归于海九野孔安四隩不殆爰及周衰夏绩陵迟导非其导堙非其堙八野填淤水髙民居湓溢滂汨屡决金堤瓠子潺湲宣房作歌使臣司水敢告执河【谓掌河渠之官】
　　汴河铭　　　　　　　　　唐皮日休
　　夫垂后以徳者当时逸而后时美垂后以功者当时劳而后时利若然者守道之主惟恐徳不美后时逸于己民也夸力之主帷恐功不及当时劳于己民也故天下也不逸不足守不劳不可去故其利害生于贤愚之主自古然邪则隋之防淇汴凿太行在隋之民不胜其害也在唐之民不胜其利也今日九河外复有淇汴北通郡之渔商南运江都之转输其为利也哉不劳一夫之荷畚一卒之凿险而先功巍巍得非天假暴隋成我大利哉尚恐国家有淇汴太行之役因献纎诫是为汴河铭
　　惟河弥弥循禹之轨厥有暴隋凿通津泗书泣疲民夜哭溺似赭流川如松贯地龙舟未故江都己弑陈迹空存逝波不止在隋则害在唐则利呜呼圣王守此而已
　　鐡犀铭　　　　　　　　　　明于谦
　　百链金镕为真液变幻灵犀雄威赫奕镇厥堤防波涛永息安若泰山固如磐石水怪潜形冯夷敛迹城府坚完民无垫溺雨顺风调男耕女织四时循序百神效职亿万闾阎措之枕席惟天之休惟帝之力亦尔有庸之无极
　　侯嬴　　　　　　　　　　　宋邹浩
　　语有之曰夏则资皮冬则资絺夫皮岂当暑之急而絺岂御寒之具哉葢无事而备之者所以待有事也是以昔之君子有窜身海濵日以渔钓为事淡若忘情于世者及投竿而起论天下之务如此则治不如此则乱如此则安不如此则危累数十万言皆古今之秘策兴王之所汲汲而未获者也故其功名卒与日月俱而莫之朽彼侯嬴者岂亦有得于此欤何其谋夺魏兵谈笑而办如探怀中物邪夫虎符所在至深至密所谓如姬者亦未必知其处也况敌国国人诸大夫左右乎而嬴独何以知之晋鄙嚄唶宿将提十万兵之众于阃外功罪未决而信陵遽以单车至其不肯授兵万万无疑矣顾朱亥之贤殆非荆卿所拟固足以办大事方且陆沉于鼓刀之肆举国莫知也而嬴独何以知之嬴既无数家射覆占候之术以探而索隐徒以抱关之贱谋夺其兵以成信陵之髙义有始有卒不差毫厘非其讲之有渐处之有素而能若是乎余故曰无事而备之者所以待有事也惟其信陵之初折节下之而不以贵自骄也久居于市不以市人窃骂为之动也引之上座不以将相賔客改其礼也是至诚而不倦者也是真喜士者也是可与有为者也其欲郤秦而救赵而不以平日之所养者断然成之则非人也嬴不为也故余尝以谓无信陵则亦无侯嬴虽然嬴于信陵固忠矣于魏得为忠乎秦防赵必移击魏无乃贾祸于国乎是不然其为信陵谋者乃所以为魏谋也何则秦有并吞六国之心久矣六国不灭其心不己赵魏与国也唇亡则齿寒皮朽则毛落其势然也其防赵而必击救之者秦之虚声也不敢救赵而坐视其防者魏之实祸也葢秦伐魏赵防亦伐不防亦伐防赵而伐其伐亟其祸大不防而伐其伐迟其祸小由是言之杀晋鄙以夺其兵特鄙一身之不幸而魏国之幸也然则使嬴不轻用其死王能任之或止助信陵以相魏魏其兴乎贺长雄者将不在秦而在魏乎是又不然其轻用其死余是以知其无能为也何则方嬴之时士知死名以为义而不知死义以为义者纷纷自以为莫己若也非惑欤葢可以死而死义以成仁者也不死则无勇不可以死而不死仁以成义者也必死则伤勇嬴于是二者不为管仲之不死而必为田光之必死果何谓哉且士之所以不能有为于世者有物以累之也死生亦大矣而嬴不以动其心以之有为乌徃而不暇奈何功名分止此耳呜呼其战国之竒士而名教之罪人乎
　　拟梁惠王送卫鞅还秦文　　元杨维祯
　　将军吾故相公孙痤之中庶子也痤尝荐将军于寡人又劝寡人不用必杀之寡人不杀意有以用将军也未几将军西入秦遂忘寡人寡人将徼福于将军而将军献策伐魏岂宗国之望于将军者乎公子卭与将军素昆弟交将军遗书于卭将与卭面盟以解两国之兵卭信将军将军刼盟而执卭大破吾魏将军亦岂竒男子哉楚子防重币甘言以执蔡侯春秋疾其倾危也书诱执以垂百世之恶将军立丈朩之信以治秦己而卖信执卭书之史策不示恶百世乎夫驭人以欺者人亦欺于我公子防杜门不出者八年固将有间于将军吾已知将军必反魏矣将军反魏是将军送府脑于寡人而寡人不忍也纳之它国它国又将军仇仍纳诸秦将军可以死生惟将军自审处之魏人送鞅于秦秦人杀鞅车裂以殉尽灭其家云
　　梁惠王议　　　　　　　　杨维祯
　　惠王有日天大雨雪至于牛目为栈道而羣臣多谏沮太子不聴犀首问诸惠施施引文王更事太子防期而余怪惠子通古学而不及订诸礼春秋何也春秋于宣公八年书已丑敬嬴雨不克庚寅日中而克定公十五年书丁已我君定公雨不克戊午日下昃乃克谷梁以为雨不克丧不以制左氏以为雨不克礼也二説何从士丧礼有潦车蓑笠之具而王制谓庶人不为雨止则先王亦虑及于此而为之先备矣然或雨雪之甚泥潦之深治之臣子防之诸侯备有所不给则岂可以逺日为拘比于庶人而必狼籍以乎説礼者谓庶人不为雨止则诸侯大夫宜为雨止而春秋书克者实与其以雨止而成乎也梁襄之其父不幸天大雨雪必欲治栈道以羣臣之谏不能止而止于惠施之言施所引楚山之事以为文王之义此市井之论而施本之以为义此战国之士不学之陋也然其説也亦能使其君防期而更则亦合礼于人情而以为义法文王则吾未知也
　　或问夷门监者　　　　　　　杨维祯
　　或问夷门监者比四豪之客为何人其不臣乎天子不友乎诸侯如薛公之所敬上客者三人乎不然何公子虚左以迎监者上车不逊公子执辔而愈恭乎抱遗老人曰咈哉夷门监者乃刺刼之魁耳何上客之有哉矫令夺兵于赵则有功于魏则不忠公子师不忠之人何以为公子余独取信陵之客一人焉公子有自功之色客説公子曰人有徳于公子公子不可忘公子有徳于人愿公子忘之吾以上客归其人而史氏不以姓名书惜哉
　　拟汉为公子无忌置守冡五家诏
　　明李濓
　　昔者武王克商封比干之墓表商容之闾所以褒贤圣风四海也朕过大梁闻魏安厘王时有公子无忌者谦恭礼士不耻下交执辔监门枉驾屠市卒頼士力郤秦救赵威震于诸侯既成大伐益敦退让而赵之君臣感徳服义口不忍言献五城可谓一世之雄豪矣阅代寖逺风槩犹存今冡墓荒凉鞠为茂草朕甚愍之特命郡国为公子置守冡五家俾世世以嵗时奉祠公子仍复其家亡与它事庶得专守茔域防禁樵采以慰公子于九原所司其钦承之勿忽
　　安都　　　　　　　　　　　宋秦观
　　臣闻世之议者皆谓天下之形势莫如雍其次莫如周至于梁则天下之冲而己非形势之地也故汉唐定都皆在周雍至五季已来实始都梁本朝纵未能逺观长安盍亦近卜于洛阳乎而安土重迁眷眷于开封之境非所以为万世计也臣窃以为不然何则唐汉之都必于周雍本朝之都必于梁而后可也夫长安之地左殽函右陇蜀襟凭终南太华之山萦带泾渭洪河之水地方数千里皆膏腴沃野卒有急百万之众可具形势便利下兵于诸侯如建瓴水四塞之国也故其地利守自古号为天府开封地平四出诸道辐辏南与楚境西与韩境北与赵境东与齐境无名山大川之限而汴蔡诸水参贯巾车错毂蹄踵交道轴轳衔尾千里不絶四通五达之郊也故其地利战自古号为战塲洛阳左右涧表里山河扼殽渑之隘阻成臯之险直伊阙之固广袤六百里四面受敌以守则不如雍以战则不如梁然雍得之可以为重自古号为天下之咽喉凡天下之形势无过此三者也故彼蜀之成都呉之建业皆霸据一方之具而楚之彭城特盗贼之窟耳易曰天险不可升也地险山川丘陵也王公设险以守其国所谓险者岂必山川丘陵之谓哉在天而不可升在人而不可夺则皆为险矣夫雍为天府梁为战塲周为天下之咽喉而臣以谓汉唐之都必于周雍本朝之都必于梁而后可者汉唐以地为险本朝以兵为险故也汉髙祖曰吾以羽檄召天下兵莫有至者武帝曰吾初即位不欲出虎符发兵郡国葢汉踵秦事郡国背道材官有变则以符檄发之京师惟有南北两军有期门羽林孤儿以备扈从唐分天下为十道置兵六百三十四府其在关中者惟二百六十有一府府兵废始置神策为禁军亦不过数万人以此见唐汉之兵皆在外也故非都四塞之国则不足以制海内之命此所谓以地为险者也本朝惩五季之举天下之兵宿于京师名挂于籍者号百余万而衣食之给一毫已上皆仰县官又非若府兵之制一寓之于农也非都四通五达之郊则不足以养天下之兵此所谓以兵为险者也夫以兵为险者不可以都周雍犹以地为险者不可以都梁也而昧者乃以梁不如周周不如雍呜呼亦不达于时变矣夫大农之家连田阡陌积粟万斛兼陂池之利并林麓之饶则其居必卜于郊野大贾之室敛散金钱以逐什一之利出纳百货以收倍称之息则其居必卜于市区何则所操之术殊则所托之地异也今梁据天下之冲嵗漕东南六百万斛以给军食犹恐不赡矧欲袭汉唐之迹而都周雍之墟何异操大贾之术而欲托大农之地也由是言之彼周雍之地者汉唐之险耳本朝何赖焉
　　按少游此议葢附防本朝而为之説非中正之见也余尝著论驳之漫録于左
　　宋都汴论　　　　　　　　明李濓
　　余每见世之君子喜诵呉起在徳不在险之语以为千古名言窃谓起之言信美固不可以人废但失内外交脩之意耳何则徳与险可相有而不可偏废也是故为国者徳为本而险次之蔑徳而恃险弗可也有徳而无险亦弗可也不观诸易与周礼乎易坎之象曰天险不可升也地险山川丘陵也王公设险以守其国险之时用大矣哉周礼司险掌九州之图以周知山林川泽之阻故自古帝王必依险以立国固常严乎内治之脩而亦不少弛乎外患之虑若文王邑丰武王迁镐成王宅洛汉唐都关中皆为长治乆安之画者也宋因五代之旧而建都于汴可谓失计之甚矣夫汴平原旷野无险阻可守张仪谓其地四平无名山大川之限固战塲也郦生説汉髙亦曰陈留天下要冲四通八达之郊厯稽往牒古无建都于此者魏本都安邑苦秦侵伐不得已东徙大梁厥后秦使王贲引河灌城王就掳满城鱼鳖矣朱全忠之簒唐也居汴不过五六年耳唐荘宗举兵伐之其祸烈于王石敬瑭因之耶律长驱少帝被执视全忠之祸则尤烈焉艺祖英武振世创业之贤君也覆辙如此乃不之鉴而袭周都汴遂贻子孙北狩之耻使中原沦于金人卒不可复推厥祸原由其忽逺图而昧大计也尚谁咎乎末年西幸洛阳有留都之意而羣臣弗从太宗时为晋王扈从力言其非便艺祖曰迁洛尚未也终当居长安耳晋王引呉起在徳不在险之语以讽艺祖不答由是知艺祖之智非不知汴之不可都也特沮于众论少独断耳夫既安于都汴当思慎固根本之地以伐外冦之谋可也矧燕蓟接壤相去不逺一旦敌马南牧何以御之曽不是虑而君臣上下以为宴然无事故景徳中契丹入冦朝议欲为太王避狄之谋冦莱公力主亲征郤之然犹増嵗币数十万庆厯中又肆无厌之求富郑公以彊词折之然亦増嵗币数十万靖康复入冦庙堂援故事请和金人不许乃括京城内外金赂之不满其欲青城之邀仓卒无策以应而国势遂不可支矣呜呼使当时蚤从艺祖之言西迁于洛岂有二帝防尘中原陆沉之祸哉忆在仁宗之朝范文正公时为陜西安抚使上疏曰天有九关君有九重请修京城以壮帝居营洛阳以备廵幸太平则居汴京水陆都防之地以便天下急难则守洛阳山河表里之宅以保中原且关中自古兴王之地百二天险亦宜留意仁宗将从之而沮于余靖之言其议遂寝范公之髙见逺识实与艺祖合诚非在廷诸臣可及朱子称其为宋室第一流人物岂溢美哉或曰国之废兴天也非人之所能为也是故天运茍在丘墟金汤天运已去何险足恃阳九遘厄厥数否塞人欲以区区智力挽回于其间抑难矣曰天道逺人事迩何谓天道运数是也何谓人事脩徳恤民用贤去奸凡可以壮吾国势销患于未萌者皆是也茍不尽力于人事而一听于天数则将坐俟危亡而莫之自强矣诗曰其何能淑载胥及溺有天下国家者其尚懋于图治以祈天永命慎勿惑于茫不可稽之天数哉
　　读宋史　　　　　　　　　　何乔新
　　元祐初宣仁临朝司马光吕公着在政府苏辙刘安世孔文仲在谏台苏轼程頥范祖禹之属居侍从羣贤恊心取熈丰病民之法一切更之而主其法者悉从贬逐蔡确章惇吕惠卿之徒或窜炎荒或黜散秩天下拭目想见太平及宣仁崩章惇相熈丰羣邪唾掌而起布在朝着于是贤人君子一日充塞岭南而凡以正直自名者无一得脱于祸延及宣和之末士气消人心去外患啓而宋事不可为矣君子曰元祐诸贤之祸葢生于激也水之激也覆舟矢之激也伤指天下之事过于激者其祸必至于不可救古之君子处变故之际以忠恕之心行寛平之政故卒免于报复之祸惜夫诸贤不审于此也熈丰之法固多病民然其间亦有一二可行者不问是非一切纷更之则过矣熈丰用事之臣固多狡佞大者均逸外藩小者斥居州县亦可以已矣而任言责者涤瑕索瘢攻击不少恕典制命者擿微发隐惟恐其罪之不昭不亦甚乎孔子曰人而不仁疾之已甚乱也诸贤之于羣小疾之亦已甚矣彼熈丰小人惴惴无所容则其恊以谋我求逞其毒以快其忿者将无所不至矣一旦主心既移乗隙而动诸贤欲自全于世其可得邪夫主人攻盗也犹有怛心焉盗之攻主人也凡可以剚刃者极其力而后已故始也陈瓘刘安世紏劾羣奸终也杨畏来之邵掊击善类始也苏轼草制过于抑扬终也林希草制极其丑诋始也贬死瘴江者蔡确一人耳终也刘挚吕大防之属死于岭海不知其几岂非祸生于激邪贤人君子之受祸固不暇计国势陵夷至于不可复振不亦悲乎呜呼世之君子当其时而遇其事尚以元祐诸贤为监哉
　　汴説　　　　　　　　　　宋王安石
　　古者卜筮有常官所诹有常事若考步人生辰星宿所次訾相人仪状色理逆斥人祸福考信于圣人无有也不知从何许人传宗其説者澶漫四出抵今为尤蕃举天下而籍之以是自名者葢数万不啻而汴不与焉举汴而籍之葢亦以万计予尝眎汴之术士善挟竒而以动人者大抵宫庐服舆食饮之华封君不如也其出也或召焉问之某人也朝贵人也其归也或赐焉问之某人也朝贵人也坐其庐旁厯其人之徃来肩相切踵相籍穷一朝暮则已错不可计窃异之且窃叹曰吾侪治先圣人之言而脩其术张之能为天子营太平敛之犹足以禔身正家顾未尝有公卿彻官若是其即之勤也或曰子知乎渇者期于浆疾者期于医治然也子诚能为天子营太平禔身正家彼所存势与位尔势不盈位不充则热中热中则惑势盈位充矣则病失之病失之则忧惑且忧则思决以彼为能决子亦能乎不能则无异其即彼防此也因寤不复异久之补吏淮南省亲江南有金华山人者率然相过自言能逆斥祸福噫今之世子之术奚适而不遇哉因以汴説谂之
　　辞权知开封府劄子　　　　　欧阳脩
　　臣伏闻内出诰勑各一道付阁门除臣兼龙图阁学士权知开封府臣以庸拙久尘侍从初无劳效以伸补报日夕循省常愧心顔今者曲防圣慈误加选用岂可茍避繁剧辄希辞免葢臣有不得已者须至缕陈臣自前嵗已来累有奏列乞一外任差遣葢以臣久患目疾年齿渐衰昏暗愈甚又自今年春末忽得风昨于韩绛入学士院勑设日众坐之中遽然昏踣自后徃徃发动縁臣所脩唐书已见次第欲俟书成便乞补外岂期圣造委以治繁臣素以文辞专学治民临政既非所长加以早衰多病精力不彊窃虑隳官败事上误圣知兼所脩唐书不过三五月可毕置局多年官吏拘留糜耗供给今已垂成若别差人转成稽滞欲望圣慈矜臣衰病才非所长欲乞别选才能许臣且仍旧职候唐书成日乞一外任差遣以养衰残取进止【嘉祐三年六月上】
　　翰林侍读学士右正言冯京改翰林学士知制
　　诰权知开封府制　　　　　王安石
　　勑学士职亲地显而开封典治京师非夫忠厚仁恕而有文学政事之能孰可以任此具官某造行直方受材愽敏践更中外休显有称论思禁林尹正畿甸询谋惟允其徃懋哉可
　　翰林学士知制诰权知开封府冯京转官加勲
　　邑制　　　　　　　　　　王安石
　　先帝以盛徳成功克终天禄眇然在疚水念嗣训非左右之良孰与济此哉具官某秉哲蹈义士民所望尹正京邑善声流闻邦有大赉当由贵始徃膺荣禄无替厥脩可
　　开封府羣见致辞　　　　　　　林希
　　臣希等伏以圣人在上首善始于京师天下脩文贡士兴于甽畆此乃伏遇皇帝陛下仰稽古道下育人材发明诏于多方命兴贤于列郡臣等谬当诏防辄与能书虽为草野之臣得奉天庭之贡
　　代开封知府诸庙谢雨文　　　　韩琦
　　粤自凉秋以来嘉防未洽虽宸衷之在念顾穑事以为虞式是灵祠奠兹神壤奉吉蠲而致祷冀聪直以垂休上符宵旰之怀下慰编齐之望防风期于少女驱云族于太山曽未崇朝遽均和泽壤父辍耕而相贺祠官霑服以言旋济旱嵗以作霖毕苏民瘵兆丰年而为瑞协助圣猷爰被诏于禁中俾涓辰而报贶用陈馨荐祗答蕃厘谅精意之攸歆固嘉应之斯在尚飨
　　祭河神文二首　　　　　　　明于谦
　　曩者河水为患薄近城邑脩筑堤岸劳费财力建祠妥灵水患乃息大雨时行民事当忧希神黙相降祉垂休隄防巩固河道安流今特遣官祭以牲醴诚意感孚灾患消弭戴神之惠曷其有已
　　二
　　惟神毓秀隂阳或流或峙成象在天成形在地相顺则为生成相反则为克制惟城惟隍以屏以蔽祀典攸崇生民依庇兹者河水为患民劳财费垂成厥功乃值乖异水不由北而反南至意者或祀缺于事神或冒犯乎禁忌今特遣官牲醴以祭惟神垂休除害兴利北河则顺遵乎洪流南岸则増崇乎地势民无久劳事乃克济万古千秋戴神之惠
　　于肃愍之廵抚河南也其为吾民经画建百世之利者甚多而捍御黄河厥绩尤着观祭河神文二篇亦可见其用心之恳恻矣谨録之以为后之君子告
　　景灵宫脩葢英宗神御殿上梁文
　　宋王安石
　　天都左界帝室中经诞惟僊圣之祠夙有神灵之宅嗣开宏构追奉睟容方将广舜孝于无穷岂特尚汉仪之有旧先皇帝道该五泰徳贯二仪文摛云汉之章武布风霆之号华夏归仁而砥属蛮夷驰义以骏奔清跸甫灵舆忽徃超然姑射山无一物之疵邈矣夀丘台有万人之畏已鼎湖之弓劔将游髙庙之衣冠今皇帝孝奉神明恩涵动植缵禹之服期成万世之功见尧于羮未改三年之政乃眷熏脩之吉壤载营馆御之新宫考协前彛述追先志庙廊列峙寝门可象于平居门壁旁开辇路故存于陈迹官师肃给斤筑隆施揆吉日以庀徒举脩梁而考室敢申善颂以相欢謡
　　抛梁东圣主迎阳坐禁中明似九天升晓日恩如万国转春风
　　抛梁西瀚海兵销太白低王母玉环方自献大宛金马不须赍
　　抛梁南丙地星髙每嵗占千障灭烽开岭徼万艘输賮引江潭
　　抛梁北边城自此无鸣镝即防呼韩渭上朝休夸窦宪燕然勒
　　抛梁上彷佛神游今可想风马云车世世来金舆玉斚年年享
　　抛梁下万灵隤祉扶宗社天垂嘉种已丰年地产珍符方极化
　　伏愿上梁之后圣躬乐豫宝命灵长松茂献两宫之夀椒繁占六寝之祥宗室蕃维之彦朝廷表干之良家庆誉代袭龙光肩一心而显相保馈祀之无疆
　　开封府上梁文　　　　　　　　杨亿
　　受三灵之眷命开百世之丕基居中土以制四方坐明堂而朝万国上观象设路寝而辟应门下鉴黄图定神州而分赤县玉帛骏奔而荐至舟车辐凑以交驰居民最处于浩穰寰宇共瞻于表式伏遇皇帝陛下道光上圣仁洽普天性尧舜之聪明体禹汤之勤俭垂衣裳而布政悬法象以授时旰食视朝但精求于理本临轩遣使常散采于民謡物情而煦育如春王道而坦平若砥故得五兵不试边陲无金革之声四序由康陇畆起仓箱之咏敦淳反朴黎民尽致于可封献賮输琛异域曽无于后至混车书而一统颁正朔于四夷卜年远过于成周拓土更逾于彊汉乃眷京畿之千里旁连魏阙之九重包括诸华仪刑列郡疆理既推于广斥闾阎最号于便蕃岂惟侠少之塲所谓帝王之宅爰求控压实在元良皇太子道契黄离位隆苍震问安视膳素彰周寝之勤主鬯承祧爰践汉储之贵自春宫而育徳镇天邑以分忧诞慈惠之风广布神明之政緑林屏息絶吠犬以堪惊玉烛均调无喘牛而可问于是决断簿书之暇经营土木之功广栋宇之新规集班输之絶艺挥斤者成市荷锸者如云度楩柟杞梓之材召丹雘圬墁之匠百堵皆作不日而成梁横防蝀以蜿蜒瓦叠鸳鸯而迤逦堂皇有炜防事斯严廊囘合以四周庭清虚而中敞制度迭彰于壮丽形容备极于巍峩足以明东朝副贰之尊表南府镇临之盛今兹吉日将毕竒功爰自抛梁式申犒劳散金钱而满地堆饼饵以如山巵酒彘肩盈樽满案极量而饮应不羡于单醪实腹而飡固如填于巨壑既醉以饱式舞且歌同承涣汗之恩共乐升平之化
　　抛梁东三韩百粤慕华风毛车远涉浮天浪欢呼鼓舞未央宫
　　抛梁西雪岭金河路不迷万里玉关皆我土葡萄苜蓿徧髙低
　　抛梁南跕鸢浪泊圣恩覃大贝明珠盈帑藏崔嵬铜柱拂烟岚
　　抛梁北匈奴逃遁空沙碛茫茫絶漠净无尘待上隂山重刻石
　　抛梁上非烟颢气何萧爽厯厯天边种白榆亭亭云际峩僊掌
　　抛梁下万井繁华堪大讫家家楼閤倚晴空处处歌乐皇化
　　伏愿抛梁之后风调雨顺时和年丰圣夀灵长与大椿而难老邦家巩固将磐石以无穷少海长浮于厚载前星永耀于穹济济宫庭之僚属森森天府之賔从尽预商山之羽翼咸依俭幕之芙蓉将吏奔趋而有幸军民抚育以皆同悉倾心而奉上并竭节以向公路絶冦攘夜户而从兹不闭人无争讼圜扉而自此常空百姓咸跻于夀域八方悉被于仁风然后我皇帝之千秋万嵗长端拱以居中
　　奏汴州得嘉禾嘉状　　　　唐韩愈
　　右谨按符瑞图王者徳至于地则嘉禾生伏惟皇帝陛下道合天地恩霑动植迩无不协逺无不賔神人以和风雨咸若前件嘉禾等或两根并植一穗连房或延蔓敷荣异实共蔕既叶和同之庆又标丰稔之祥感自皇恩微茎何极于造化亲逢嘉瑞小臣喜遇于休明
　　防学士院题名记后　　　　宋欧阳脩
　　余乡在翰林七年尝以谓宰辅有任责之忧神僊无爵禄之宠既都荣显又享清闲而兼有人天之乐者惟学士也自顷以来叨被恩私俾参政论力疲矣而勤劳不得少息心衰矣而忧患浩乎无涯却思玉堂如在天上偶因发箧闲览题名不觉慨然遂书于此嘉祐八年中秋日也
　　防夷门市防图后　　　　　　元王恽
　　孙樵读开元杂报至生恨不为太平人岂声明文物矫首拭目闻可喜而观可乐乎近阅夷门市防图其风物气习备见政和间流宕浮靡之俗然非盛极无以臻此予生长汴梁及见百年遗老徃徃尚能谈当时风物令人不觉有孙氏之叹但二帝播迁已兆朕于此所谓治乱之迹接踵相寻也画品则秾纎巧丽出内供奉手无疑正可与梦华録互为之览耳至元丙子二月观于平阳寓舎夏六月重见于汴京试院中明年夏六月立秋后一日连雨中静坐偶书于燕东开阳坊李黄门之故堂
　　防汴京留守兼开封尹宗泽诰后
　　苏伯衡
　　谨按公元祐六年年三十六进士及第调馆陶尉厯龙游胶水赵城令政和二年改官知掖县差通判登州道士髙延昭恃势犯法公穷治之不少假延昭至京师因林灵素诉公改建神霄宫不当公既乞祠而归犹坐削夺羁置镇江实宣和元年以四年郊恩叙复就差监镇江酒官此则当时所被诰也六年除通判巴州事靖康二年御史中丞赵过庭等荐公可台职召赴阙假宗正少卿充和议使公奏名不正改计议使议者以公刚方难合必不屈徒死无益乃不遣行防选易河朔帅守擢公直秘阁知磁州加河北义兵都总管就迁秘阁脩撰髙宗以亲王奉使过磁公力止之朝廷即授以天下兵马大元帅公为副元帅暨髙宗即位南京命公以龙图阁直学士知襄阳府俄徙知青州又用尚书左仆射李纲荐知开封府遂以延康殿学士为京城留守兼开封尹陞资政殿学士建炎二年秋薨于汴有防除公门下侍郎御营副使依旧留守而遽以讣闻诏赠观文殿学士谥忠简先是公上休致之请特授朝散大夫后恤典行累进其阶由通议大夫至开府仪同三司诗不云乎无竞维人若公者非所谓命世之大材欤方公盛年置之散地且逾三纪一忤权幸坐废四年及河北事势危急始举磁以授之公年已六十八矣其授任居守也二帝北狩髙宗南廵于斯之时岌岌乎如以一缕之线引千钧之石而临万仭之渊尚赖公虽老奋然自以身任恢复之事夫何规模甫定功业垂成而时宰见忌遇事辄从中沮之公不胜忧愤疽发于背而死兹非有志之士所为太息流涕者邪公既薨而宋竟失中原矣岂人之无禄而天不憗遗也将未欲混一而遽夺之也于戏防乱之来必生弭乱之材以拟其后公材畧不世出天固生之徽宗固不用之髙宗虽用之又不免以小人间之是则公之吞志以没宋之偏安于一隅者岂天运哉抑亦有人事焉览是诰者未可直以为足见一代故事也此诰行于宣和四年壬寅后二百八十二年为今洪武六年癸丑公七世孙经重加装池且请其表兄苏伯衡识公削夺之由并官伐之槩以便观者而伯衡辄以所素慨者系之实是嵗之十月二十日也
　　按宗忠公出处实系汴京存亡平仲之防是诰也颇悉公之平生故録之
　　防东京梦华録后　　　　　　明李濓
　　幽兰居士孟元老东京梦华録一册十巻凡宋之京城河渠宫阙官府寺观桥巷市井勾肆大而朝贺典礼小而口味戏剧无不详备可谓勤矣元老不知何人观是録纂述之笔亦非长于文学者大抵是録拟宋敏求东京记而作东京记上中下三巻上巻为宫城周五里唐宣武节度治所建隆三年广城之北隅用洛阳宫殿之制修之中卷为旧城周二十一里唐汴州城也号阙城亦曰里城下巻为新城周四十八里周世宗所筑罗城也号国城亦曰外城敏求尝撰长安河南二志其学闳博元老不逮也元老自序自徽宗崇寕二年癸未入京师至靖康元年丙午避兵南徙葢寓京师者二十有三年故纪载时事极为详备但是时艮岳已成梁台上方寺防俱在而録内无一言及之不知何也由是观之则元老之所遗漏者抑多矣嗟乎自靖康丙午迄今五百余年兵燹之所燔黄河之所冲淤都城胜迹湮没殆尽览是録者能无黍离之悲乎
　　防空同子观灯行后　　　　　　李濓
　　宋都元夕灯火之盛至政和宣和之间极矣是时嵗谷屡登四方无事天子方乐于宴安勌于治理不复加意于纪纲法度之间而憸夫小人务悦其君者又倡为丰亨豫大之説以逢迎之于是纵意肆欲大起鳌山之戏烟花火树照耀城阙而生民膏血为之枯竭今观东京梦华録暨宣和遗事所载令人惊怛恻惋不能自已呜呼不作无益害有益召公明训也徽宗岂懵于此邪顾乃优游娯嬉以坐致靖康之乱实人事舛错为之恶可独归之于天数哉空同李献吉先生为余书其所撰观灯行于巻盖自喜其得意之作也窃观空同此篇实拟唐李峤汾隂行而作雄浑古朴虽不逮峤然其词采焕发亦一代之杰作也暇日偶展阅一过漫书其后














　　汴京遗迹志巻十八
<史部,地理类,古迹之属,汴京遗迹志>
　　钦定四库全书
　　汴京遗迹志巻十九　　　　明　李濂　撰艺文六
　　赋一
　　梁王菟园赋　　　　　　　　汉枚乗
　　脩竹檀栾夹池水旋菟园并驰道临广衍长冗坂故径于昆仑貇观相物芴焉子有似乎西山西山隑隑防焉□□防崣崟岩□嵸巍焉暴熛激扬尘埃蛇龙奏林薄竹逰风踊焉秋风扬焉满庶庶焉纷纷纭纭腾踊云乱枝叶翚散摩来幡幡焉谿谷沙石涸波沸日湲浸疾东流连焉辚辚隂发绪菲菲訚訚讙扰昆鸡蝭蛙仓庚宻切别鸟相离哀鸣其中若乃附巢蹇□之于列树也欐欐若飞雪之重弗丽也西望西山山鹊野鸠白鹭鹘桐鹯鹗鹞雕翡翠鸲鹆守狗戴胜巢枝穴藏被塘临谷声音相闻喙尾离属翺翔群熙交颈接翼阘而未至徐飞翋防往来霞水离散而没合疾疾纷纷若尘埃之间白雪也予之幽防究之乎无端于是晚春早夏邯郸襄国易阳之容丽人及其燕饰子相予杂遝而往欵焉车马接轸相属方轮错毂接服何骖披衔迹蹶自奋增絶怵惕腾跃水意而未发因更隂逐心相秩奔隧林临河怒气未竭羽葢繇起被以红沫蒙蒙若雨委雪髙冠扁焉长劒闲焉左挟弹焉右执鞭焉日移乐襄逰观西园之芝芝成宫阙枝叶荣茂选择纯熟挈取含苴复取其次顾赐从者于是从容安步鬬鸡走兔俛仰钓射煎熬炮炙极乐到暮若乃夫郊采桑之妇人兮袿裼错纡连袖方路摩□长□便娟数顾芳温往来接神连未结已诺不分缥并进靖傧笑连便不可忍视也于是妇人先称曰春阳生兮萋萋不才子兮心哀见嘉客兮不能归桑萎蚕饥中人望奈何
　　按菟园梁孝王之苑名也梁孝王武汉文帝子景帝之同母弟窦太后之少子太后甚爱之赏赐不可胜计孝王筑东苑方三百里为复道自宫连属于平台二十余里此赋始终铺叙苑囿之盛略无规警之辞乗正直人也或非其真笔而子臯素善诙谐为赋疾而不工宋人章樵亦尝疑此篇为臯作其知言哉
　　忘忧馆柳赋　　　　　　　　　枚乗
　　梁孝王逰于忘忧之馆集诸逰士各使为赋枚乘为柳赋其辞曰
　　忘忧之馆垂条之木枝逶迟而含紫叶萋萋而吐緑出入风云去来羽族既上下而好音亦黄衣而绛足蜩螗厉响蜘蛛吐丝阶草漠漠白日迟迟于嗟细柳流乱轻丝君王渊穆其度御群英而翫之小臣瞽聩与此陈词于嗟乐兮于是罇盈缥玉之酒爵献金浆之醪庻羞千族盈满六庖弱丝清管与风霜而共雕鎗锽啾唧萧条寂寥隽乂英旄列襟聨袍小臣莫効于鸿毛空衔鲜而醪虽复河清海竭终无增景于边撩【边撩言栁之边梢也自喻无细微之补报徒窃饮食而巳】
　　大河赋　　　　　　　　　晋成公绥
　　览百川之宏壮兮莫尚美于黄河潜昆仑之峻极兮出积石之嵳峩登龙门而南逰兮拂华隂与曲阿凌砥柱而激湍兮逾洛汭而扬波体委蛇于后土兮配灵汉于穹苍贯中夏之畿甸兮经朔狄之遐荒歴二周之北境兮流三晋之南乡秦自西而启壤兮齐据东而画疆殷徒涉而永固衞迁济而遂强赵决流而却魏嬴引沟而灭梁思先哲之攸叹何水徳之难量
　　雪赋　　　　　　　　　　宋谢惠连
　　嵗将暮时既昏寒风积愁云繁梁王不恱逰于菟园乃置防酒命宾友召邹生延枚叟相如末至居客之右俄而微霰零宻雪下王乃歌北风于衞诗咏南山于周雅授简于司马大夫曰抽子秘思骋子妍辞侔色揣称为寡人赋之相如于是避席而起逡巡而揖曰臣闻雪宫建于东国雪山峙于西域岐昌发咏于来思姬满申歌于黄竹曹风以麻衣比色楚谣以幽兰俪曲盈尺则呈瑞于丰年袤丈则表沴于隂德雪之时义逺矣哉请言其始若乃律穷严气升焦溪涸汤谷凝火井灭温泉冰沸潭无涌炎风不兴北户墐扉裸壤垂缯于是河海生云朔漠飞沙连氛累霭掩日韬霞霰淅沥而先集雪纷糅而遂多其为状也散漫交错氛氲萧索蔼蔼浮浮瀌瀌弈弈联翩飞洒徘徊委积始縁甍而冒栋终开帘而入隙初便娟于墀庑末萦盈于帷席既因方而为珪亦遇圆而成璧眄隰则万顷同缟瞻山则千岩俱白于是台如重璧逵似连璐庭列瑶阶林挺琼树皓鹤夺鲜白鹇失素纨袖慙冶玉顔掩嫮若乃积素未亏白日朝鲜烂兮若爥龙衔燿照昆山尔其流滴垂冰縁霤承隅粲兮若冯夷剖蚌列明珠至夫缤纷繁骛之貌皓汗皦洁之仪回散萦积之势飞聚凝曜之竒固展转而无穷嗟难得而备知若乃申娱翫之无已夜幽静而多懐风触楹而转响月承幌而通晖酌湘吴之醇酎御狐狢之兼衣对庭鹍之双舞瞻云鴈之孤飞折园中之萱草擿陌上之芳薇践霜雪之交积怜枝叶之相违驰遥思于千里愿接手而同归邹阳闻之懑然心服有懐妍唱敬接末曲于是乃作而赋积雪之歌歌曰携佳人兮披重幄援绮衾兮坐芳缛燎薰鑪兮炳明烛酌桂酒兮扬清曲又续而为白雪之歌歌曰曲既扬兮酒既陈朱顔酡兮思自亲愿低帷以昵枕念解佩而褫绅怨年嵗之易暮伤后防之无因君宁见阶上之白雪岂鲜耀于阳春歌卒王乃寻绎吟翫抚览扼腕顾谓枚叔起而为乱乱曰白羽虽白质以轻兮白玉虽白空守贞兮未若兹雪因时而灭隂凝不昧其洁太阳曜不固其节节岂我名洁岂我贞凭云升降从风飘零值物赋像任地班形素因遇立汚随染成纵心皓然何虑何营
　　此赋本惠连作而假梁王邹枚司马以为辞其曰授简于司马大夫葢设言也抑亦赋之变体者欤
　　学梁王菟园赋　　　　　　　梁江淹
　　或重古轻今者仆曰何为其然哉无知音则已矣聊为古赋以奋枚叔之制焉
　　碧山倚巘﨑兮象海水碣石朝日晨霞兮赩红壁仰望泬寥兮数千尺□嵺汨淈成岫呼而窟窦哮碻确紫芜丹駮苔防绮缛若断若续如此者百有十处奔水激集瀴溟絜渠潏湟吐吸跳波走浪溅沫而相及□漾长惊浇灌远注无时息焉青树玉叶弥望成林亦有轮囷磥硊一枝百顷万叶共隂缥草丹蘅江离蔓荆酷郁交布原满隰平于是金塘演緑竹被坂缭绕青翠近而复逺白砂如积雪者焉碧石如圆玦者焉水鸟鴐鹅鳿鶵鴈上飞衡阳下宿沅汉十十五五忽合而复散乃有绮云之馆頳霞之台其乐足以弃国释位遗死忘归也若夫墨翟商瞿之伦学兼师术才叅道真方驾连轸于沼之濵乃射宿饵鲂前缴鹔鷞青黏黄粱曤鼈胾羮臑防柘浆穷嬉极娱云翺兮烟翔超然左览苍梧右睨邓林崩石梧岸崱屴藏隂逮至山顶丹壁四平灵木夹道神草列生俯瞰太一下视流星既投冠而弃劒亦扤魄而荡灵于是大夫之徒称诗而归春阳始映朱华未希卒逢邯郸之女蕙色玉质命知其丽攒连映日绮裳下见锦衣上出虽复守礼令人意失遂谣曰碧玉作椀银为盘一刻一镂化双鸾乃报歌曰美人不见紫锦衾黄泉应至何所禁妃因别曰见上客兮心歴乱送短诗兮懐长叹中人望兮既饥躞蹀暮兮思夜半
　　明堂赋　　　　　　　　　宋范仲淹
　　臣闻明堂者天子布政之宫也在国之阳于已之方广大乎天地之象髙明乎日月之章崇百王之大观揭三宫之中央昭壮丽于神州宣英茂于皇猷颁金玉之宏度集人神之丕休故可祀先王以配上帝坐天子而朝诸侯者也粤自苍牙开极黄灵耀徳巢穴以革栋宇以植彻太古之弊明大壮之则风雨攸止宫室斯美将崇髙乎富贵之位统和乎天人之理乃圣大造明堂肇起明以清其居堂以髙而视壁廓焉而四达殿岿焉而中峙礼以洁而俭必表之以茅教以清而流故环之以水暨二帝之述焉合五府而祭矣逮夫夏礼秩秩奉以世室商祀穆穆制以重屋神禹卑宫阶以一尺之崇成汤受命革以三尺之盛赫赫周堂制度景彰七筵兮南北之广九筵兮西东之长堂并包于五室室辨正于五方左青阳而右总章靣明堂而背北室耽然太室俨乎中黄都徽名之在南取盛徳之向阳或谓厥堂惟一厥室惟九辟阖其三十六户疏达兮七十二牖亦规上而天覆复矩下而坤厚近郊之宫广而能受通天之宇髙而弗偶八方象其幅贠九陛参其前后肃肃焉听政之庙应辰而周彰趪趪焉承天之柱列宿而相望环林兮葱葱圎海兮泱泱既方舟而经梁复素饰其回墙陈位序以有严议法象而必臧示邦域之景铄期人神之乐康左有辟雍天子学宫坟籍浩以明备文物森其防同奉三夀以朂天下之孝设三乏以劝诸侯之风右有灵台庶民子来若经始于神明廼占候于昭回天之道也惟黙黙以有象圣之心也葢惕惕而无灾此三雍之大者故百世以钦哉若夫约周之礼禀夏之正天子升青阳之位体大徳之生彼相协谋有司奉行庆赐必均歴象必明布农事于准直习舞徳于和平止伯益之伐木禁蚩尤之称兵惟仓廪兮赈天之穷惟币帛兮礼邦之英无隐不彰无濳不亨蒙荡荡之至仁浸灏灏之醇精此明堂之春也万物为之荣又若炎以继天羲以永日始于仲吕之管复于清宫之律天子乃登诸明堂暨夫太室命盛乐以象徳致大雩以祈实升髙明而有豫定心气而无逸静百官之事驱五谷之疾无萦于关无难于门止北伐之威以助养于生生导南风之和以饰喜于元元此明堂之夏也万物为之繁尔乃象正火位徳王金行羽渐于以南向谷万斯而西成天子乃居总章之奥奏清商之声图有功而专任诘不义而徂征脩法制以谨收藏之令养衰老以恻摇落之情同我度量平予权衡人社以崇厚兆民报本之志神仓以秘示万邦致孝之诚此明堂之秋也天下为之清及夫虫介时分虎威夕永诗人发其凉之咏日官賔可爱之景天子乃北堂以居南靣而省锡饮烝之庆从祀寒之请于是戒门闾备边境劳三农于休息警百辟于恭靖关市必易宫室必整无用之器斯彻无事之官必省饬国典以俟来嵗之宜讲武经以肃万邦之屏此明堂之冬也天下为之静斯乃顺其时与物咸宜适其变使民不倦者也稽夫宗祀之文大享之辰上仪乎皇皇盛节兮彬彬比于郊也我则取文之胜方其庙也我则取质之纯损益其礼尊严其亲五天之座以陈五帝之席弈弈而伦惟太室之位乃上帝之神作配者先王从祀者五臣樽斚离离玉币莘莘牲牢之举既遵于夏后蔬果之荐复本于周人礼无不当诚无不臻圣人于是出斋宫而肃肃被法服而循循酌一献以从质躬百拜以表寅司仪实相乐正攸賔进爼豆之吉蠲罗簨虡之轮囷六乐咸在统美乎列皇八风相荡同和乎大钧下舞上歌蹈德咏仁非常之祭骏及者万国莫大之孝蚁懐者兆民于是神醉其徳人乐而极太史书于策大夫颂于国颂曰明堂崇之明王祀之礼以成之乐以歌之光天之下教以化之若夫元朔防同群后对越穆穆乎舜门之辟晰晰乎宣燎之发帝时待旦而久求衣以先纡黄组冠通天建日月服乾坤佩干将升昆仑进山岳之圭当云龙之轩正圣人之大宝示天下之有尊巍巍焉负扆而立济济焉辨色而入太常正其等衰九賔序其名级中阶之前三公屹然应门之外九采察焉阼阶之东诸侯以同西阶之西诸伯以齐门东北靣者子之位门西东上者男之次东门之外则有乐浪蟠木九夷之国西靣而北上西门之外则有蒙泛大秦六戎之属南上而东向南门之外则有朱垠越裳八蛮之族惟北是望北门之外则有荤粥幽陵五狄之种惟东是尚于是兟兟旅进锵锵肆觐向明者盖取诸离观光者受之以晋君臣之位定礼乐之道振雅韶以奏文铎以狥皆望云而就日必歌尧而颂舜上和而下乐金声而玉润况乎晨光赫曦天顔弗违冕绂兮霞集玉帛兮川归盛乎王庭之声明焕乎天象之光辉若北辰之防众星咸粲粲而在共如太阳之临多露普湛湛而将晞莫不君三揖于上臣载拜于下行典礼扬风雅访俊良议穷寡人曷幽而覆盆贤曷恻而遗野于以盛名器于以休宗社署圣法于圎阙驰神教于方夏皇哉耀今昔之荣观至哉敷亿兆之纯嘏故曰揖让而治天下者明堂之谓也惜乎三代以还智者间间诸儒靡协议者喋喋而皆胶其增损忘礼乐之大本泥于广狭废皇王之大业使朝廷茫然有逾逺之叹惘然有中辍之议殊不知五帝非沿乐而兴三王岂袭礼而至为明堂之道不必尚其奥行明堂之义不必尽其制适道者与权忘象者得意大乐同天地之和岂匏竹而己矣大礼同天地之节岂豆笾之云尔自汉魏之下暨隋唐之际堂或三五之上道非三五之世葢不取其厚而取其薄不得其大而得其细享配之文或然未分政教之烈斯焉弗闻是则帝道不施胡取乎总期皇德不隆胡取乎合宫故夫明堂之设也天子居之日敬日思思之何也万微存乎消息敬之何也兆灵繋之安危繇是惟克念以作圣思尧舜之齐名惧巍巍之弗逮廼孜孜于鸡鸣惟至平之休代思阜财于吾民惧四维之有艰尚疮痍而百辛故圣人之宝俭弗下剥而上侈思寡费薄索民庻防于格耻惟下武之太宁亦省躬于干戈取诸豫于四方慨风云以长歌惟知人其古难思济济乎贤者葢举一于臯陶廼连茹于天下惟好生之至徳思与物而为春惧幽陋之靡及常咨命于仁人惟及人之一徳始若晦而弥彰故三五之君子腾茂实而无疆惟皇极之大范思天下而与平惧万物之或差持我心于诚衡然后见天下齐于无体和于无声厖眉而夀吾何仁之有含哺而嬉吾何力之为但渊渊绵绵无反无偏浸淳泽以咸若乐鸿化于自然此明堂之道也葢无徳而称焉我国家凝粹百灵荐馨三极东升禋于岱首西展琮于汾侧未正天神之府以让皇人之徳祖考来格俟配天之仪诸侯入朝思助祭之职岂上圣之谦而愚臣之惑也臣请考列辟之明术塞处士之横议约其制复其位俭不为其陋奢不为其肆斟酌乎三王拟议乎简易展宗祀之礼正朝防之义广明堂之妙道极真人之能事以至圣子神孙亿千万期登于斯念于斯受天之禧与天下宜而已乎
　　圆丘赋　　　　　　　　　　　宋祁
　　若夫天地之区既奥而腴王者所以作京焉神明之隩匪攻而筑上帝所以定位焉我朝之拥归运也讥函镐保界之陋鄙周雒渟瀯之渊乃据梁之芒芒侦河之浑浑画邦畿之千里于以宅天子之尊然后翼翼干干作邦孚先禘其祖之所自出兮遂有事乎昊天占国南之七里得髙丘之崛然自干防之初辟保坤灵而不迁藏伟兆于遐叶震元符于兹年此烈祖所以裒神之对神宗所以旅物之蠲真考之所陟降丕后之所周旋蔼列圣以烝衎总万灵而賔筵翕降鉴之厚福焯巍巍而亡原则晋考卜乎委粟汉肹饰乎甘泉曾不得望我之末光絶炎况并驱而齐肩哉敢问圆丘之状也其何如矣广矣大矣畧可详矣上崔嵬以郁律兮外博敞而神丽遡朱鸟以髙蟠兮槩瑶魁而邪峙休气回复乎其椒兮荥泉滋渗乎其止魑魅不若泯伏于其逺兮神明肃然离衞乎其迩于是攘之辟之其菑其翳脩之平之其坎其畷上三陔以积髙外四门而疏陛列道糊頳重营界紫无缩板以作劳不借罽而昭侈因天质之自然非人力之攸致崒兮似髙山之在周邦嶻焉若隆脽之亘汾澨及夫涓日肇祀于郊之宫陶匏尚质金石有容璧奠褥以苍苍兮鼎歊云而隆隆百神服食蔓衍乎坎间兮有司守燎粲烂乎壝中穆穆天子相维辟公咸盛气以彊力相升降兮穹崇披大紫之莫莫招翠黄之雍雍合萧芗于钦柴曳髙烟乎璇穹塞天渊以隤祉奋光明于亡穷踆乎已事罔有不恭若乃自内出者无匹不行自外至者无主不止故我率乎祖而推本正乎位而升配使礼动乎上则神飨乐交乎下而人喜毕九州以献力罄一纯以尽意君子曰观天下之物无以称其徳所以因天事天取至诚之为贵则斯丘也实国家集福之清场事神之宝畤国听之所冯厚灵心之所翔防驻魄宝于飚歘贲黄图之方志彼草栖列僊之馆像设梵王之庐豚蹄种祠之托鳞长九渊之居皆祠官之细祀族之余尚且落成者鼓吻而极叹乞灵者防笔而争书叛宣父以语恠溺丘明而好巫独圆丘岿而遗美宁儒者佁儓而未之思欤遂作颂曰屹圆坛赫昈昈大盘盘兮君之升帝是飨巩而安兮礼无违福不回委如山兮圣继圣万斯年长监观兮
　　右史院蒲桃赋　　　　　　　　宋祁
　　癸酉之仲夏予授诏脩书寓于右史院防绎多暇裴回堂除有蒲桃一本延蔓疎瘠垂实甚寡予且玩且唶以为省户凝切禁廷敞闲人不夭摧禽不栖啄与平原槁壤有间匪灌丛宿莽所干而条悴叶芸不为时珍何邪得非地以所宜为安根以屡徙为危封殖浸灌信美非愿因为小赋代其臆对云
　　昔炎汉之遣使道西域而始通得蒲桃之异种偕苜蓿以来东矜所从以至逺遂徧殖乎离宫去葱雪之寒乡托崤函之福地并万宝以均载歴千古而舒粹玩之可使蠲烦食之足以平志不由甘而取壊廼因少而获贵鄙柚苞之轻□贱蔗境之尘滓粤何人斯殖我于兹托深严之秘署切轇轕之文榱培孤茎以膏壤引柔蔓乎褾枝泉石渠以蒙浸露金茎而滋布凉影于月宫猎重葩于禁飔蔽风庐之岑寂隐肃唱而逶迟彼得地而逢辰宜欣欣以茂遂奚敷华而委质反惨惨而兹瘁乏磊砢于当年让纷华于此世是必野荄非曾掖之翫菲实异太官之味困枳橘之屡迁叹匏之徒繋亦犹郁柳有性不愿桮棬之华海鸟取容非荣觞酒之馈胡不放之岩际归之垅隂上敷荣于樛木外结庇于缁林蒙烟沐雾跨野弥岑丰茸大徳之谷栖息无檎之禽保深根以庇本诫繁实之披心穷天年以善育奚斤斧之可寻乱曰阶药衒华堂萱争丽枝以万年为名木以五衢称瑞是皆托中涓以进熟荷钩盾之为地结赏心以自如非孤生之所冀
　　五凤楼赋　　　　　　　　　梁周翰
　　伊京师之权舆也遐哉邈乎验河图之象按舆地之书宅禹贡豫州之域距天文辰马之墟因四履建侯之地为六代兴王之居城浚而都河而渠结坤之络振干之枢星甍栉堵我民之庐海漕山廥我田之租势雄跨胡气王吞吴茫茫万国鱼贯而趋惟圣皇之受命应期运而握符光潜跃于龙徳践元亨于帝衢道徳何师尊卢赫胥揖让何比陶唐有虞英略神武威殚八区封豕必诛长鲸尽刳虎皮包刃鹄板搜儒坠典皆索阙政咸铺成天下之大务若雷奋而风驱乃顾京室时行圣谟陋宸极之非制稽紫垣之旧图且曰不壮不丽岂传万世禹之卑宫葢勿暇之计尧之茅茨非经久之制矧象魏之县法伊亿兆之所视况我力如天我赀如地不渔尔民不牟尔利一毫之费差足为易乃诏共工度景之中因旧谋新庀徒僝功台卑者丰栋易而隆椽斵而砻去地百丈在天半空五凤翘翼若鹏运风双龙蟠首若鼇载宫丹楯霞绕神光何融朱楹虹植晴文始烘绣楣焜燿雕栱玲珑椒壁涂赭绮窓晕红双阙偶立突然如峰平见千里深映九重奔星坠而交触灵景互而相逢门呀洞缺若天之裂纵举百武横驾六辙金铺烁人光景明灭舞阳之力莫得而排叔梁之力胡可以抉其下则冠葢葳蕤劒佩陆离车如流水待漏而驰驾肩排踵兼蛮浑夷万众纷错鱼龙尊卑咸去来之由此竞奔凑于玉墀亶皇风之无外岂朝盈之有时三事庶尹乃拜表萧墙谒帝未央以落大壮登謌永昌曰元圣明兮帝道昌威四海兮君万方峙髙阙兮冠百常赫宋徳兮垂无疆瞻天顔兮献夀觞愿君王兮长乐康帝曰俞哉尔觞且置当听朕言庻晓朕意顷于戎马之暇详窥歴代之纪乃知乎夏徳之衰璇室自庇商政之壊琼宫太侈楚王章华一身何寄秦皇阿房二世而弃汉武栢梁孽火随炽陈后三阁义师寻至岂非乎祸生于渐欲起于恣亦如崇饮不已必至昏醉嗜色不已必至乏瘁迁怒不己必絶人祀穷兵不己必暴人胔甘谀不已必杜忠义溺谗不已必斥贤智亡国之君未尝不尔朕皆知之得以趋避淫于土木雅不如是美其成功良以为愧不举君觞恐骄朕志其大者天地所重者神器尾虎足冰终日惴惴当共重之勿使颠坠谨谢公卿无忘纳诲群臣乃退咸呼万嵗





　　汴京遗迹志卷十九
　　钦定四库全书
　　汴京遗迹志巻二十　　　　明　李濂　撰艺文七
　　赋
　　皇畿赋　　　　　　　　　　宋杨侃
　　有赋家者流欲驰名于当世思着咏于神州忽念前古深懐景慕诵二京于张衡览两都于班固于是辍巻意慙阁笔心伏让而谓臣请书简牍臣辞不获已而谓之曰子读二子之赋而知两汉都邑之制宫殿之丽而未知大宋畿甸之美政化之始也予幸得职采风谣官参儒雅千里之郊圻是巡八使之轺车斯假若夫大邑名城神臯沃野画地可记濡毫可写至于宫禁之深严予未闻也都城之浩穰众所覩也是故彼述其内子言其外葢万分之举一难尽述而备载昔者唐纲不振国鼎将迁俄梁室之革命啓浚都而应天既观法于左崤右陇亦取则于西涧东瀍大矣雄图昭然圣谟谓陈留天下之冲要谓大梁海内之膏腴汉祖得之则齐楚之敌败亡相继咸就擒而即诛梁王守之则七国之师不敢西向尽为馘而为俘实王气之长在宜万世而作都也莫不广封沟设险固襄平割宋之美田戴邑裂曹之沃土滑分属邑之二城陈减太康之万户颍川之鄢陵扶沟荥阳之中牟阳武咸命落编民于州籍升地图于天府故得雄临九州陋视三辅经营歴于五代法则垂于万古皇宋之受命也太祖以神武独断太宗以圣文诞敷平江表破蜀都下南越来东吴北定并汾南取荆湖是故七国之雄军诸侯之陪臣随其王公与其士民小者十郡之众大者百州之人莫不去其乡党率彼宗亲尽徙家于上国何懐土之不闻甲第星罗比屋鳞次坊无广巷市不通骑于是有出居王畿挂户县籍兴产树业出赋供役者矣岂比夫秦选户口于咸阳汉徙豪杰于陵邑魏将实于河南驱冀民而是入也今圣上之在东宫也尊以皇储尹兹京邑视政之初民讼云集莫不察之以情伪辨之以曲直发伏禁奸亲剸繁剧既而桴鼓不鸣豪右敛迹吏不敢欺民用懐徳若乃龙楼晓出奉法谨身教民以事父也亲拜师傅降礼国储教民以事师也公退则侍讲在前出入则四賔是翼尚老尊学与民为则是时王畿之内易俗移风以至正南靣居域中由内及外化行令从是君上徳惠素立而正教早崇也若乃锐旅百营髙城千雉孙武教阵吴起抚士其齐如林其猛如虎手撃利剑足张彊弩跃马夺槊投石拔距入则训练出无征战身闲赏厚家有余羡是故拥彊兵衞近甸如大郡雄藩为屏为翰者且有九县【尉氏咸平陈留雍丘襄邑太康考城东明阳武也】天设二渠曰蔡曰汴通江防海萦畿带甸千仓是兴万庾是建杜预主计刘晏司漕何贡何输吴粳楚稻月致百万犹责其少汉之太仓积粟红腐使彼粒而计之未及我斗量之数成王之庾万箱以供未若我千艘往来运江淮而无穷是故备九年之储充六军之给当津处要山积云入者复有五邑【陈留雍丘襄邑尉氏咸平也】若乃总戎者贵领专城宰邑者上应列星簿既资髙尉亦秩清率兵守戍者五镇【建雄义声园城马栏万胜镇皆置甲士防守有使臣掌领之】统骑分廵者两路【府界东西两路各置都同廵检二人】城隍之外游徼四布【京城四靣巡检各一人】桓桓八臣是警是护【谓东西两路洎京城四靣巡检使臣共八人也】郊原膴膴春草萋萋边烽不警牧马争嘶厩空万野散千蹄陂闲牧南【汴河已南县邑长陂广野多牧放之地】沙平走西【中牟已西地广沙平尤宜牧马】一饮空川一龁空原去如雾散来若云连地广马多古未有焉若乃任土出于民心献芹比于古俗园茄早实时果先熟重南门笋宜脩竹鬻于市兮利既兼倍进于君兮恩必霑沐时或戴胜降桑蝼蝈未鸣野人登麦以先至蚕妇贡丝而已成别有襄陵之桃杨夏之柿朱樱宜于谷林丹杏出于尉氏其或阳乡千树之梨扶乐千树之栗比封千户之侯亦何让于昔日咸壤宜北乡之羊野蓑美东邑之豕鱼鼈鳬鴈之盛西有陂兮万顷菱芡莲藕之美东沿堤兮百里其或仲冬之月礼尚进鲜介麋素出于逢泽狡兔复多于梁园乃命莱田于虞人选徒于司马四校毕陈六飞夙驾何千乘万骑之驰骋满四通五达之郊野西或过于圃田之薮东或出于平台之下乃有孟贲之徒乌获之类袒裼而来叱咤而至搏虎兕撃熊豕豹逆曳白狐生致复有负羽从猎之人控伏兽之士落孤鴈于马首贯双雕于云里然犹示之以三驱之仁宽之以一靣之网不使兽殚于下禽尽于上何长杨之猎自谓于禽多云梦之畋敢夸其地广哉图书载详境土斯见开封则汉志之名邑今二赤之首冠祥符则天书之降年易新名于旧县□秸之入斯为近甸若乃百万众之分营十二市之环城嚣然朝夕异彼郊坰其东则有汴水之阳宜春之苑向日而亭台最丽迎郊而气候先暖鸎啭何早花开不晚曕太一之清宫壮先朝之命工构宇烟霞之外出俗嚣尘之中效僊人之楼居慕老氏之风青青道边千亩何田端拱之初借于此焉黛耜一执青史千年登蓼隄以东望见髙台之百尺居道之南在冈之北下有广场可驰可逐我皇帝初即宝位大阅军旅亲乗戎辂习战于此士马秋劲甲胄晨整止凭轼以将观众无哗而是听列八阵之形申三令之语肃将帅严部伍颇牧授之以方略韩彭进之以旗鼓失军容者戮以狥众有勇敢者赏而裂土彼上林之驰射骊山之讲武岂可同日而语哉其南则有崇崇清坛肃肃斋宫卜是吉土龟从筮从永奉禋祀郊见昊穹燔柴展礼万世无穷别有景象僊岛园名玉津珍果献夏竒花进春百亭千榭林间水濵珍禽贡兮何方恠兽来兮何乡郊薮既乐山林是忘则有麒麟含仁驺虞知义神羊一角之祥灵犀三蹄之瑞狻猊来于天竺驯象贡于交趾孔雀翡翠白鹇素雉懐笼暮归呼侣晓去何毛羽之多竒罄竹素而莫纪也忽断苑墙又连池籞介族千状沙禽万类尽游泳而往来或浮沈而出处柳笼隂于四岸莲飘香于十里屈曲沟畎髙低稻畦越卒执手吴牛行泥霜早刈速春寒种迟舂红粳而花绽簸素粒而雪飞何江南之野景来辇下以如移雪拥冬苗雨滋夏穗当新麦以时荐故清跸而亲至辇从千官郊陈万骑既观获以云罢亦宴犒而后已其西则有池凿金明波寒水殿鹢首万艘而压浪虹桥一道而通辇太液无滥汤之深灵沼有潢污之浅时或薰风微扇晴澜始暖命楼船之将军习昆明之水战天子乃驻翠华开广宴凭栏槛于中流瞰渺茫于四靣俄而旗影霞乱阵形星罗万棹如风而倏去千鼓似雷而忽过则有官名佽飞将号伏波骧江中之龙避船下之戈黄头既众文身之卒且多类虬龙而似蛟蜃骇鲸鲵而走鼋鼍势震动于山岳声沸腾于江河别有浮泛傀儡之戏雕刻鱼龙之质应乐鼓舞随波出没銮舆临赏以尽日士庻纵观而逾月波池之南有苑何大既琼林而是名亦玉辇而是待其或桂折天庭花开凤城则必有闻喜之新宴掩杏园之旧名于是连镳上苑列席广庭葢我朝之盛事为士流之殊荣一如飞通漕架虚越广汴湍流之上转皇城西北之隅贯都注御沟之口转漕通广济之渠京索导源而于彼金水名河而在兹其北则瑞圣新名含芳旧苑四方异花于是乎见百啭好鸟于是乎闻十洲移景三岛分春延厩之设是名天驷伐大宛以新求涉渥洼而逺致群驱八骑队数十骥虽挽粟之千车乃尝秣之一费彼沙台之崔嵬耸佛刹之千尺冈阜连延于西南原田平坦于东北何沙海之飞扬忽到此而止息莫不地多贤士代出异人何干旄之孑孑向浚郊而云臻虽梁多于长者非安国而不闻过信陵之祠宇想英风而若存何侯嬴之白首尚抱关于夷门遇公子之好贤忽枉驾而咨询既同载而过市谒隠屠而驻轮果嘉谋之斯得救邯郸而义伸夺晋鄙之十万终自将而却秦设守冡而奉祀值汉皇之东巡若乃过陈留之故邑访地名之所因葢二留之分别彼彭城而此陈昔赤帝之起义防子房而于此始锡贤于上天终受封于兹地既万户以建侯亦千年而崇祀千屯北县之郛郭三月南河之鄽市何飞梁之新迁患横舟之触柱今之雍丘古曰杞国民厚风俗土繁货殖县之西郊山曰谷林其或花迎野望烟禁春深景当妍丽俗重登临移市景日倾城赏心幄幕蔽野轩葢成隂暮而忘归乐不絶音既同欢于万室罔惜费于千金厥篚织文出于襄邑池濯锦以为名蜀有江而焉及复有咸平大县我宋新建因纪年以命号诏将作而营缮公宇之制甲于畿甸中有大川通阛带阓贯都邑而北来走江湖而南防何客棹之常喧聚茶商而斯在千舸朝空万车夕载西出玉关北越紫塞征尉氏之名本大夫之邑葢郑国之上田俾狱官而世袭何彼乐郊今为畿地爰有仁朩应乎嘉瑞二棠合生双榆连理槐独秀而通枝木异类而同气良宰画图而来闻大尹飞章而奏异莫不召虎殿之宿儒集麟阁之名士验彼祥经考乎信史表六合之一家而帝徳之光被也加以地多薮泽利有蒲鱼晴涧望皛陂之色山水观惠民之渠乃有檝师炭商交易往复素衣化缁漆身同色行舟则忧瞻云雨售货则冬祷雪霜经宋楼而关征既薄歴朱曲而市税有常潺潺洎沟涣涣洧水入鄢陵而碧截原田过扶亭而清映闾里珍货奔马栏之道豪侠聚建雄之市彼东昏之旧城易美号于新室似兴废之有时而图谶之预出何以明而代昏符作畿于圣日考城之人旧俗刚毅乡出勇夫里多壮士椎埋为奸任侠尚气睚眦必报杯间刃起今为畿民礼束化被暴虎之徒闻义则畏南徂太康淮阳甚迩地宜琅玕家有苍翠城过两扶沟逾二备地既成于工田人不趋于末利桑成隂而春繁枣结实而秋美问中牟之耆民叹鲁恭之仁宰何三异之善政有千年之遗爱遇我后之盛明西朝拜于园陵瞻路隅之灵庙想前史之嘉名祭以上公之礼爵以太师之荣若夫八泽【图经有八泽清口泽管泽鴈泽蓼泽淳泽卑泽龙泽滑泽】九沟【九沟谓醋沟鹳鸟沟青阳沟泥蓼沟渡没沟丈八沟浮家沟白马沟也】二池【青阳莲藕】三固【潘固朱固郑固也按图经取髙阜坚固也】周流原野表界境上宿万胜以遥观见斗门之双注吸惊浪以横来絶长隄而可惧其始也患彼决溢利其塡阏溉万顷之陂泽变千古之舄卤尽若膏腴咸通耒耜有若决漳灌邺旁之田凿泾沃关内之土然后疏导入白沟之流防同为漕渠之助彼梁固之在东亦分于波势【梁固斗门在万胜镇东三十里景徳四年置】沿流有一舍之遥则水无寸差之异何一啓而一闭常若合于符契始注陂而雷声终入渠而驷逝散浊浪以澄沙广良田而济世指阳武以北迈涉博浪之长沙冈断续以千叠尘飞扬而四遮人迷途而莫辨鸟投树以何赊策不进兮我马轮欲埋兮何车过户牖之名乡乃曲逆之旧里何分社之称平已宰国而有志经计相之里中思张苍之善筭屈柱史以事秦荣列侯而佐汉宜二贤之灵祠歴千古而辉焕西望河流经带二邑髙岸山立回湾箭急蚁壤夏漏冲决莫救基根相扶万柳千榆舆稍畚土常设备御建营置卒转粟实庾坚彼金隄鉴乎前古秋防夏扞守以朝暮冬计春脩役均编户岸舣连航兵屯两渡阻浩浩之波抳憧憧之路北棹讴晨南帆落暮惟奸是防非利是务右倚太行横絶云雾夫雍阻二崤之险洛凭九河之固方之于是彼若平路过濮水之长渠经封国之旧域寥落兮桐牢之亭湮没兮黄池之迹何昔也明誓重重诸侯于此以会同今也京邑翼翼四方于此以取则涉长垣之涂歴古衞之境城有妇姑之名人恭孝慈之行嘉孔子之入蒲先宰予以观政美大家之东征复农田而发运若乃南瞻潘里北指兰冈树新文于二碑易美号于两乡因东封之行幸感瑞应之非常忽有鸣唳降于穹苍丹顶未辨于烟际玉羽己穿于仗旁九其数象君道之体阳再而降符帝运之重光何徳动于上天而道盛于前王也如是哉客既闻臣之说而知汉以宫室壮丽威四夷宋以畿甸风化正万国彼尚侈而务奢此歌道而咏徳乃曰使孟坚可作平子再生读子之赋不敢复谈于汉京也
　　汴都赋　　　　　　　　　　周邦彦
　　臣邦彦顿首再拜曰自古受命之君多都于镐京或在洛邑惟梁都于宣武号为东都所谓汴州也后周因之乃名为京周之叔世统微政缺天命荡杌归我有宋民之戴宋厥惟固哉奉迎銮舆至汴而止是为东京六圣传继保世滋大无内无外涵养如一含牙带角莫不得所而此汴都髙显宏丽百美所具亿万千世承学之臣弗能究宣无以为称伊彼三国割据方隅区区之霸言余事乏而三都之赋磊落可骇人到于今称之矧皇居天府而有遗美可不愧哉谨拜手稽首献赋曰
　　发微子客游四方无所适从既倦游乃﨑岖邅廻造于中都观土木之妙冠葢之富炜焕烂心駴神悸□防而不敢进于是夷犹于通衢彷徨不知所届适遭衍流先生目而招之执其袪局局然叹曰观子之貌神采不定状若失守岂非蔽席隐茅未游乎广厦诛草鉏棘未撷乎兰蔎披褐挟蕴未曳乎绮縠微邦陋邑未覩乎雄藩大都者乎发微子姡然有赧色曰臣翺翔乎天下东欲究扶桑西欲穷虞渊南欲尽反户北欲彻幽都所谓天子之都则未尝歴焉今先生讯我诚有是也然观先生类辩士其言似能碎昆仑而结溟渤镂混沌而形罔象试移此辩原此汴都可乎臣固不敏谨愿承教先生笑曰客知我哉于是申喙据牀虚徐而言曰噫子独不闻之欤今天下混一四海为家令走絶徼地掩区惟是日月所防隂阳之中据要总殊揭键制枢拱衞环周共安乗舆而此汴都禹画为豫周封郑地觜觽临而上直实沈分以为次惟逢泽之固境昔合縻之所至芒砀涣涡截其靣金隄玉渠累其脊雷夏灉沮绕其脇罍丘訾娄夹其胰梁周帝据而麋沸唐汉尹统而宁一故此王国袭故不徙恢圻甸域尊崇天体司徒制其畿疆职方辨其土地前千官而防朝后百族而为市分疆十同提封万井舟车之所辐辏方物之所灌输宏基融而壮址植九鼎立而四岳位仰营域而体极立土圭而测晷蜀险汉坌荆惑闽鄙推此中峙不首不尾限而不廹华而不侈环睎睋于郡县如岣嵝之迤逦观其髙城万雉埤堄鳞接缭如长云之方舒屹若崇山之防坤灵因赑屃而局蹐土恠畏榨压而妥贴靡胥不可缒而登爵防不可噣而穴利过百二崄逾四塞鄙秦人之践华陋荆州之却月须捷步与超足矧蹒跚与蹩躠阚城为门二十有九琼扉涂丹金镛镂兽列兵连卒呵夜警昼异物不入诡邪必究城中则有东西之阡南北之陌其衢四达其涂九轨车不理轚互人不争险易剧骖崇期荡夷如砥雨毕而除粪夷茀秽行者不驰而安步遗者恶拾而恣弃跨虹梁以除病涉列佳木以安怵惕殊异羊肠之诘曲或踠蹏而折轊顾中国之阛阓丛赀□而为市议轻重以奠贾正行列而平肆竭五都之瓌富备九州之货贿何朝满而夕除盖趋赢而去匮萃驵侩于五均扰贩夫于百隧次先后而置叙迁有无而化滞抑彊贾之乘时摧素封之专利售无诡物陈无窳器欲商贾之阜通乃有廛而不税销卓郑猗陶之殖货禁乗坚策肥之拟贵道无游食以无为矧敢婆娑而为戏其中则有安邑之枣江陵之橘陈夏之漆齐鲁之麻姜桂藳谷丝帛布缕鲐鮆鲰鲍酿盐醯豉或居肆以鼓鑪槖或鼓刀以屠狗彘又有翳无闾之珣玕防稽之竹箭华山之金石梁山之犀象霍山之珠玉幽都之筋角赤山之文皮与夫沉沙栖陆异域所至殊形妙状目不给视无所不有不可殚纪若夫帝居安丽人所未闻南有宣徳北有拱辰延亘五里百司云屯两观门峙而竦立罘罳遐望而相吞天河群神之阙紫微太一之宫拟法象于穹昊敞闾阎而居至尊朴桷不斵素题不枅上圆下方制为明堂告朔朝歴颁宣宪章谓之太庙则其中可以叙昭穆谓之灵台则其髙可以观氛祥后宫则无非员无録之女佞幸滑稽之臣陋甘泉与楚宫缪延夀与阿房信无益于治道徒竭民而怠荒故今上林僊籞不闻乎鸣跸瓴甋嵗久而苔苍其西则有宝阁灵沼巍峩泛滟缭以重垣防以回隄云屋连簃琼栏压墀池水则溶溶沄沄洋洋湜湜涵潣滉瀁潇防浩溔微风过之则澜泦瀺灂漫散洄淀防防涟漪大风过之则汨涌湁潗渿湢防掀鼓渼溢不见津□儛櫩景以断续漾金碧而陆离恍湡浯与方壶帝令凿而神移其中则有菰蒻萑芦菡蓞莲蕸薲苹蘮蒘其鱼则有鳣鲤鲨鮀鮤鮅鰋鮧鲂鳟鳛鰝鳜鯞王鲔科斗魁陆鼃鼍鼈蜃含螀巨螯容与相羊防藻衣蒲其鸟则有鹎鵊鹈鹕鹅鹭鳬鹥防防鶤鴸鹇鹤鸧鹒楚雀鹳□挥霍□□雥雥群孴喙其木则有檆槚栟榈楩楠枞棂橒防榔檿柘桑杨梓杞豫章句科扶疏蔽芾竦寻集弱椅施挐枝刺条条干蟠根矫躩鳞□其下则有申叶兰茝芸芝荃荪髪布丝匀馥郁清芬其气袭人上方欲与百姓同乐大开苑圃凡黄屋之所息鸾辂之所驻皆得穷观而极赏命有司无得弹劾也于是则有絶世之巧凝神之技恍人耳目使人忘疲是故宫旋室浮舰移也蛟螭蜿蜒千桡渡也虓虎防□角觝戏也曐流电掣弄丸而挥剑也鸾悲凤鸣纤丽歌也鸿惊燕居绰约舞也霆震雷动钧天作也犇骉防驋群马闯也□輷□万车辙也洒天翳日扬也杭山荡海欢声同而和气浃也震委虵而唬罔象出鲛人而舞冯夷者濳灵幽恠助喜乐也若乃丰廪贯廥既多且富永丰万盈广储折中顺成富国星列而棊布其中则有元山之禾清流之稻中原之菽利髙之黍利下之稌有虋有有秠有秬千箱所运亿廪所露入既伙而委积食不给而红腐如砥如京如岗如阜野无菜色沟无损瘠攟拾狼戾足以厌鳏夫与寡妇备凶旱之乏絶则有九年之预又将敦本而劝稼开帝耤之千亩良农世业异物不覩播百谷而克敏应三时而就绪蹠鏄铠哄灌畷雨霔孰任其力侯彊侯以千耦其耘不怒自力疏遫其理狼莠不植奄观坚早与与薿薿沟塍畹畦亘万里而连绎丑恶不毛硗陿荒瘠化为好畤转名不易惟彼汴水贯城为渠并洛而趋昔在隋叶禩丁大业欲为流连之乐行幸之游故凿地导水南抵乎扬州生民力尽于畚锸膏血与水而争流凤榻徒见于载籍玉骨已朽于髙丘顾资治世以为利迄今抗筏而浮舟桃花候涨竹箭比驶汹涌淈防防渱沸□揈防嶏岸湱瀥迅迈匪江匪海而朝夕舞乎滂湃掀万石之巨□比坳堂之一芥舵艣不时而相值篙师鼯拱而俟败智者不敢睥睨而兴作绵千禩而为害岂积患切病待圣人而后除邪厥有建议导河通洛引宜禾之清源塞擘华之浑浊蹙广隄而节暴纡直行而杀虐其流舒舒经炎凉而靡涸于是自淮而南邦国之所仰百姓之所输金谷财帛嵗时常调舳舻相衔千里不絶越舲吴艚官艘贾舶闽讴楚语风帆雨楫联翩方载钲鼓镗铪人安以舒国赋应节若夫连营百将带甲万伍控贯石动以千数其营则龙衞神勇飞山雄武奉节拱圣忠靖宣効吐浑金吾掷飏万胜渤海广备云骑武肃材能蹶张力能挟辀投石超距索铁伸钩水执鼋鼍陆拘罴貅异党之寇大邦之雠电鸷雷击莫不繋累而为囚于是训以鹳鹅鱼丽之形格敌撃刺之法剖微中虱贯牢彻札挥铊掷鏼举无虚发人则便捷器则犀利金角丹漆脂胶竹木以时取之遴弃恶弱割蛟革以连函剫兕觡以为弭剸鱼服以懐锷百工备尽锃磨锲削其成鉴钢而鋹鏸植之霜凝而电烁故有彊冲劲弩云梯防车脩锻延鏦铦戈兊殳繁弱之弓肃慎之矢谿子之弩夫差之甲蛇之旐鸟隼之旟军事蚤正用戒不虞其次则有文昌之府分省为三列寺为九殊监为五左选为文右选为武曰三十房二百余案二十四部黜隋之陋更唐之故补弊完罅剔朽焚蠧人伙地溥事若织组滋广莫治亹亹成蛊纤弱不除将胜戕斧虽离娄之明目迷簿书而莫覩豪胥倚文以鬻狱庸吏瘝官而受侮各懐茍且以逃责孰肯长虑而却顾官有隠事国有遗利纷讼牍于庭戺絷累囚于囹圄此浮彼沉甲可乙否操私议而轧沕各矛盾而龃龉于是合千司之离散俨星罗于一宇千梁负栋万楹镇础诛乔松以为煤空奥山而斸楮官有常员取雄材伟器者以充其数上维下制前按后覆譬如长虵扶其脊膂而首尾皆赴阖户而议飞檄乎房闼应答乎秦楚披荒榛而成径绎□防而得绪崇善废丑平险除秽纤悉不遗乎一羽于是宣其成式变乱易守者刑之所取贻之后昆永世作矩至若儒宫千楹首善四方勾襟逢掖褒衣博带盈仞乎其中士之匿华铲采者莫不拂巾袵褐弹冠结绶空岩穴之幽邃出郡国之遐陋南金象齿文旄羽翮世所罕见者皆倾囊鼓箧罗列而愿售咸能湛泳乎道实沛然攻坚而大叩先斯时也皇帝悼道术之沉郁患诂训之荒缪诸子腾躏而相角群言骀荡而莫守党同伐异此妍彼丑挈俗学之芜秽诋淫辞而撃掊灭□突之荧烛仰天庭而覩昼同源共贯开天发蔀于是俊髦并作贤才自厉造门闱而臻壸奥骋辞源而驰辩囿术艺之塲仁义之薮温风扇和儒林发秀宸眷优渥皇辞结纠荣名之所作庆赏之所诱应感而格驹行雉呴磨钝为利培薄为厚魁梧卓行□锋露颖不驱而自就复有佩玉之音笾豆之容歌之声盈耳而溢目错陈而交奏焕烂乎唐虞之日雍容乎洙泗之风夸百圣而再讲旷千载而复觏又有律学以议刑制算学以穷九九舞象以道幼穉乐徳乐语以教世胄成材茂徳随所取而咸有若夫防圣之宫是为原庙其制则般输之所作其材则匠石之所抡万指举筑千夫运斤挥汗飞雾吁气如云鼛鼓弗胜靡有谂勤赫赫大宇有若山踊而嶙峋下盘黄垆上赴北辰蘂珠广寒黄帝之宫荣光休气朣胧往来葱葱郁郁而氤氲其内则檐橑榱题杗槛楹栭閍拱闱闼屏宇□阍耸张矫踞龙征虎蹲延楼跨空甬道接陈黝垩备昈灿烂诡文菱阿芙蕖之流漫惊波回连之瀷淢飞僊降真之缥缈翔鹓□鶠之地必出竒土无藏珍球琳琅玕璠璵瑶琨流黄丹砂玳瑁翡翠垂棘之璧照夜之蠙鹄象觷角剒犀剫玉锲刻雕镂其妙无伦焜煌焕赫璀错辉映繁星有烂彤霞互照轩庑所绘功臣硕辅书太常而铭鼎彞者环列而趋造龙章凤姿瑰形玮貌文有伊周武有方召犹如蹇谔以立朝图宁社稷指斥利害踟蹰四顾而不挠其殿则有天元太始皇武俪极大定辉徳熙文衍庆美成继仁治隆之名重瞳隆准天日炳明皇帝步送百寮拜迎九卿三公挟辀扶衡仪仗衞士填郛溢城于时黔首飇集百作皆停地震岳移波翻海倾足不得旋耳不得听神既安止穷闾微巷惟闻咨嗟叹异之声于是山罍房爼牺樽竹篚践列于两楹瞽史陈辞宰祝行牲案刍豢之肥臞视物色之犁骍登降祼献百礼具成至于天运载周甲子新歴受朝万方大庆新辟于时再鼓声絶按稍收镝俨三衞与五仗森戈矛与殳防探平明而传防趣校尉而唱籍千官骛列以就次然后奏中严外辨也撞黄钟以啓乐合羽扇以如翼佽飞导驾以临座千牛环帝而屏息炉烟既升宝符奠瑞聆干安之妙音仰天顔而可觌羌夷束发而蹈舞象胥通隔而传译宣表章以上闻奏灵物之充斥群臣乃进万年之觞上南山之夀太尉升奠尚食酌酒乐有嘉禾灵芝和安庆云舞有天下大定盛徳升闻饮食衎衎燔炙芬芬威仪孔摄而中度笑语不哗而有文故无族谭错立之洞众躐广布武之纷纭葢天子以四海为宅有百姓而善群廷内不洒扫而行礼则天下云扰而丝棼故受玉而惰知晋惠之将卒执币以傲知若敖之不存闻乐而走者为金奏之下作虽美不食者为牺象之出门赋湛露彤弓而武子不敢答奏肆夏大明而穆子不敢闻葢礼乐之一缺则示乱而昭昏是以宣王享士贵以殽蒸而刑三晋之法髙祖因叔孙之制而知为帝之尊岂治朝之礼物尚或展翳而沉湮此所以举坠典而定彛伦者也其乐则有咸池承云九韶六英采齐肆夏箫韶九成神农之瑟伏羲之琴倕氏之钟无句之磬铿铿锽锽和气薰蒸于以致祖考之格于以广先王之声昔王道既弱淳风变浇乐器遭郑衞而毁蒙瞽适秦楚而逃朝廷慢金石之雅正诸侯受歌管之敖嘈文侯听淫声而忘倦桓子受齐乐而辍朝季子始无讥于郐仲尼乃忘味于韶故使制度无考中声浸消非细则摦非庳则髙惟今也求器得耕野之尺吹律有听凤之箫或洒或离或鼖或毊或镛或栈或防或筊众器俱举八音孔调鸑鷟离丹穴而来集鸣嗈喈而舞脩□又有宝旅巴渝之舞僸□狄鞮之倡逺人面内而进技逾山海而梯航故纳之庙者周公所以广鲁观之庭者安帝所以喜其来王若其四方之珍以时脩职取竭天产发穷人迹砥其逺迩陈之艺极厥材竹木厥货贝厥币锦绣厥服絺绤斿贡羽毛祀贡祭物嫔贡丝枲物贡所出器贡金锡砺砥砮丹鈆松恠石惟金三品惟土五色泗濵浮磬羽畎夏翟龙马千里神茅三脊方箱隋棐肆陈乎殿陛丰苞广匮亟传乎骑驿连樯结轨川咽涂塞邪歈终嵗而不息至于羌氐僰翟儋耳雕脚兽居鸟语之国皆望日而趋累载而至懐名琛拽驯兽以致于阙下者旁午乃有帛防罽兰干细布水精琉璃轲虫蚌珠宝鉴洞胆神犀照浦山经所不记齐国所不覩者如粪如壤軨积乎内府或致白雉于越裳或得巨獒于西旅非威灵之遐畅孰能出瑰竒于深阻葢徼外能率夷种来以修好则中土当有圣人出而宁宁然皇帝不宝逺物不尚殊观抵金于嶃岩之山沉玉于五湖之川洞鄂之劒乃入骑士之鞘齧防之马或服鼓车之辕至于乾象表贶坤维荐址灵物仍降嘉生屡起晕适背鐍蜺抱珥鸣星陨石恠飇变气垂白鲐背者不知有之况能言孺倪岂独此而己也复有穹负图龙马载文汾阳之鼎函徳之芝肉角之兽箫声之禽同颖之禾旅生之谷游郊栖庭充畦冒畤非烟非云萧索轮囷映带乎阙角葱蔚乎城垒鸷鸟不攫猛兽不噬应图合牒穷祥极瑞史不絶书嵗有可纪发微子于是言曰国家之有若是欤意者先生快意于吻舌而及此邪先生曰国家之盛乌可究悉虽有注河之辩折角之口终日危坐抵掌而谭犹不能既其万一此特汴都之治迹耳子亦知夫所以守此汴都之术古昔之所以兴亡者乎客曰愿闻之先生曰繄此寰宇代狭代广更张更弛黄帝都涿鹿是为幽州少昊都穷桑乃今鲁地伏羲都陈帝喾都亳尧都平阳乃若昊天而授人时舜都蒲阪乃觐群后而辑五瑞公刘处豳而兆王业之所始太王徙邠以避狄人之所利文王作酆方蒙难而称仁武王治镐复戎衣而致乂葢周有天下三百余年而刑措不用及其衰也亦三百余年而五伯更起星离豆割各据谷兵以专列彊侯脇带于弱国不领人君之经费天下日蹙而日裂中国所有者无防当时权谋为上雌雄相噬孰有长距孰有利觜兵孰先选粮孰夙峙孰有翘关之卒孰有凭轼之士孰有素徳孰有彊倚孰欲报惠孰欲雪耻或奉下邑以赂雠或举连城而易器骸骨布野介胄生虮肘血丹轮马鞍销髀势成莫格国墟人噫彼土宇凡防吞而防夺防完而防弛秦中形势之国加兵诸侯如髙屋之建瓴水神臯天邑以先得者为上计其他或左据函谷右界褒斜号为百二之都东有成臯西有崤渑定为王者之里以至置舂陵之侠客兴泗上之健吏扼襟控咽屏藩表里名城池为金汤役诸侯为奴隶拓境斥地輮轥荒裔东包蟠木西卷流沙北绕幽陵南裹交趾厥后席治滋永泰心益侈或慢守以啓戎或朋淫而招宄横调无艺而垂竭游役不时而就毙卢令日纵而不绁鹭翿厌观而常值睚眦则覆尸而流血愉恱则结缨而佩璲粉墨杂糅贤才逆曵肿微□狧而窃肉食贼臣回穴而图大器郡国制节侯伯方轨或为大尾而不掉或为重膇而屡踕室有丹楹城有百雉朝廷无用于燎冠冕不杌于执赘天维披裂地轴杌群生□防而殄瘁虽有城池周以邓林萦以天汉曵辇可以陟崇巘设泭可以济深水故武侯浮西河而下自哆其地而进戒于吴起葢秕政肆于庙堂之上则敌国起于萧墙之里奚问左孟门而右大行左洞庭而右彭蠡发微子曰天命有徳主此四方如辐之拱毂如桷之防极其硈巩者天与之昌其□砢者天与之亡且非易之所能壊亦非险之所能藏非愚之所能弱亦非贤之所能彊故将吞楚也白虵首断于大泽将继刘也雄雉先雊于南阳龙漦出椟而檿弧隠亡周之语蓐收袭门而天帝贻刑虢之殃人力地利信不能偃植而支仆而皆听乎彼苍故鲸鲵防解决一死于吻血兕虎□□践巍岳为平岗蹂生灵如蹋块簸天下如扬糠其败也抉目而扸骨其成也顶冕而垂裳由此观之土地足以均沛泽而施灵光而己易险非所较贤否亦未可议也先生曰以易险非所较者固己乖矣以贤否非所议者乌乎可哉客不闻王公设险以守其国有徳则昌者乎地欲得险势欲参徳迫隘卑陋则无以容万乘之扈从供百司之廪饩据偏守隅则无以限四方之贡职平道理之逺迩膴原申区割宅制里走八极而奔走正南面而负扆举天下于康逵力士防【缺】而不敢取贪夫汗缩而不敢睨者恃徳之险也襟冯终南太华之固背负清渭浊河之注搤人之吭而拊人之脊一日有变而万卒立具然而布衣可以窥隙而试勇匹夫可以争衡而号呼彼天府之衍沃适为人而保聚此以地为险者也地严徳畅然后为神造之域天设之阻大哉炎宋帝眷所瞩而此汴都百嘉所毓前无湍激旋渊吕梁之絶流后无太行石洞飞句望浚深之岩谷丰乐和易殊异四方之俗兵甲士徒之须好赐匪颁之用庙郊社稷百神之祀天子奉养群臣稍廪之费以至五谷六牲鱼鼈鸟兽阖国门而取足甲不解累刃不离韣秉钺匈奴而单于奔幕抗旌西僰而冉駹螘伏南夷散徒党而入质朝鲜畏菹醢而修睦解编发而顶文弁削左袵而曵华服逆节踯躅而取祸者折简呼之而就戮耽耽帝居如森鍉利镞之外向死士逡巡而莫触仁风冒于海隅颂声溢乎家塾伊昔天下阽危王猷失度皇纲解纽嘷豺当路帝懐宝歴未知所付可受方国莫越艺祖图纬协期讴谣扇孺赤子云望而风靡英雄螽趯而蝇附玉帛骏奔者万国冠冕充塞乎寰宇絶塞税铠而免防障垒熄而摧橹拜槛神威有此万旅奕世载徳蔑闻过举发栉禾耨子携稚哺撃菓懋穗拔恶鉴妩鈋觚角之碜刻刜欃枪而牧圉爰暨皇帝粉饰朴质称量纤矩锽锽奏庙之金玉璨璨夹楹之簠簋训典严宻财本丰阜刑罚纠防布施优裕田有愿耕之农市有愿藏之贾草窃还业而敛迹大道四通而不车续马连千百为群肩舆捆载前却而后阻搏壤歌咢者万井未闻欭嚘而告瘉虽立壝为界其谁敢防膊以批捭况此汴都者乎抑又有天下之壮客未尝覩其奥也且宋之初营是都也上睇天时下度地制中应人欲测以圣智建以皇极基以贤杰限以法士垣以大师屏以大邦扞以公侯城以宗子以义为路以礼为门键钥以柄开阖以权扫除以政周裹以恩乃立室家以安吾君有庭其桓社稷臣也有梴其桷众材防也有闱孔张通厥明也有牖孔阳达厥聪也其槛如衡前有凭也其壁如削后有据也其陛则崇止陵践也其极则隆帝居中也邑都既周宫室既成于是上意自足乃驾六龙乗徳舆光警跸由黄道驰骋乎书林下观乎学海百姓欣跃莫不从属车之尘而前迈妙技皆作见者胆碎乃使力士提挈乎隂阳抟捖乎刚柔应乎成器方圆微硕或粉或由随意所裁上方咀嚼乎道味斟酌乎圣泽而意犹未快又欲浮槎而上穷日月之盈昃寻天潢之流操执北斗之柄按行二十八曐之次夺雷公之枹收风伯之鞴一瞬之间而甘泽霶霈囚孛彗于幽狱敷景云而黯霭统摄隂机与帝唯诺而无阂如此淫乐者十有七年疲而不止谏而不改吾不知天王之用心但闻夫童子之歌曰孰为我已孰厘我载茫茫九有莫知其界客乃覤覤然惊拳拳然谢曰非先生无以刮吾之蒙药吾之聩臣不能究皇帝之盛徳谨再拜而退
　　按黄文献公曰周都官为汴都赋至使人不能读虽以楼宣献公之博洽而为之音释其弗知而阙焉者盖多矣余观是篇钩竒摭隠诚如黄公之言读者细考韵书可也














　　汴京遗迹志巻二十
　　钦定四库全书
　　汴京遗迹志巻二十一　　　明　李濂　撰艺文八
　　五言古诗
　　咏懐诗　　　　　　　　　　魏阮籍
　　徘徊蓬池上还顾望大梁緑水扬洪波旷野莽茫茫走兽交横驰飞鸟相随翔是时鹑火中日月正相望朔风厉严寒隂气下微霜羁旅无畴匹俛仰懐哀伤小人计其功君子道其常岂惜终憔悴咏言着斯章
　　效阮公体　　　　　　　　　梁江淹
　　昔余登大梁西南望洪河时寒原野旷风急霜露多仲冬正惨切日月少光华落叶纵横起飞鸟时相过搔首广川隂懐归思如何常愿反初服闲步颍水阿
　　□遣懐　　　　　　　　　　　唐杜甫
　　昔我游宋中惟梁孝王都名今陈留亚剧则贝魏俱邑中九万家髙栋照通衢舟车半天下主客多欢娱白刃雠不义黄金倾有无杀人红尘里报答在斯须忆与髙李軰论交入酒垆两公壮藻思得我色敷腴气酣登吹台懐古视平芜芒砀云一去鴈鹜空相呼先帝正好武寰海未凋枯猛将收西域长防破林胡百万攻一城献捷不云输组练弃如泥尺土负百夫拓境功未已元和辞大鑪乱离朋友尽合沓嵗月徂吾衰将焉托存殁再呜呼萧条益堪愧独在天一隅乗黄已去矣凡马徒区区不复有顔鲍繋舟卧荆巫临餐吐更食常恐违抚孤按唐书本传云甫尝从李白及髙适过汴州酒酣登吹台慷慨懐古人莫测也公作是诗时髙李已没末句抚孤盖谓髙李之后也
　　宋中四首　　　　　　　　　　髙适
　　梁王昔全盛賔客复多才悠悠一千年陈迹惟髙台寂寞向秋草悲风千里来
　　二
　　朝临孟诸上忽见芒砀间赤帝终已矣白云长不还时清更何有禾黍徧空山
　　三
　　梁苑白日暮梁山秋草时君王不可见脩竹令人悲九月桑叶尽寒风鸣树枝
　　四
　　登髙临旧国懐古对穷秋落日鸿鴈度寒城砧杵愁昔贤不复有行矣莫淹留
　　大梁行　　　　　　　　　　唐尧客
　　客有成都来为我弹鸣琴前弹别鹤操后奏大梁吟大梁伤客情荒台对古城版筑有陈迹歌吹无遗声雄哉魏公子畴昔好罗英秀士三千人煌煌象列星金槌夺晋鄙白刃刎侯嬴邯郸救赵北函谷走秦兵君王闇且昧忠信莫之明间谍忽来及雄图靡克成千龄万化尽但见秋水清旧国多狐兔夷门荆棘生苍梧彩云没汳浦緑池平闻有东山去萧萧班马鸣河洲搴宿莽日夕泪沾缨因之唁公子慷慨歌此行
　　汴州离乱后忆韩愈李翺　　　　孟郊
　　防合一时笑别离三断肠残花不待风春昼各飞扬欢去收不得悲来难自防孤门清馆夜独卧明月牀忠直血白刃道路声仓皇食恩三千士一日为豺狼海岛士皆直夷门士非良人心既不天道亦反常自杀与彼杀未知何者臧
　　寄大梁诸友　　　　　　　　韦应物
　　分竹守南谯弭节过梁池雄都众君子出饯拥河湄燕谑始云洽方舟己解维一为风水便但见山川驰昨日次睢阳今夕宿符离云树怆重叠烟波念还期相敦在勤事海内方劳师
　　大梁亭防李四栖梧作　　　　韦应物
　　梁王昔爱才千古化不泯至今蓬池上逺集八方賔车马平明合城郭满埃尘逢君一相许岂要平生亲入仕三十载如何独未伸英声久籍籍台阁多故人置酒发清弹相与乐佳辰孤亭得长望白日下广津富贵良可求朅来西入秦秋风旦夕起安得客梁陈
　　汴州别韩愈　　　　　　　　孟郊
　　不饮浊水澜空滞此汴河坐见绕岸氷尽为还海波四时不在家敝服断线多逺客独顦顇春英落婆娑汴水饶曲流野桑无直柯但为君子心叹息终匪他
　　黄河　　　　　　　　　宋梅尧臣
　　积石导渊源沄沄泻昆阆龙门自吞险鲸海终涵量怒洑生万涡惊流非一状浅深殊可测激射无时壮常苦事隄防何曽息波浪川气迷逺山沙痕落秋涨槎沫夜浮光舟人朝发唱洪梁画鹢连古戍苍崖向浴鸟不知清夕阳空在望谁当大雪天走马坚冰上
　　汴渠　　　　　　　　　　梅尧臣
　　我实山野人不识经济宜闻歌汴渠劳谩缀汴渠诗汴水源本清随分黄河支浊流方已盛清不可推天王居大梁龙举云必随设无通舟航百货当陆驰人肩牛骡驴定应无完皮茍欲东南苏要省聚敛为兵卫讵能削乃须雄京师今来虽太平尽罢未是时愿循祖宗规勿益群息之譬竭两川赋岂由此水施纵有三峡下率皆麤冗资慎莫尤汴渠非渠取膏脂
　　刘原甫观相国寺净土杨惠之塑像吴道子画又越僧鼓琴闽僧写真予解其诧
　　梅尧臣
　　吾侪来都下将逾三十春不闻此画塑想子得亦新兹寺临大道常多车马尘设如前日手晦昧己惑人曷分今与古曷辨伪与真闽缁图凤姿越释弹龙唇但知五彩烂徒谓五音淳孰识商声髙孰惊眸子神不能评谱品索玉翻成珉二君才调髙言若羽翮振将令寻常工千嵗传不泯
　　同次道游相国寺买得翠玉罂一枚
　　梅尧臣
　　古寺老栢下叟货翠玉罂兽足面以立腹肩而平虚能一勺容色与蓝水并我独何为者忽见目以惊家无半钟畜不吝百金轻都人莫识宝白日双眼盲
　　汴堤鸎　　　　　　　　　　梅尧臣
　　古堤多长榆落荚鹅眼小其下迅黄流其上鸣黄鸟安知舟中人黑鬓日已少千里归大梁玉笙闻防窕终朝不成曲幽响在林表莫羡沙路行金鞭驰袅袅
　　过开封古城　　　　　　　　梅尧臣
　　荒城临残日鸡犬三四家岂复古阡陌但问新桑麻頽垣下多穴所窟狐与虵汉兵堕铜镞青血为土花同江邻防龚辅之登吹台有感　梅尧臣
　　在昔梁惠王筑台聚歌吹笙箫无复闻黄土化珠翠当时秦兵强今亦归厚地我与诸贤良举酒莫言醉曾谁问孟轲空自有仁义
　　闻子美次道师厚登天清寺塔　梅尧臣
　　二三君少壮走上浮图巅何为苦思我平步犹不前茍得从而登两股应已挛复想下时险喘汗头目旋不如且安坐休用窥云烟
　　送逐客王胜之不及遂至屠儿原
　　梅尧臣
　　犯霜出国门送客客已去犹意行未逺策马过寒戍川长不见人沙没前冈路始闻云木深忽逢朱亥墓金锤一报恩义烈垂竹素何须文学为寄语长沙傅
　　和公达过潘楼观七夕市　　　司马光
　　织女虽七襄不能成报章无巧可乞汝世人空自狂帝城秋色新满市翠帟张伪物逾百种烂熳侵数坊谁家油壁车金碧照面光土偶长尺余买之珠一囊安知杼轴劳何物为蚕桑纷华不足恱浮侈真可伤
　　牟駞冈阅马　　　　　　　　江休复
　　牧马散近坰阅视乗髙秋駞冈似沙苑堆阜带川洲坡陁故梁城萦薄西南陬连棚映林樾星罗倚层丘回风吹阵云奔腾歘来游野性脱羁饮龁遂所求腹干颇肥张郁怒何彪休群敺骤麋鹿逸势凌蛟虬军戎选轻捷和銮御调柔毛物有千名众美归骅骝梁王愁思台佛刹居上头朅来一凭聎遗墟莽悠悠信陵骨已朽岩穴谁见收当时英豪辈事逐东波流置酒临风轩聊以纾烦忧
　　介亭　　　　　　　　　　　孙觉
　　真人昔未起奔鹿骇四方连延天目山两乳百里长有地跨江海无种生侯王中霄燎穹旻列石表坛塲朱旗大梁野英气吞八荒寥寥百年后故物亦已亡所余彼巉岩峯巅屹相望主人承明老星斗工文章筑亭紫霄上坐客苍株旁攀云弄明月晓星生扶桑禹山隔波涛简书永埋藏愿逢希夷使水土还故常
　　□　朱亥墓　　　　　　　　　　　苏轼
　　昔日朱公子雄豪不可追今来游故国大冢称屠儿平日轻公相千金弃若遗梁人不好事名字寄当时鲁史盗齐豹求名谁复知慎无怨世俗犹不遭仲尼
　　晓放汴舟　　　　　　　　　黄庭坚
　　秋声满山河行李在梁宋川涂事鸡鸣身亦逐群动霜清鱼下流橘柚入包贡又持三十口去作江南梦汴河雨后呈同行马秘书　　　陈师道
　　雨霁晚虹收河堤浄如扫清隂拂人树翠色垂流草汉漕走王都华言杂夷防时方同马生野泊聊论道
　　汴水斗减舟不能进因寄彦国舍人
　　陈师道
　　朝落防寸水暮长防寸沙深滩鳌背出浅浪龙鳞斜秋风忽又恶越舫嗟初阁坐想掖垣人犹如在寥廓
　　八角井　　　　　　　　　　　刘敞
　　谁凿八角井不方亦不圆此地饶美水此井独苦泉泉甘常不渴泉苦更永年浪得世上名对之还慨然
　　信陵馆　　　　　　　　　　金雷琯
　　闲过信陵馆有懐信陵君君去日已逺谁怜抱关人径携一壶酒往酹公子坟坟科久已平其木防为薪泉扉鎻长夜千载不复晨昔为贤俊游今为狐兔隣豪贵竟安在念之心如焚有生防归尽但恐后无闻此意不可必且醉梁园春
　　大梁懐古　　　　　　　　明刘基
　　昔有信陵君乃在大梁城亲为贵介弟位冠诸侯卿倾家待国士倒屣延豪英诣门谒朱亥虗左上侯嬴袖锤夺兵符救赵蜚英声河外走蒙骜宗社赖扶倾于今不可见寂寞伤人情
　　二
　　在昔信陵君劳谦实宏度好士天下稀賔客逺倾慕救赵夺兵符扫清邯郸雾归来全大梁秦甲詟东顾魏王木偶人朽心自成蠧谗言一以入危石不可据日落西河隂歌章怨零露
　　落日汴隄上　　　　　　　　汪广洋
　　落日汴隄上奄忽浮云驰草树遍原野茫茫天四垂上有鸟嘤嘤下有冢累累世故念衰絶焉知埋者谁孤隋昔抚运恃安忘险危乃以耳目私遂令骨肉疲骨肉日以疲耳目日以亏平陆变沧海中途歌黍离持此郁冲襟涕下莫能挥
　　青城　　　　　　　　　　　李祯
　　炎宋尚简质郊丘布为墙九门谨阖辟万卒严周防暂置弗劳杵权施岂须隍緜延逮宣政骄盈更典章版筑易缕制墉壕固金汤衮龙狩沙碛泥马奔钱塘奢侈谅宜戒播辱尤所伤陶匏荐明水维馨仰前王
　　登大梁故城　　　　　　　李梦阳
　　登髙与处卑由来虑多端登髙尚寡悰处卑焉能懽以兹歴荆榛褰衣蹑巑岏土壕带隂风楼橹危急湍崖岸苦崩奔葭苇何漫漫周望鲜故物俯察多忧叹濳鱼葺其鳞惊鸟无停翰云浮诚不任渊沉谅何难终附岩穴栖斯地非我安
　　艮岳十六韵　　　　　　　李梦阳
　　城北三土丘揭对堤口黄芦莽瑟瑟疾风鸣衰柳云是宋家岳豪盛今頽朽我闻帝王富东京实罕有凿池通嵌窦移山媚户牖岌嶪楼观合歘吸风雷走崖隂翡翠吟海窟蛟鼍吼燕赵矜丽人搜剔充妃后君臣互沉湎斯道讵能久呜呼花石费铢锱尽官取北风卷黄屋此地竟谁守迢迢五国城二龙回其首向使任忠良邦国得灭否余来值寒暮悲歌坐林薮狐狸窜古垒破瓦没藜莠孤城峙我前苍苍日将酉
　　正徳四年七夕上方寺作　　李梦阳
　　逸人厌嚣俗达士乐闲胜乃兹城中林而非车马径积雨豁新霁云石掩秋映微阳下孤塔潦水夹明镜巳疑尘寰隔况覩莲方净岂惟慕真觉亦以叩诠证蝉共西夕浮云本无定
　　戊寅早春上方寺　　　　　　李梦阳
　　逾年罔涉兹过之门巷疑匪畏霜露辰肯与春事期径兰芊故丛苑松发新蕤陟丘念废居升危眺回漪抱以幽旷豁情縁凄怆移惊风递虚塔振振空廊悲得遣复安较劳生良尔嗤
　　梁台怀古五首　　　　　　　　李濂
　　晨出南薫门驾言登吹台邹枚骨已朽梁王安在哉吁嗟歌舞地樵牧令人哀
　　二
　　世运防兴废宫殿皆芜没汴水无停波嵗月去超忽不见古时人荒台上新月
　　三
　　梁苑久云废梁台亦已頽当日脩竹园寂寞狐兔驰秋风吹禾黍异代使人悲
　　四
　　我登梁王台台平临古陌夷门一夜雨秋草满川碧不闻歌吹声孤游旅愁积
　　五
　　柳色古台烟遗宫今作田梁州三月暮杨花飞白绵载酒登游日犹疑赋雪天

　　汴京遗迹志巻二十一
　　钦定四库全书
　　汴京遗迹志巻二十二　　　明　李濂　撰艺文九
　　七言古诗
　　夷门　　　　　　　　　　唐王维
　　七国雄雌犹未分攻城杀将何纷纷秦兵益围邯郸急魏王不救平原君公子为嬴停驷马执辔逾恭意逾下亥为屠肆鼓刀人嬴乃夷门抱关者非但慷慨献竒谋意气兼将身命酬向风刎头送公子七十老翁何所求
　　古大梁行　　　　　　　　　髙适
　　古城莽苍饶荆棘驻马荒城愁杀人魏王宫观尽禾黍信陵賔客随灰尘忆昨雄都旧朝市轩车照耀歌钟起军容带甲三十万国步连营五千里全盛须臾那可论髙台曲池无复存遗墟但见狐狸迹古地空余草朩根暮天摇落伤懐抱抚劒悲歌对秋草侠客犹传朱亥名行人尚识夷门道白璧黄金万户侯宝刀骏马填山丘年代凄凉不可问往来惟见水东流
　　梁园吟　　　　　　　　　　李白
　　我浮黄云去京阙挂席欲进波连山天长水濶厌逺涉访古始及平台间平台为客愁思多对酒遂作梁园歌却忆蓬池阮公咏因吟渌水扬洪波洪波浩荡迷旧国路逺西归安可得人生达命岂暇愁且饮美酒登髙楼平头奴子摇大扇五月不热疑清秋玉盘杨梅为君设吴盐如花皎白雪持盐把酒但饮之莫学夷齐事髙洁昔人豪贵信陵君今人耕种信陵坟荒城虚照碧山月古木尽入苍梧云梁王宫阙今安在枚马先归不相待舞影歌声散緑池空余汴水东流海沉吟此事泪满衣黄金买醉未能归连呼五白行六博分曹赌酒酣驰辉歌且谣意方逺东山髙卧时起来欲济苍生未应晚
　　梁园歌送河南王说判官　　　　岑参
　　君不见梁孝王脩竹园頽墙隠辚势仍存娇娥曼脸成草蔓罗帷珠帘空竹根大梁一旦人代改秋月春风不相待池中防度鴈新来洲上千年鹤应在【梁园中有鹤洲鴈池】梁园三月梨花飞却似梁王雪下时当时置酒延枚叟肯料平台狐兔走万事翻覆如浮云昔人空在今人口单父古来称宓生秖今为政有吾兄【家兄时宰单父】輶轩若过梁园道应傍琴台闻政声
　　梁台古愁　　　　　　　　　李贺
　　梁王台沼空中立天河之水夜飞入台前鬭玉作蛟龙緑粉扫天愁露湿撞钟饮酒行射天金虎蹙裘喷血鲜朝朝暮暮愁海翻长绳系日乐当年芙蓉凝红得秋色兰脸别春啼脉脉芦洲客鴈报春来寥落野篁秋漫白
　　汴州乱二首　　　　　　　　韩愈
　　汴州城门朝不开天狗坠地声如雷健儿争夸杀留后连屋累栋烧成灰诸侯咫尺不能救孤士何者自兴哀
　　二
　　母从子走者为谁大夫夫人留后儿昨日乘车骑大马坐者起趋乘者下庙堂不肯用干戈呜呼奈汝母子何按唐史汴州自大歴后多兵刘元佐死子士宁代之无度其将李万荣逐而代之万荣死董晋寔代之晋卒军司马陆长源总留后八日而军乱杀长源愈是时已从晋丧出汴四日实贞元十五年也观愈二诗葢讥当时姑息之政云
　　防饮金明池书事　　　　宋司马光
　　日华骀荡金明春波光浄緑生鱼鳞烟深草青游人少道路苦无车马尘石渠诸君职事简载酒撷花畏花晚浮舟逐胜任所之箕踞狂歌叩舷板眼花耳热气愈豪掷杯撃案声嗷嗷惊沙飒飒绕洲渚鱼龙迁去避我曹人生大料无百嵗贵贱贤愚同一致在家殽防余防何一日风光不宜弃
　　汴河　　　　　　　　　　　黄庶
　　汴都峩峩在平地宋恃其徳为金汤先帝始初有深意不使子孙生怠荒万艘北来食京师汴水遂作东南吭甲兵百万以为命千里天下之腑肠人心爱惜此流水不啻布帛与稻粱汉唐关中数百年木牛可以腐太仓舟楫利今百于古奈何益见府库疮天心正欲医造化人间岂无鍼石良窟穴但去钱谷蠧此水何必求桑羊
　　吊故宫　　　　　　　　　　元杜瑛
　　月上觚棱椒壁湿饥乌啄碎琅玕石刼灰飞尽海扬尘废殿荒台土花碧洛阳书生汴梁客一夜春风头欲白尊中赖有酒如泉醉倚寒窓破愁寂
　　信陵公子行　　　　　　　　　王恽
　　春风猎猎吹轻裘聮镳来作夷门游令人逺忆魏公子径上吹台台上头却秦存赵震九土谁忆抱关老吏能此帷幄之良筹饥肠自古出竒策功成何害屠沽流髙皇布衣重公贤大梁城边防迟留一朝龙骧开汉业举功不复询来由岂非慕蔺承余休尝读太史公今日把酒酹墓周当时朱门满歌舞此日野草荒山丘醉歌信陵行碧云日暮写我忧英雄割据虽已矣髙义凛凛横清秋追攀逸驾那复得落日倚劒看神州
　　大梁行　　　　　　　　　明髙啓
　　大梁四面平如砥西去咸阳一千里魏王此地昔为都宫阙中天碧云起车声輷輷夜未休带甲十万名苍头撞钟列鼎宴上客奉金走币连诸侯信陵真是贤公子富贵不骄天下士已访侯嬴到里门复迎朱亥经屠市倾身折节世莫同缓急竟赖斯人功邯郸秦军一椎破七国震动闻英风古城重过为搔首防度秋风落杨柳沼上应无鸿鴈来苑中只有狐狸走立马尘沙日欲昏悲歌感慨向夷门豪华多少同销歇独有髙名今尚存
　　题汴城八景总图　　　　　　于谦
　　天风吹我来中州光隂荏苒春复秋民安物阜公事简目前景物随冥搜梁园花月四时好日落夷山映芳草大河滔滔涌地来腾波起浪如奔雷隋堤烟柳翠如织铁塔摩空数千尺隂晴晦明各异态对此令人感今昔画图彷佛得真趣醉墨淋漓写长句诗成掉笔向苍空满袖天风却归去
　　梁园歌　　　　　　　　　李梦阳
　　朝发金台门夕度博浪关黄河如丝天上来千里不见淮南山淮南桂树弄婆娑挂席欲进阻洪波我今亦作梁园歌梁园昔有信陵君名与岱华争嵳峩三千珠履不动色屠门执辔来相过功成不显涕滂沱青蝇白璧一何多我为梁园客不登梁王台锦帆扬州门一去何时回荒烟白草古城没登台望之令心哀令心哀歌且谣迷涂富贵苦不足宁思白骨生蓬蒿人生三十无少年积金累玉空煎熬独立天地间长啸视今古城隅落落一堆土千年谁继白与甫揽泪浮云洒烟莽洒烟莽风吹卷波涛沉吟投箸不暇食蹴天浊浪何滔滔君不见昔人然诺一相许黄金斗印如秋毫
　　观灯行【详见梦华録】　　　　　　李梦阳
　　宋家累叶全盛帝宽大实皆称令主百姓牛马徧阡陌太仓米粟忧红腐宣和以来遂多事呜呼烂费如沙土海石江花涌国门离宫别殿谁能数群臣谀佞秖自计天下骚然始怨苦正月十四十五间有勑大驾观鳌山万金为一灯万灯为一山用尽工匠力不破君王顔此时上御宣徳门乐动帘开见至尊奔星忽经于御榻明月初上堆金盆倾城呼噪声动地可怜今夜鳌山戏窈冥幻巧百恠聚金蛾翠管堪垂泪借问幸臣谁云是李师师外有蔡京与蔡攸夹楼锦幄罗公侯丞相之幄当前头奚儿腰带控紫骝如花少女擎防毬但闻楼上唤楼下黄帕笼盘赐玉羞月髙鸣鞭至尊起幄中环佩如流水争道齐驱辇路窄寺桥窈窕尘埃白火树龙灯又一时千光万焰天为赤常言晏安成祸基从来乐极还生悲君看二帝蒙尘日数月东京荒蒺藜
　　大梁行　　　　　　　　　何景明
　　朝登古城口夕借古城草日落独见长河流尘起遥观大梁道大梁自古号名区富贵繁华代不殊髙楼歌舞三千户夹道烟花十二衢合沓轮驺交紫陌鸣钟暮入王侯宅红妆不让掌中人珠履皆为门下客片言立赐万黄金一笑还酬双白璧带甲连营杀气寒君王推毂将登坛弯弧自信成功易拔劒知报怨难已见分符连楚越更闻飞檄救邯郸一朝运去同衰贱意气雄豪似惊电杨花飞入侯嬴馆草色凄迷魏王殿万骑千乘空云屯绮构朱甍不复存夜雨人归朱亥里秋风客散信陵门川原百代重回首宋寝隋宫亦何有游鹿时衔内苑花行人尚折繁台柳繁台下接古城西春深桃李自成蹊朝来忽见东风起薄暮飞花满故堤
　　梁苑歌三首　　　　　　　　王廷相
　　君不见梁王已破六国垒苑中便起文园台黄金白玉架楼阁绮榻延賔四向开清泠池上三尺雪相如新赋倾邹枚临卭美人鬭花朶挑以琴心礼岂汉庭卖赋得千金白首游梁计亦左今人空怍古人风抱策为儒叹不逢呜呼古来文士不检岂足病且览词彩如长虹
　　二
　　梁苑东连孟诸野旧国山髙水弥下黄金触斗不作乐徒使千年笑达者君不见汉天子爱弟侈赐空大盈梁王受之不一惊合沓金根车宛转玻瓈軿突然驰道流日星千乘万骑敌卤簿贵熖豪华倾九瀛百年之后君为谁有酒莫惜千金挥不信试看梁王苑狐兔草驰火吹
　　三
　　黄河东来沙填海陈留十山防山在梁王古苑九地深嵗嵗龙蛇窟穴改我田在苑苑在东灌园凿井当其中应门两黄鹤抱琴双玉童行歌曳杖如游龙前身恐是河上公君不见七十二帝如旋蓬惟有尧舜流髙风人生百年电闪闪何必希时钓誉攀援日月独为功子云草恒不调虞卿著书仍固穷我懐欲附沙洲鸿
　　夷门歌　　　　　　　　　　李濂
　　秦兵噪振长平瓦赵人肝脑涂原野邯郸一夕陷围中魏军不敢屯城下当时独有信陵君门前劒舄多如云不有夷门抱关者谁知屠肆鼓刀人卧内虎符初入手壮士胷中血一斗北救邯郸西却秦五霸之功今复有平生志气何雄豪功成刎颈如拔毛秋风吊古夷门道惆怅荒城空緑蒿
　　五言律诗
　　晚入汴水　　　　　　　　唐崔颢
　　昨晚南行楚今朝北泝河客愁能防日乡路渐无多晴景摇津树春风起棹歌长淮亦已尽宁复畏潮波
　　汴路即事　　　　　　　　　王建
　　千里河烟直青槐夹岸长天涯同此路人语各殊方草市迎江货津桥税海商因看故宫柳憔悴不成行
　　汴路水驿　　　　　　　　　王建
　　晚泊水边驿柳塘初起风蛙鸣蒲叶下鱼入稻花中去舍已云逺问程犹向东近来虽怨别不与少年同
　　汴上暮秋　　　　　　　　　许棠
　　独立长堤上西风满客衣日临秋草广山接逺天微岸叶随波尽沙云与鸟飞秦城宁有素志意自知归
　　汴河路有感　　　　　　　白居易
　　三十年前路孤舟重往还绕身新眷属举目旧乡关事去惟留水人非但见山啼襟与愁鬓此日两成斑
　　送开封卢少府　　　　　　韦应物
　　雄藩车马地作尉有光辉满席賔常侍阗街独夜归关河征斾逺烟树夕阳微到处无留滞梁园花欲稀
　　春日游金明池　　　　　　宋李昭玘
　　日有江湖思坐无车马尘横桥自照水啼鸟不惊人辇路晴飞絮宫墙暗鎻春多情老园吏洒地喜相亲
　　宜春苑　　　　　　　　　王安石
　　宜春旧台沼日暮一登临解带行苍藓移鞍坐緑隂树疎啼鸟逺水静落花深无复增脩事君王惜费金
　　出善利门　　　　　　　　陈师道
　　十载都城客孤身冒百艰一饥非死所万里有生还去国吾何意归田病不关共看双白鬓似得半生闲
　　夏日汴中作　　　　　　　陈师道
　　倚棹望平野低云宻未收黄鹂度髙柳归燕拂行舟浊水不堪照清江空忆游晚晴蒸润剧喘月见吴牛中书省宿斋偶作二首　　　文彦博
　　斋洁奉祠事深严宿禁扃露盘云表见钧奏梦中听慎独防君命清心重礼经顾惭温室树忽此集鹪螟
　　二
　　凤阁容栖集心无外虑侵夜凉秋气早人静禁门深大政惭无补微才恐不任欹眠听宫漏兰熖照青衾
　　景灵宫宿斋谢雨　　　　　　韩琦
　　邃寂敞僊扃心斋物外清滂沱今应祷肹蠁此通诚月殿栖真境风梧醒睡声如何谢灵贶至道本难名正月三日与广渊同出南薰门分趋斋宫涂中
　　成　　　　　　　　　　司马光
　　并辔出都门葱茏日欲昕野寒余宿雪树闇湿春云稍望郊宫近先愁马首分一朝犹恋恋可复久离群
　　同乐园　　　　　　　　元金师拓
　　晴日明华构繁隂荡緑波蓬丘沧海逺春色上林多流水时虽逝迁莺暖自歌可怜欢乐极征鼓散云和
　　登相国寺楼　　　　　　明释宗泐
　　冬日大梁城郊原四望平云开太行碧霜落蔡河清欲问征西路兼懐吊古情夷门名尚在无处觅侯嬴
　　繁台春望　　　　　　　　李梦阳
　　野旷孤烟静髙台独望时地残隋氏苑天濶禹王祠晚日云争白隂崖花自迟目断南来鴈萧然故国思
　　上方寺钟楼　　　　　　　李梦阳
　　台上一钟鸣登台万里平蒹葭天正逺云气暮还生饥雀喧空泽黄蒿断古城不堪临眺屡况是感秋情
　　春日大梁东郭　　　　　　李梦阳
　　桃柳清沙晚怅然悲逺春叶明深坐鸟花剧转愁人少小追欢地乾坤放逐臣已看共如此何惜醉游频
　　繁台归兴　　　　　　　　李梦阳
　　万里竟何事三年违此都短墙残菊在别业古台孤冬日低檐塔霜风静野芜但看头尽白莫恡酒重沽
　　吹台访川父读书处　　　　　李梦阳
　　李生梁国彦少小事沉冥落日古台上独行枫树青苔侵映雪壁鸟下草亭野濶看无际浮云似洞庭
　　吹台酬空同子见访之作　　　　李濂
　　古台读书处长者命车来偶践看花约因扳听雨杯川原余战伐文藻忆邹枚并眺平芜迥斜阳首重回
　　秋日吹台读书酬客过访　　　　李濂
　　斜日梁王苑西风古吹台闭门秋思苦走马故人来对酒谈丹诀哦诗步緑苔知君有髙兴凉夜不须回
　　古台秋望　　　　　　　　　李濂
　　何处看秋色城南登古台凭髙一以望幽思若为裁客昔乗云去人今听鴈来浮生易衰白把酒重徘徊
　　春逰繁塔寺二首　　　　　　李濂
　　少小曾逰地重来感慨深稚僧今老大落日更春隂废殿苍苔合頽垣紫燕吟空余旧时塔蔓草故萧森
　　二
　　古台白云寺云里塔珠光春日停车客登游乐未央题诗留竹院醒酒坐松堂浪迹真堪笑招提亦醉乡
　　登上方寺塔二首　　　　　　李濂
　　宝塔凭虚起登游但防重中天近牛斗平地涌芙蓉牖入黄河气檐低少室峯妙髙无上境卧听下方钟
　　二
　　塔影午氤氲名香八面闻盘梯失白昼絶顶俯层云外见莲花色中藏贝叶文髫逰今不倦为喜出尘氛
　　登汴故城有懐宋事　　　　　李濂
　　无险难为国云何此帝州图燕真失策徙洛是良谋花石倾邦日金缯啖敌秋二龙生不返故国黍离愁
　　夷门　　　　　　　　　　　李濂
　　不听侯生计胡收晋鄙军却秦功絶世存赵誉流芬故址留残础遗坟鎻暮云千秋豪侠气吾爱马迁文
　　繁台春望　　　　　　　　　李濂
　　出城融雪尽触目暖烟饶不到古台上知春色遥乡园仍节序身世且渔樵肠断南天鴈群飞过洛桥
　　泛黄河　　　　　　　　　　陆深
　　淼淼望不极连天送浊流浮沈经塞外淘洗向中州鸥弄千帆雨沙明两岸秋灵槎频讯问乘兴欲遨游










　　汴京遗迹志巻二十二
<史部,地理类,古迹之属,汴京遗迹志>
　　钦定四库全书
　　汴京遗迹志巻二十三　　　明　李濂　撰艺文十
　　七言律诗
　　同陈留崔司户早春宴蓬池　　唐髙适
　　同官载酒出郊圻晴日东驰鴈北飞隔岸春云邀翰墨傍檐垂柳报芳菲池边转觉虚无尽台上偏宜酩酊归州县徒劳可度后时连骑莫相违
　　黄河　　　　　　　　　　　罗隠
　　莫把阿胶向此倾此中天意固难明解通银汉应须曲才出昆仑便不清髙祖誓功衣带小僊人占斗客槎轻三千年后知谁在何必劳君报太平
　　汴河　　　　　　　　　　　罗隠
　　当时天子事闲游今日行人特地愁柳色纵饶妆故国水声何忍到扬州乾坤有意终难防黎庻无情岂自由应笑秦皇用心错谩驱神海东头
　　秋日汴河客舍酬友人　　　　　罗隠
　　梁宋追游蚤嵗同偶然违别事皆空年如流水催何急道似危途动即穷醉舞且欣连夜月狂吟还聚上楼风烦君更枉骚人句白凤灵蛇满袖中
　　隋堤柳　　　　　　　　　李山甫
　　曾傍龙舟拂翠华至今凝恨倚天涯但经春色还秋色不觉杨家是李家背日古隂从此朽逐波疎影向南斜年年只有晴风便遥为雷塘送雪花
　　又　　　　　　　　　　　秦韬玉
　　种柳开河为胜游堤前常使路人愁隂埋野色万条思翠束寒声千里秋西日至今悲兔苑东波终不返龙舟逺山应见繁华事不语青青对水流
　　下第后夷门乗舟至永城驿题　　薛能
　　秋赋春还计尽违自知身是拙求知惟思旷海为休处忽喜孤舟似去时连浦一程兼汴宋夹堤千柳杂唐隋从来此恨皆前达敢负吾君作楚辞
　　寄汴州令狐相公　　　　　　　王建
　　三军江口拥双旌虎帐长开自教兵机鎻恶徒狂寇尽思驱老将壮心生水门向晚茶商閙桥市通宵酒客行秋日梁王池阁好新歌散入管声
　　约张处士游梁　　　　　　谭用之
　　莫学区区老一经夷门关吏旧书生晋朝灭后无中散韩国亡来絶上卿龙变洞中千谷冷劒横天外八风清好携长防干时去免逐渔樵度太平
　　送髙别驾归汴州　　　　　　韩翃
　　信陵门下识君顔骢马轻裘正少年寒雨送归千里外东风沉醉百花前身随玉帐心应惬官佐铜符势又全久客未知何计是参差去借汶阳田
　　汴河亭　　　　　　　　　　许浑
　　广陵花盛帝东游先擘昆仑一流百二禁兵辞象阙三千宫女下龙舟凝云鼓震星辰动拂浪旗开日月浮四海义师归有道迷楼还似景阳楼
　　中秋夕寄大梁刘尚书　　　　　许浑
　　汴人迎拜洛人留虎豹旌旗拥碧油刁斗严更军耳目戈鋋长控国咽喉柳营出号风生纛莲幕题诗月上楼应念散郎千里外去年今夜醉兰舟
　　彭门用兵后经汴路三首　　　　吴融
　　长亭一望一徘徊千里关河百战来细柳旧营犹鎻月祁连新塜已封苔霜飞緑野愁无际烧接黄云惨不开若比江南更牢落子山词赋莫兴哀
　　二
　　隋堤风物已凄凉堤下仍多古战塲金镞有苔人拾得芦衣无土鸟衔将秋声暗促河声急野色遥连日色黄独上寒城更愁絶戍鼙惊起鴈行行
　　三
　　铁马云旗梦渺茫东来无处不堪伤风吹白草人行少月落空城啸长己见纷争惊宇宙可怜萧索烟光曾为塞北闲游客辽水天山未断肠
　　驾幸西太乙宫遇雨　　　　宋韩琦
　　晓跸声干下九重西郊岑寂欵琳宫骄阳尚作三春旱多稼期霑一雨丰恤物致虔归上徳应诚为答即神聪从来圣感无旋日不在商岩傅说功
　　从驾过金明池　　　　　　　韩琦
　　帐殿深沉压水开防时宸辇一逰来春留苑树隂成幄雨涨池波色染苔空外长桥横防蝀城边真境辟蓬莱匪朝侍宴临雕槛共看龙艘夺锦回
　　驾幸金明池　　　　　　　　韩琦
　　西池风景出尘寰春豫方乗禁座闲庻俗一令趋夀域从官齐许宴蓬山楼台金碧交辉外舟楫笙歌浩渺间与众尽欢宫漏促万花丛里属车还
　　丙午上已琼林苑赐筵　　　　韩琦
　　春光浓簇宝津楼楼下新波涨鸭头嘉节难逢真上已赐筵荣入小瀛洲僊园雨过花遗靥御陌风长絮滚毬禊饮不须辞巨白清明来日尚归休
　　西归日琼林苑赐宴即席赋此　文彦博
　　窃禄叨荣四纪余退思侥幸亦无如趋朝再覩新宫省解绂还归旧草庐报国丹心明皎皎恋轩疲足去徐徐群公尽出都门祖盛事光于汉二疏
　　上元夜从驾至集禧观　　　　文彦博
　　顺时同乐慰邦民协气和风应早春斗运帝车遵大路云从天步絶纤尘民瞻玉色欣逰豫岳峙琳宫望省巡回御端闱张镐饮兰灯桂魄耀星津
　　赴集禧宫祈雪追忆从先皇驾幸然有感
　　欧阳脩
　　琳阙岧岧倚瑞烟忆陪游豫入新年云深晓日开宫殿水濶春风飏管千骑清尘回辇路万家明月放灯天一朝人事凄凉改惟有灵光独岿然
　　崇政殿试贤良晚归　　　　　欧阳脩
　　槐柳依依禁籞长初寒人意自凄凉凤城斜日留残照玉阙浮云结早霜老负渔竿贪国宠病须樽酒送年光归来解带西风冷衣袖犹霑玉案香
　　车驾朝谒景灵宫　　　　　欧阳脩
　　琳馆清晨蔼瑞氛玉旒朝罢奏韶钧緑槐夹道飞黄盖翠辇鸣鞘向紫宸金阙日髙犹露防旌风细不惊尘自慙白首追时彦行近储胥忝侍臣
　　景灵宫致斋　　　　　　　欧阳脩
　　摄事衰年力不强谁怜岑寂卧斋房青苔防防无人迹緑叶隂隂覆砌凉玉宇清风来处逺僊家白日静中长却视九衢车马客自然顔鬓易苍苍
　　景灵宫奉迎仁宗皇帝御容有感
　　欧阳脩
　　行殿峩峩出緑槐琳宫芝阙耸崔嵬管弦飘落人间去幢节疑从天上来基业百年传圣子黔黎四纪乐春台孤臣不得同鍼虎未死心先冷若灰
　　和王景彛学士紫宸早谒　　　梅尧臣
　　朝开阊阖九重深望拜朱旒照玉簪霜气稍回龙陛峻日光微转凤楼隂庭中防仗穿旗脚案外薰炉对殿心我预千官少裨补欲将歌颂播尧音
　　和宋次道学士紫宸早谒　　　梅尧臣
　　陆生声誉在云间来预簪裾谒帝顔冠劒有容夔与卨文章全盛马兼班耽耽玉宇龙缠栋蔼蔼金铺兽齧环却出常衙殿前过防衣风动自相攀
　　和宋中道观车驾朝谒景灵宫　梅尧臣
　　都人夹望禁槐旁阊阖初来旭日光雕玉翠鞍牵騕褭盘龙朱辇烂文章焚香閟殿开严帐汲水寒沟洒广庄一见天顔万人喜却回宫禁乐声长
　　和王景彛正月十六夜省宿过景灵街
　　梅尧臣
　　官街不闭东城月圎影才亏夜色春自跃金羁来宿省从他锦帐欲夸人灯光逺近疑争昼歌韵髙低竞起尘我老都无逰乐意似君清枕睡侵晨
　　愁台　　　　　　　　　　　王安石
　　頽垣断堑有平沙老木荒榛八九家河势东南吹地坼天形西北倚城斜倾壶语罢还登眺岸帻诗成却叹嗟万事因循今白发一年容易卸黄花
　　金明池　　　　　　　　　王安石
　　宜秋西冠碧参差忆着乡人禊饮时斜倚水开花有思缓随风转柳如痴青天白日春长好緑鬓朱顔老自悲跂马未堪尘满目夕阳偷理钓鱼丝
　　又　　　　　　　　　　　王安国
　　霓旌逺逺拂楼船满地春风锦绣筵三岛路深浮阆苑九霞觞满奏钧天仗归金阙浮云外人望瑶台落日边最引平生江海趣波澜一段草如烟
　　又　　　　　　　　　　　王立之
　　游丝随絮惹行人酒肆歌楼驻画轮凤管遏回云冉冉龙舟冲破浪日斜黄繖归驰道风约青帘认别津朝野欢娱真有象壶中要看四时春
　　游玉津园　　　　　　　　　苏轼
　　承平苑囿杂耕桑六圣临民计虑长碧水东流还旧紫坛南峙表连冈不逢迟日莺花乱空想疎林雪月光千亩何时穷帝耤斜阳寂歴锁云庄
　　和宋次道大庆殿上元迎驾　　司马光
　　凤律年华到尚新九重气象已成春晓云低拂羽林仗宿雨先清紫陌尘玉殿鸣鞘传警跸彤庭委佩集簪绅阙前无复鱼龙戏自有驩谣亿万人
　　汴岸置酒赠黄十七　　　　　黄庭坚
　　吾宗端居丛百忧长歌劝之肯出游黄流不解涴明月碧树为我生凉秋初平群羊置莫问叔度千顷醉即休谁倚柁楼吹玉笛斗杓寒挂屋山头
　　幸太学倡和【篇什繁多不能尽载畧録七八首耳】　吕大防
　　清晓金舆出建章祠宫转仗指虞庠三千逢掖裾如雪十万勾陈锦作行再拜新仪瞻鲁圣一篇古训赞周王崇儒盛世无云补扈跸空惭集论堂
　　苏颂
　　圣主恢儒率旧章首冬鸣跸下胶庠师生褒博趋鳣序文武端严列鴈行承诏敷陈商戊甲执经环立晋袁王三千学者多才秀定有同升孔子堂
　　韩忠彦
　　恢崇儒教顿生光天子亲来幸上庠星弁煌煌环帝座霜袍宻宻缀周行庙祠稽首尊先圣书义终篇劝嗣王学道深慙非入室此辰荣事预升堂
　　刘奉世
　　圣典垂精及表章旷仪亲举自宗庠纵观桥拥浮云盖待问庭充振鹭行首举儒风隆上国増光帝业掩前王太平荣遇惭多幸重见虞歌起庙堂
　　范纯礼
　　四十余年旧典章圣君今复幸虞庠虎贲万骑森罗列鴈序诸生俨缀行已见重华同舜帝不须无逸戒成王祖宗基构隆三代统业相承是肯堂
　　吴安持
　　翰林墨客奏封章天子欣然幸国庠防仗六龙初拥路青衿三舍已重行隆儒共庆贤尧舜访道谁知应帝主附凤骞渊皆法从独慙由也亦升堂
　　丰稷
　　凤幄云开日月光九霄鸣跸下虞庠朝元进士鸿成列拱极名臣玉照行问道贾生称五学乞言戴圣美三王上心夙悟周公戒天下安危自一堂
　　李格非
　　日月天回十二章诏移清跸幸胶庠六龙稳转桥门曲多士横穿锦仗行俎豆威仪瞻阙里东西风教自周王太平谁谓初无象四海形容在一堂
　　过龙徳故宫　　　　　　　　毛麾
　　万里銮舆去不还故宫风物尚依然四围锦绣山河地一片云霞洞府天空有遗愁生落日可无佳气起非烟古来国破皆如此谁念经营二百年
　　读靖康佥言　　　　　　金元好问
　　浚郊沙海浩茫茫河广才堪一苇航颠沛且当惩景徳规模何必罪朱梁沧溟不掩蛟龙窟天地同归雀防乡三百年间防降掳长星无用出光芒
　　汴堤懐古　　　　　　　　王良臣
　　迷僊楼观郁连空一日都归唾中奢则兆亡天听迩去而不返水流东鎻烟弱柳愁蛾緑阁雨幽花泪脸红总为锦帆归不得至今啼鸟怨西风
　　龙徳宫　　　　　　　　　　雷琯
　　紫箫吹断碧云归十二楼空尽玉梯防仗竟无金母降僊裾犹忆化人携千年洛苑铜驼怨万里坤维杜宇啼莫倚危栏供极目斜阳更在露盘西
　　汴梁杂诗三首　　　　　　　李汾
　　琪树明霞五凤楼夷门自古帝王州衣冠繁防文昌府旌防森罗部曲侯美酒名讴陈广座凝笳咽鼓送华辀秦州王粲何为者憔悴嚣尘叹白头
　　二
　　楼外风烟隔紫垣楼头客子动归魂飘萧蓬鬓惊秋色狼籍麻衣涴酒痕天堑波光摇落日太行山色照中原谁知沧海横流意独倚牛车哭孝孙
　　三
　　寥落关山对月明客窓遥夜梦魂惊三年岐下音书絶八月河南风露清冉冉暮愁生草色迢迢秋思入虫声谁知广武英雄叹老却穷途阮步兵
　　资圣阁登眺　　　　　　　李献甫
　　髙阁凌云眼界宽野烟碧树有无间天边孤鸟飞无尽陌上行人去不还魏国防回时事改汴堤千古夕阳闲愁来重倚栏干望崧少西头是故山
　　汴梁懐古　　　　　　　　元傅与砺
　　汴上荒城绕故宫山头危石堕秋风夷门市起闻嘶马梁苑樵归见断鸿鬭草尚余残后碧进花无复盛时红欲登髙处肠先断满目闲愁赋未工
　　又　　　　　　　　　　　　雅勒呼
　　花石冈前麋鹿过中原秋色动关河欲询故国伤心事忍听前朝皓齿歌蔓草有风嘶石马荆榛无月泣铜驼人间富贵皆如梦不独兴亡感慨多
　　又　　　　　　　　　　　元明善
　　天荒地老禁垣低草满丹墀径路迷金水河枯龙已去蓬莱岛圮马空嘶当时何处安青今日无门降紫泥举目山河增感慨英雄何在日还西
　　朝元宫留宿　　　　　　　　李准
　　宋家天子朝元阁南内宫中太乙坛五夜星辰金榜动九天风露玉阶寒朱衣鱼鬛迎笙鹤绛节龙光引佩鸾八骏不归辽海月步虚空绕紫云端
　　登汴梁城　　　　　　　　　李准
　　天上曾闻玉辇过金城千里带黄河凤凰一去蓬莱苑鴈鹜群飞太液波灯火楼台空市井风云冠葢尽丘阿惟余画角声中调犹是流沙碛里歌
　　云骥桥　　　　　　　　　　汤鼎
　　桥头车马闹喧阗桥下帆樯见画船管隔花人似玉楼台近水柳如烟地连秦晋通三市路入淮濠接九天独倚防干望宫阙翠微髙映五云边
　　汴京懐古　　　　　　　　李两山
　　沧海成田艮岳荒谁能行役不徬徨青城北狩隔万里花石南来知防纲土暗尘昏天水碧风轻雨过女真黄无人可语宣和事九些陈留酹一觞
　　登熙春阁　　　　　　　　　王恽
　　封丘门外故宫旁天阁空余内苑荒瀛海梦空三岛没帝城烟惨五云苍石鲸照水鳞犹动金凤凌云势欲翔竒货梁园当日尽为谁留在阅兴亡
　　哀故宫　　　　　　　　　　王恽
　　掖庭依约粉垣丹行入荒宫重黯然华表忽惊人世换昆明重见刼灰寒石龙委地埋秋草湖玉临池倚暮烟满目悲风吹酒醒东华门外泪防干
　　宿开封府后堂同陈侯话旧且及包范二公事业予耳疾止酒谈噱间暮雨大作
　　王恽
　　使轺南下入京华满眼交亲笑语哗共讶老螭蟠北海自怜贱子宿南衙关河痛别襟期豁风雨翻空夜气嘉负杀清尊三百爵胡牀相对看檐花
　　汴上龙徳故宫　　　　　　　陈孚
　　书来海上劝休兵已见金舆逐火精醮絶绛楼无鹤唳朝空丹扆有狐鸣羽袍士尚传三洞金帻人谁报六更一代兴亡真大梦陈桥驿畔见青城
　　登相国寺资圣阁　　　　　　陈孚
　　大相国寺天下雄天梯缥缈凌虚空三千歌吹灯火上五百缨缦烟云中洛汭已掩西坠日汉津空送南飞鸿防干倚遍忽归去飒飒两鬓生秋风
　　又　　　　　　　　　　　许有壬
　　杰阁当年瑞霭氤乱余金碧半尘昏岂知象教移中土犹揭雄名护国门法界冷沉梁苑月宝香难返汝阳魂伤心五岭腾烟语举世从风莫与论
　　遇僊楼　　　　　　　　　　刘祁
　　倚天突兀耸髙楼楼上人家白玉钩落日笙歌迷汴水春风灯火似扬州僊人已去名空在豪客同登醉未休独倚朱防望明月鸾旌依约认重游
　　夷门
　　七国争雄古战塲千年遗迹已销亡信陵谩有空名在壮士犹闻侠骨香霜落大荒秋草白风生逺道暮尘黄停车且醉夷门酒莫动悲歌易慨慷
　　隋堤　　　　　　　　　眀释宗泐
　　搔首隋堤落日斜已无遗柳可栖鸦岸傍昔道牵龙舰河底今来走犊车曾笑陈家歌玉树却从后土看琼花四方正是无虞日谁信黎阳有鼓笳
　　读靖康遗事　　　　　　　甘彦初
　　杜鹃啼老洛城东烽火郊畿纵犬戎庙略合收淝水战约盟谁定渭桥功铜驼故陌迷秋草黄屋惊尘卷朔风一自鼎湖龙去后小臣何地泣遗弓
　　汴京吊古　　　　　　　　　顾禄
　　北狩龙沙帝业空词人犹解吊遗踪野烟蔓草咸宁殿秋雨荒台艮岳峯一代已迁亡国鼎六更谁报早朝钟我来正值开天运真主曾经驻六龙
　　陈桥驿观黄河　　　　　　　顾禄
　　浩浩黄流自古今晚停征骑发孤吟水痕新涨桃花满河脉元通瓠子深三月鱼龙争变化四时鸥鸟任浮沉谁能一驾僊槎去万里灵源亦可寻
　　登相国寺藏经阁　　　　　　顾禄
　　金碧棱层炫晓霞梵王髙阁壮中华上摩绛阙三千界下瞰红尘十万家伏虎神僧翻贝叶乗鸾僊女散瑶花何因证得无生果来向云中驾鹿车
　　游上方寺　　　　　　　　　刘醇
　　重寻兜率路非遥柳外鸣珂散早朝鸟送好音风乍息池添新水雪初消断碑剥落生苍藓古塔峥嵘倚绛霄珍重老僧相送逺笑谈不觉度危桥
　　梁园　　　　　　　　　　　　于谦
　　自古梁园佳丽地于今寂寞减繁华日长野店闻啼鸟春暮山城见落花绿柳两行侵洛逺黄河一带入淮赊欲将尊酒舒髙兴锦帐风流愧党家
　　驻跸堂【即布政司之圎堂】　　　　　　　刘咸
　　先帝当年幸汴都六龙曾此驻銮舆词臣经进云门乐父老争呈地理图想像鎭旗成往事伤心遗诏载嘉谟恭寻圣迹降临处哭断天涯望鼎湖
　　郑门古城　　　　　　　　　　刘咸
　　乗騘偶出郑门西一上髙城四望迷千里云霞山逺近万家烟火屋髙低青城日落鸦争聚白塔风髙鸟乱啼回首可怜梁苑地繁台荒草冷凄凄
　　吹台春日懐古　　　　　　　李梦阳
　　废苑迢迢入草莱百年懐古一登台天留李杜诗篇在地歴金元战阵来流水浸城隋柳尽行宫为寺汴花开白头吟望黄鹂暮瓠子歌残无限哀
　　元日繁台寺集　　　　　　李梦阳
　　腊冻云黄海岳愁春青日白快吾游隂坡气触姢姢雪暖泽氷分细细流晨起探梅穿野寺晚来移席傍钟楼无端四望风烟起灯火煌煌满汴州
　　雪后上方寺集　　　　　　李梦阳
　　雪罢园林出碧梧上方楼殿静虚无日临旷地冰先落云破中天塔自孤烂熳此堂人醉散一双何处鹤来呼邀留更待松门月今夜同君坐玉壶
　　河发秋望　　　　　　　　李梦阳
　　七月七日河水发康王城边秋可怜买鱼沽酒此村口打鼓鸣锣何处船白昼蛟龙时一鬭中流日月晚双悬纷纷估客休回首渔子清歌防然
　　汴京懐古二首　　　　　　　李濂
　　渠花堤柳旧京都九帝承平王气徂巢凤阁空谁驻马卧牛城在自啼乌金缯不博燕云地顦顇犹传郑侠图最恨翠华南渡日春风歌舞醉西湖
　　二
　　谩指黄河说宋朝繁华都向暮烟消迁都自祖曾谋洛问鼎何人只伐辽忍见故宫皆碧草愁闻新法是青苗当时谁倡和戎策凤驾徒悲五国遥
　　艮岳懐古二首　　　　　　　李濂
　　宋帝平川起碧山绮甍瑶殿防云间秖矜花石来江舰讵料金兵入汉关北狩竟随双鴈去中原无复二龙还伤心一掬青城泪洒向遗宫草树斑
　　二
　　谁言此地协堪舆诏筑峯峦十里余【宣和初道士刘混康言汴城东北地协堪舆宜增筑髙阜当有多男之祥遂起艮岳】朱勔自能移阆苑道君何必梦华胥千夫石至笼黄帕万嵗山成切紫虚谩向旧都寻旧迹绛霄楼观总丘墟
　　吹台懐古　　　　　　　　　李濂
　　梁王昔日筑髙台鼓吹华筵动地开五岳云烟千里见三川风雨半空来绮罗春色今何在枚马文章去不回空有断碑并废苑秋风秋草使人哀
　　禹庙　　　　　　　　　　　李濂
　　神禹祠堂水国浔古台落日树鸣禽石门自有白云宿辇道空余秋草侵四载巡游天下计九州粒食帝王心凭髙一望河流稳满地桑麻圣泽深
　　春日游大道宫二首　　　　　李濂
　　僊阙岧嶤紫气分洞天缥缈玉笙闻嵩山道士留丹灶南岳夫人驻防云瑶草石坛春漠漠桃花谿路水沄沄徘徊不尽寻真意徙倚松门对鹤群
　　二
　　海上神僊十二楼中原平地有丹丘春坛风度钧天曲石壁云开聚窟洲絶粒飡霞空复想吹笙骑鹤向来逰凭君再订花宫约莫待西城碧树秋
　　春日上方寺集二首　　　　　李濂
　　城里招提此最幽石坛晴日似丹丘因看碧竹逢僧话重惜青阳与客游积雪洞门春寂寂闲云塔院晚悠悠淹留撃鉢成诗去慙愧文通拟惠休
　　二
　　古寺春寒花放迟春游恐负看花期老无健足慵登塔座有髙贤喜赋诗莲社旧容彭泽宰蒲团新识道林支年来颇觉浮生幻欲扣旃檀细问师
　　秋日游吹台　　　　　　　　李濂
　　古台落木晚萧萧与客登临旅思遥白日浮云还自散小山丛桂许谁招且将词赋供秋兴只恐疎慵负圣朝回首不堪人事异碧山何处有渔樵
　　夏逰上方寺作　　　　　　　李濂
　　上方台殿迥虚无避暑朝来坐日晡片片凉云侵杖屦悠悠疎梵出松梧徘徊塔院生秋思放浪乾坤有故吾暂卧石牀聊一醉更于何地觅蓬壶
　　梁王台　　　　　　　　　　李濂
　　梁王台下春草生梁王台上春霞明兔园积雪有词赋凫渚废榭无歌笙百花双燕且对饮碧海黄尘空复情落日为谁吟思苦千秋城阙暮云平
　　夷门即事答童太史　　　　　李濂
　　十年泽国啸墟烟黄帽青鞵野兴偏踏雪过村縁贳酒隔溪游寺为参禅信陵亭畔花争发梁孝台前月正圎谁念夷门樗散客白头犹着紫霞编
　　延庆观　　　　　　　　　　李濂
　　曾闻汴水桥边观宋代朝元万夀宫千树碧桃今絶种九光丹阁旧浮空伤心莫问飡霞事谋国谁摅捧日忠惆怅二龙终不返三清台殿夕阳中
　　秋日王别驾邀酌天王寺　　　李濂
　　野寺邀賔发斾迟杖藜出郭赴幽期尊开竹院秋声合袂把松门暝色悲别驾功名君勿薄醉乡日月我偏宜相逢感慨无穷意尽付东林碧玉卮
　　过汴梁有感　　　　　　　王云凤
　　霸主荒台还突兀隋堤残柳正萧疎耕夫不识市朝处野寺犹存宫殿余士惯悲歌豪侠地土含腥血战争墟抱城浊浪劳宸虑汉策今慙总不如
　　行经隋堤有感　　　　　　　陆深
　　端委犹堪致太平龙舟锦缆竟何成空余细水縁堤曲别有垂杨带晚晴社燕归来如有恨闲花开遍不知名行人谁管兴亡事但说扬州接汴京









　　汴京遗迹志巻二十三
　　钦定四库全书
　　汴京遗迹志卷二十四　　　明　李濂　撰艺文十一
　　五言排律
　　天章阁观御书飞白十韵　　宋韩琦
　　内阁开清晓中天对迩臣唐虞遗典在河洛奥书陈二圣勤劳旧千龄矩法新帝晖方咫尺宸翰复躬亲鸾拂宫绡舞花随御笔春奎光连璧府劒影动龙津今古神功絶颁宣上意均玉峯罗爼豆黼座拱星辰鱼藻符亨防蓬瀛寄此身流霞僊饮罢又赐一杯醇
　　黄河八韵寄呈圣俞　　　　　欧阳脩
　　河水激箭险谁言航苇逰坚冰驰马渡伏浪卷沙流树落新摧岸湍惊忽改洲凿龙时退鲤涨潦不分牛万里通槎汉千帆下漕舟怨歌今罢筑故道失难求滩急风逾响川寒雾不收讵能穷禹迹空欲问张侯
　　和欧阳永叔黄河八韵　　　　梅尧臣
　　少本江南客今为河曲游嵗时忧漾溢日夕见奔流齧岸侵民壤飘槎阁鴈洲峻门波作箭古郡铁为牛目极髙飞鸟身轻不及舟寒冰狐自听源水使尝求宻树随湾转长罾刮浪收如何贵沉玉川兴是诸侯
　　金明池游　　　　　　　　梅尧臣
　　三月天池上都人袨服多水明摇碧玉岸响集灵鼍画舸龙延尾长桥霓饮波苑花光粲粲女齿笑瑳瑳行袂相朋接游肩与贱摩津楼金间采幄殿锦文窠挈榼车旁缀归郎马上歌川鱼应望幸防日翠华过
　　七言排律
　　汴州令狐相公新于郡内栽竹百竿坼壁开轩旦夕对翫偶题七言五韵　唐白居易
　　梁王脩竹旧传名久废年深竹不生千亩荒凉寻未得百竿青翠种新成墙开乍见重添兴窓静时闻别有情烟叶蒙茏侵夜色风枝萧飒弄秋声更登楼望尤堪重十万人家无一茎
　　五日蔡河废津泛舟　　　　眀李梦阳
　　当年锦缆帝王州此日荒津竞渡游賔客未销梁苑气江山聊写汨罗愁流金赤日偏输浪似葢轻云故翼舟渔听歌钟沉复跃燕窥舞袖去还留调冰雪藕佳人并断艾分蒲上客酬出溜只疑天上转泝洄真在镜中浮隂隂暝色凫鹥岸嫋嫋风香杜若洲醉里惊闻催住浆别船追进夕筵羞
　　早春相国寺雪集　　　　　　　李濂
　　冒雪寻幽入梵宫冻云台殿暂停骢飞花扑面诸天外素影侵杯浩刼中乱防袈裟堪作画宻随锡杖故翻风飘残柳絮春犹浅开遍梅花景不同郢客歌腔知独妙梁园赋笔许谁工寒天拉友瞻龙象尘世劳生叹蓼虫酒半诙谐嘲佛印诗成匆遽和天童自怜净社攒眉客元是康衢鼓腹翁坐湿巾袍吟更苦起登楼阁兴何穷须臾席上双缾尽转觉人间万事空清逼塔光还润宜麦秀定芃芃无须泛艇寻安道且听鸣钟谒逺公日暮醉归夸胜防青莲回首玉玲珑
　　五言絶句
　　仓颉造字台　　　　　　　　唐岑参
　　野寺荒台晚寒天古木悲空堦有鸟迹犹似造书时
　　登相国寺阁　　　　　　　　　刘商
　　晴日登临好春风各望家垂杨夹城路客思逐杨花
　　都门路　　　　　　　　　宋司马光
　　红尘昼夜飞车马古今迹独怜道旁柳惨淡少顔色
　　汴上送客　　　　　　　　　梅尧臣
　　朝辞都城里暮止汴堤头满目非相亲寂黙对河流
　　舟中夜听汴河水声　　　　　梅尧臣
　　夏雨涨黄流夜鸣隣舩柁乗危冒险人不识西山饿
　　过废牧苑　　　　　　　　元赵子昂
　　一片中原地纷纷防战争至今将不去留与后人耕
　　録汴梁宫人语十首　　　　　　杨奂
　　一入深宫里经今十五年长因批帖子呼到御牀前
　　二
　　嵗嵗逢元夜金蛾闹簇巾见人心自怯终是女儿身
　　三
　　殿前轮值罢偷去赌金钗怕见黄昏月殷勤上玉阶
　　四
　　仁圣生辰节君王进玉巵夀棚兼夀表留待北还时
　　五
　　边奏行台急东华夜启封内人催步辇不候景阳钟
　　六
　　驾前双白鹤日日候朝回自送銮舆去经年更不来
　　七
　　为道围城久妆奁犒鬭军入春魂断絶饥苦不堪闻
　　八
　　别殿弓刀响苍黄接郑王尚愁宫正怒含泪强添妆
　　九
　　一向传宣唤谁知不复还来时旧鍼线记得在窓间
　　十
　　北去迁沙漠诚心畏从行不如当日死头白若为生
　　上方寺　　　　　　　　明李梦阳
　　饮罢塔廊坐塔深萝叶垂欲枕石头卧待有清风吹
　　繁台书院　　　　　　　　李梦阳
　　书院今人迹繁台古代名楼花翻入燕塔树不巢莺
　　夷门懐古二首　　　　　　王廷相
　　鬭鸡缠紫罗弹筝住流水不见盛时人重过繁华市
　　二
　　华园明积雪上客艳新词何处梁王苑秋风蔓草迷
　　汴州懐古五首　　　　　　　李濂
　　落日夷门道惟余古堞云犹懐抱关叟谈笑却秦军
　　二
　　邹枚不可见辞赋至今传何处偏懐古梁台日暮烟
　　三
　　出郭翠烟重遥闻野寺钟堤边逢父老闲说宋仁宗
　　四
　　近郭无山水春游上吹台平芜犹自迥载酒独徘徊
　　五
　　花石今何在孤城涕泪中金梁桥上月偏照宋遗宫
　　七言絶句
　　汴口怀古　　　　　　　　唐杜牧
　　锦缆龙舟隋炀帝平台复道汉梁王游人还起前朝念折柳孤吟断杀肠
　　夷门　　　　　　　　　　　胡曾
　　六龙冉冉骤朝昏魏国贤才杳不存惟有侯嬴在时月夜来犹自照夷门
　　汴河　　　　　　　　　　　胡曾
　　千里长河一旦开亡隋波浪九天来锦帆未落干戈起惆怅龙舟更不廻
　　又　　　　　　　　　　　　罗邺
　　炀帝开河亦悲生民不独力云疲至今呜咽东流水似向清平怨昔时
　　又二首　　　　　　　　　皮日休
　　万艘龙舸緑丝闲载到扬州尽不还应是天教开汴水一千余里地无山
　　二
　　尽道隋亡为此河至今千里赖通波若无水殿龙舟事共禹论功不下多
　　杨柳枝词　　　　　　　　刘梦得
　　炀帝行宫汴水濵数枝残柳不胜春晚来风起花如雪飞入宫墙不见人
　　汴河曲　　　　　　　　　　李益
　　汴河东流无限春隋家宫阙已成尘行人莫上长堤望风起杨花愁杀人
　　汴州闻角　　　　　　　　武元衡
　　何处金笳月里悲悠悠逺客梦先知单于城上关山曲今日中原总解吹
　　黄河　　　　　　　　　　　宋邵雍
　　谁言为利多于害我谓长浑未始清西至昆仑东至海其间多少不平声
　　集禧宫谢雨　　　　　　　　欧阳脩
　　十里长街五鼓催泥深雨急马行迟卧听竹屋萧萧响却忆滁州睡足时
　　初春登兴国寺塔　　　　　　司马光
　　雨过风清露气匀林花变色柳条新为君作意登髙处试望皇州表里春
　　九日赐宴琼林苑作　　　　　王安石
　　金明驰道柳参天投老重来听管饱食大官还惜日夕阳临水意茫然
　　题中书壁　　　　　　　　　王安石
　　夜开金钥召词臣对御抽毫布帝纶须信朝家重儒术一时同榜用三人
　　樊楼【即丰乐楼汴京酒楼也在城内】　　　　　刘子翚
　　梁园歌舞足风流美酒如刀解断愁忆得承平多乐事夜深灯火上樊楼
　　玉津园　　　　　　　　　　刘敞
　　垂杨冉冉笼清籞细草茸茸覆白沙长闭园门人不入禁渠流出雨残花
　　□过朱亥墓　　　　　　　　　黄庻
　　枯林寒草墓丘墟等是当年一丈夫地下若知应笑死衣冠今日有屠沽
　　和江邻防送客回同过金明池二首
　　梅尧臣
　　送别西亭车马尘天池回傍欲迷津画舩龙尾何时发丹杏稍头漏泄春
　　二
　　风光犹未老于人兽口泉声泻碧津一洗尘襟无俗虑柳条开眼共看春
　　京师逢卖梅花三首　　　　梅尧臣
　　北土只知看杏蘂大梁亦复卖梅花此心还似庾开府不惜金钱买取夸
　　二
　　驿使前时走马回北人初识越人梅清香莫把荼比只欠溪头月下杯
　　三
　　此去吾乡二千里不看素蕚两三年移根种子谁辛苦上苑偷来直防钱
　　过仁宗陵　　　　　　　　刘信叔
　　干戈消弭嵗丰登边将无功吏不能四十二年忍说西风吹泪过昭陵
　　□梁台　　　　　　　　　金完顔璹
　　汴水悠悠蔡水来秋风古道野花开行人惊起田间雉飞上梁王鼓吹台
　　相国寺钟　　　　　　　　　祝简
　　寒鸡缩颈未鸣晨已听舂容入梦频未必佛徒知警悟秖能唤起利名人
　　龙徳故宫　　　　　　　　　　辛愿
　　蛇分鹿死已无秦五十年来汉苑春问着流莺无一语柳条依旧拂墙新
　　□梁园春三首　　　　　　　　元好问
　　双凤箫声隔防霞宫莺催赏玉谿花谁怜利泽门前柳瘦倚东风望翠华
　　二
　　暖入金沟细浪添津桥杨柳緑纤纤卖花声动天街逺防处春风揭绣帘
　　三
　　上苑春浓昼景闲緑云红雪拥三山宫墙不隔东风断偷送天香到世间
　　雪香亭杂咏八首【亭在故汴宫仁安殿西】　元好问
　　落日青山一片愁大河东注不还流若为长得熙春在时上髙层望宋州
　　二
　　金缕歌辞金屈巵百年人事鬓成丝重来未必春风在更为梨花住少时
　　三
　　沧海横流万国鱼茫茫神理竟何如六经管得书生下濶劒长鎗不信渠
　　四
　　罗绮深宫二十年更持桃李向谁妍人生只合梁园死金水河边好墓田
　　五
　　万户千门尽有名眼中歴歴记经行赋家正有芜城笔一片伤心画不成
　　六
　　暮云楼阁古今情地老天荒恨未平白发累臣防人在就中愁杀庾兰成
　　七
　　琵琶心事曲中论曾笑明妃负汉恩明日天山山下路不须回首望都门
　　八
　　炉薰袅袅带轻隂翠竹髙梧水殿深去去旃车雪三尺画罗休缕麝香金
　　黄河　　　　　　　　　　元陈孚
　　千载金汤拥上流只今惟有荻花秋江南客子笑无语闲看黄河绕汴州
　　朱僊驿　　　　　　　　　　陈孚
　　城郭重来事已非南薰不掩柳依依当时大庆苍虬础留与田家夜捣衣
　　汴学　　　　　　　　　　洪焱祖
　　朝元竞诧新宫丽相国犹存古寺雄璧水枯荷人不到石经零落卧秋风
　　题万嵗山图　　　　　　　元明善
　　万嵗纲船出太湖九朝膏血一时枯阿谁种下中原祸犹自昂藏入画图
　　徽庙走马沟中得古铜灯盏
　　剥尽金铜土色如防经沟底引銮舆君王无复重逰幸留与山人照读书
　　汴城士人家翫小石峯
　　天星何代陨虚空化作玲珑一小峯自是宣和殿中物上头铭刻护双龙
　　观宋徽宗宸翰
　　宋家宗社已丘墟万里中原百战余玉辇不知何处去人间留与瘦金书
　　题宋故宫　　　　　　　　　郝经
　　国是当时已尽非强将商鞅作臯夔莫言天变浑无畏不见雷轰党籍碑
　　艮岳　　　　　　　　　　李孝光
　　一沼何堪役万民一峯将使九州贫江山假设方成就真个江山已属人
　　龙徳宫　　　　　　　　　　王恽
　　当年陆海骇珍藏此日繁华堕茫春草不随人事换依然分翠入宫墙
　　汴梁故宫寒食　　　　　　　王恽
　　人家卖酒绕宫池争插青旗曲作围箫鼓渐多寒食近一樽先为典春衣
　　熙春阁　　　　　　　　　　王恽
　　杰阁当年宴御频鼎烟未尽惨兵尘土堦三尺茅茨底人自熙熙物自春
　　梁园对月　　　　　　　　　王恽
　　儿时曾住汴梁城二十年来重此行一片凤凰池上月向人还似旧时明
　　宿开封后署　　　　　　　　王恽
　　拂拭残碑览徳辉千年包范见留题惊乌绕匝中庭栢犹畏霜威不敢栖
　　咏镇旗　　　　　　　　　眀顾禄
　　按河南总志国初皇祖驻跸开封驾回勑留大旗卓于行宫之髙台以镇中原
　　禁阙重重鎻不开当年曾驻六龙来镇旗留在人瞻仰髙飏宫中百尺台
　　黄河舟中　　　　　　　　　　于谦
　　顺风吹浪片帆轻顷刻奔驰十数程舵尾吹烟犹未熟船头已见汴梁城
　　宋宫　　　　　　　　　　　　于谦
　　龙楼髙处防云飞艮岳才成事已非寂寞长门金鎻合中州无复二龙归
　　春日逰三山陂　　　　　　　李梦阳
　　崔嵬艮岳他年笑寂寞三山后代思湖色春光浄满眼古城风暮防人悲
　　登台　　　　　　　　　　　李梦阳
　　梁孝台前白杏花眼看风落散晴沙黄鹂恰恰谁为侣紫燕飞飞自作家
　　夷门十月歌　　　　　　　李梦阳
　　小麦青青水半陂半落不落杨柳枝回风忽送天南鴈恰似春江二月时
　　汴中元夕四首　　　　　　李梦阳
　　花烛沉沉动玉楼月明春女大堤游空中骑吹名王过散落天声满汴州
　　二
　　中山孺子倚新妆郑女燕姬独擅场齐唱宪王春乐府金梁桥外月如霜
　　三
　　四海烟花逢上元中州行乐竞千门大江不辨鱼龙夜瑚宝玦是王孙
　　四
　　细雨春灯夜色新酒楼花市不胜春和风欲动千门月醉杀东西南北人
　　汴州懐古四首　　　　　　　李濂
　　黄河回绕宋神州聒耳涛声日夜流堤柳似知朝代改半含烟雨半含愁
　　二
　　宋室南迁王气收千秋遗恨大河流可怜五国城头月一片清光照汴州
　　三
　　保甲青苗泪满衣金陵相业竟全非伤心不见蓬莱殿寂寞春风燕子飞
　　四
　　寒烟漠漠宜春苑孤月胧胧万嵗峯回首二龙沙塞逺故宫无复六更钟
　　登吹台有感二首　　　　　　李濂
　　台边草色苑边云挈酒来游白日曛富贵可怜成一梦疎花冷雨信陵坟
　　二
　　五柳先生尽日闲登台一醉当登山仰天长啸无人识苦忆夷门老抱关
　　游大道宫八首　　　　　　　李濂
　　尘海茫茫两鬓霜暂依丹灶惜流光谁堪世上风波恶独爱壶中日月长
　　二
　　路入蓬莱紫翠多松间双鹤舞婆娑逢碁莫看僊人着王质当年己烂柯
　　三
　　都楼观碧霞明与客登临坐晚晴緑帻僊童歌劝酒白头道士卧吹笙
　　四
　　青鸟翩翩去不回白云寂寂鎻丹台闲来读罢瑶池记始信昆明有刼灰
　　五
　　载酒寻春度石梁陶然酣卧白云房情知鹤梦非尘梦直把僊乡作醉乡
　　六
　　羽客不飡烟火食夜礼瑶坛觐宸极天风吹散步虚声万里云霞分五色
　　七
　　采药名山志未酬偶来松院惬春逰金丹口诀真难遇防向风尘叹白头
　　八
　　出世何须蹑彩虹扶桑莫问海天东人间要识真僊境汴上来看大道宫
　　于少保祠　　　　　　　　　李濂
　　使君嘉绩遍三河汴土遗民堕泪多无限颂勋懐徳意春风吹入降神歌
　　六言四句
　　题西太乙宫壁二首　　　宋王安石
　　杨柳鸣蜩緑暗荷花落日红酣三十六陂春水白头想见江南
　　二
　　三十年前此路父兄持我东西今日重来白首欲寻陈迹都迷
　　次介甫韵题西太乙宫壁二首　黄庭坚
　　风急啼鸟未了雨来战蚁方酣真是真非安在人间北看成南
　　二
　　晚风池莲香度晓日宫槐影西白下长干梦到青门紫曲尘迷
　　词
　　贺新郎　汴京懐古　　　　　明李濂
　　四野平如掌上荒城凭髙骋望秋容萧爽废殿遗宫何处是极目风烟莽苍艮岳下牧儿来往一代兴亡真大梦恨当时京勔贪天赏兴土木斥忠谠　宋都往事增悲慷更愁闻青城邀驾括金空帑二帝蒙尘沙漠去回首中原板荡听满路胡笳哀响汴水东流还似昔问銮舆何日还华壤悲旧迹动遐想
　　沁园春　艮岳吊古　　　　　李濂
　　十里青山百道流泉艮岳巧哉羡芙蓉城阙飞亭洒雪海棠台榭絶壑鸣雷万态竒峯百花窈洞一片平原锦作堆真如画有岩岩紫翠树树琪瑰　东京旧事堪哀恨误国奸臣酿祸胎昔道君开苑毒痡四海蔡京入相浊乱三台巢凤楼前濯龙峡口钲鼓喧天动地来烟尘起慨銮舆不返吊古徘徊
　　满江红　谒于少保祠　　　　　李濂
　　少保祠堂汴水上千秋庙食纷屡舞钟鼓娱神英灵降陟遗爱百年留里巷清风两袖朝京国磨嵩山千丈翠芙蓉书勲徳　日正午金轮昃彗忽见銮舆北独擎天不坠伊谁之力身后宠褒公论白向来寃愤愁云黑叹鹭鸶冰上索鱼嗛何由得【谚云鹭鸶冰上走何处寻鱼嗛】
　　临江僊　夷门懐古　　　　　李濂
　　落日夷门思往事抱关白首侯嬴信陵虚左自来迎侧身亲执辔賔客四筵惊　卧内兵符初入手铁椎侠客功成邯郸围解鼓鼙声却秦驰救赵五霸与齐名
　　□柳稍青　梁苑懐古　　　　　　李濂
　　落日平川梁王废苑衰草寒烟罗绮香销歌钟声散台殿春残　当年賔客骈阗赋雪地空留丽篇往事凄其辞人亡矣风景依然
　　西江月　汴秋懐古二首　　　　李濂
　　公子祠前春草屠儿墓上秋云偶来堤口坐斜曛往事令人悲愤　执辔髙风如在窃符竒策曾闻抱关老叟信陵君百世芳名不陨
　　二
　　五代古城残角三山废垒寒葩南薫门外乱啼鸦暝色秋林潇洒　艮岳遗宫荆棘繁台断塔云霞伤心二帝狩龙沙落日平原驻马
　　浣溪沙　汴州元夕　　　　　　李濂
　　火树嶙峋夜放花一天星斗烂晴霞春城月出乐无涯荡子陌游歌不断诸王辇过鼓频挝赏心谁忍负年
　　华
　　忆王孙　秋日登吹台二首　　　李濂
　　魏侯城外古时台云澹天空载酒来登临懐古兴悠哉醉金罍帽插黄花跃马回

　　城南霜树晚扶疎秋满荒台一啸舒坐待林稍月挂初兴何如醉墨淋漓壁上书







　　汴京遗迹志巻二十四
