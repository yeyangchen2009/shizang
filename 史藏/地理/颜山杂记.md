　　钦定四库全书　　　　　史部十一
　　顔山杂记　　　　　　　地理类八【杂记之属】提要
　　【臣】等谨案顔山杂记四卷
　　国朝孙廷铨撰廷铨字伯度又字枚先号沚亭益都人前明崇祯庚辰进士入
　　国朝以荐授河南府推官擢吏部主事歴官内秘书院大学士諡文定益都有顔神镇形势险阸明代尝建城郭设官以治之廷铨世居其地康熈丙午廷铨以大学士予告在籍因搜辑旧闻作为此书分山谷水泉城市官署乡校逸民孝义风土嵗时长城考灵泉庙灾祥物变物产物异遗文诸目叙次简核而造语务求隽异王士祯居易录称田雯黔书七十六篇有似尔雅者有似考工记者有似公谷檀弓者有似越絶书者故相孙文定公廷铨作顔山杂记山蚕琉璃窰器煤井铁冶等文笔竒陗亦如此云云今考琉璃窰器煤井铁冶俱此书所载其山蚕一条则在廷铨南征记略中士祯葢偶然误记又士祯香祖笔记引此书所载凤皇岭玉皇宫石刻宋太祖太宗真宗御押与周宻癸辛杂识所载不同云并载以备参考案癸辛杂识为明代重刋此石为宋代原刻木板易讹当以碑本为据士祯两存亦非也惟香祖笔记又据黄瓒雪洲集议矿盗一疏谓顔神设官之议起于瓒而驳此书正徳十二年巡按黄某奏请之説为非是则诚廷铨考核之疎矣乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　序
　　孝水之为乡于县最僻逺而山川清丽民风朴愿城之者王先生元美记之者李先生于鳞于鳞之文颇竒伟而地与事皆不甚切实盖李生平与王最深其为文特欲侈大之已耳固未尝身至其地而详考其父老子弟也然王公之城孝水也襟阜带溪向背得所髙岫霞蒸清泉脉错自是百年以来民生日繁人文日兴变乱之后岿然独完其功岂可忘哉李所为文盖于王为不诬而于孝乡则少疎矣城东秋谷魏别驾祠有冯文敏钟司空二公碑文亦雅健可喜其于风土交渉颇狭予少年稍知读书每怅然有感夫境地必待人而显而人之文辞非工弗传故胜区名作常患不相值若幸得之而言之失真考之不详亦犹之乎不相值而已相国沚亭孙公往与予共砚席亦怀此叹今垂三十年矣兹公以谢病暂归里居多暇因成顔山杂记四卷寄以示予予读之简而有法洁而多姿上追考工尔雅下亦不失应劭郦道元其文之工足以传逺而其实则父老子弟所终日耳而目之里巷诵説无异物无异辞也昔云元气之融结为山川而山川之竒莫不有所钟以自见孝水之受名旧矣自王先生城之又且百余年传记所载碑版所垂非不众多也而工且信者不假于异邦之人而卒出于公则吾孝乡之山川诚亦灵矣哉赵进美题










　　序
　　余幼读书谈乡里事尝有二疑一龙图范老本吴人尝守青州青州至今传范井固也何顔城僻在深山乃亦有范泉将无影响又陈仲子者既隐处于陵皇甫谧髙士传及刘孝标世説新语注又有适楚见聘之文且赖妻言而止以仲子穷饿又动与妻俱意楚国逺矣安从得车粮资此逺举后读宋史乃知仲淹少长于长山及举进士第一犹名朱説旧读书长白山而此泉亦其寄迹非宦迹也又读春秋传鲁成公九年而楚入渠丘后竟灭莒又灭鲁直与齐接今顔山上古长城乃齐楚之防塞去于陵百里耳当仲子世鲁虽未灭意楚人狡焉启疆逼齐已甚即逺不过二三百里耳因叹人不读书见闻寡陋以视天下事固鲜不影响者也甲辰冬余病罢官兀兀归卧以山居少累迟之越岁目渐能视腕渐能书属长夏无事兼所居近山松下多风亦不甚暑聊疏乡里间事以遣怀或一日间日三数日輙得一条手自录之数月遂成卷帙因题曰顔山杂记以示友人防曰是当为顔城作志余曰志家文繁而不杀盖细大毕举皆须有义例兹余所记特里巷细言纪近不能及逺矧向者诸乡先辈郡有志邑有志志邑而乡举矣安用枝指为曰然则不失为荆楚歳时记华阳人物志耶余曰彼子虚三都之旧俶诡瑰丽笔不胜书兹顔城三里山郭耳竞为其书恐亦不得也沚园灌长识









　　钦定四库全书
　　顔山杂记卷一
　　秘书院大学士孙廷铨撰
　　山谷
　　盖泰岱之隂连山二百里断而复起然后有长白故图经曰长白岱之北辅也其二百里间山大如长白者多有图经皆无专名明乎皆泰岱之支麓义不得有专名也辟言地大者虽复千里一以州举之此其义也虽然山大矣民众矣同在山中莫适名也则言不顺于是乎地从主人或以方或以物或以人或以水泉草木各意赠之辟犹遗贤在野乡人得私諡焉此其义也孝乡之山北望长白东连郡郭其大者宜从郡不从乡然郡于岱远乡于岱近其自岱来者先从乡后从郡矣盖环城而近有南之峨嵋焉东之荆阜焉西之鳯岭焉北之鸽崖虎山焉自岱来望顔城而先入与莱人共之者有岭西之禹峯土门西之樵岭闗下之罋口岭焉自岱来趋长白而去欲去不去延伫于淄青之界者有峪口之双山台南之入子砦焉自岱来循莱芜谷而东去复折而西以启峩岭之秀者有东南之岳阳黑山焉郡志失其什九山中之人闲日补缀凡其自效于兹乡者皆得录而存之以示后之居是乡者得攷其畧焉
　　峩岭　峩岭者峩嵋也峩嵋也者蛾眉也山形秀曲如眉之临目也北来者十里间遥见四山髙寒一峯隐秀楼阁三成在青苍烟霭中峩岭上文昌祠也在城南闗
　　鳯皇岭　其山南接樵岭北连西崖迢迢不极一峯回注北翔而南折如鳯鸟之矫翼然山半有玉皇宫石楼古木时出清钟遥对长河岸栁浅浦沙汀歴歴行人闲闲鱼鸟最为幽絶在峩岭西南隔水对峙玉皇宫宋刻四圣御押





　　右一押泐阙
　　四代皇帝御书押字谨命工再模刻于石朝夕瞻礼上答圣恩宣和乙巳重六月神霄玉清宫赐紫道士【阙】
　　宋碑肖蓬瀛亭记　乘鸾跨鹤神仙之胜游瀛海蓬莱洲岛之絶境世之人喜道神仙中事然不过传记所载闻而知之者耳顔泉山水之富冠絶淄境岩居川观盖千余家而居民之东幽谷有泉昼夜混混盈而不竭是为二女众泉合流穿云透石潺潺焉泻出于两山之间是为东谿山山之隂支分引不假疏导灌溉蔬圃五六十区是为平流平流之侧张君道源别业在焉南际谷口东接水涯凿池汇泉植莲养鱼洲渚其中甃以巨石搆亭其上桥梁固而鲸背髙画舫回而涟渚碧极目周视烟岚四围凭槛俯观花木丛蘙随所瞩寓皆足以涤尘襟而爽心目故能使人暂到忘归每来终日胜地若斯岂数见于人间世哉克肖蓬瀛信非虚语其始凿池余尝为赋诗今亭既成复属余为记夫惟处市防而有林泉之志厌俗嚣而思物外之游自非性识明达宇量夷旷孰能与此道源其庶几乎大观己丑季秋五日新秦台理曹椽李桓记
　　元碑　天之理一耳气之运行亦一耳故心外无天天外无道舎心而求天舎天而求道犹适越而北辕其谬甚矣自汉武立通天之台候神之馆承露之盘虽为觊福而设亦未闻庙而奉天帝也唐明皇祖老耼始宫太清于亳邑宋真宗奉天书始宫玉清昭应于汴都又诸宫观或置使以领之亦有宰辅而兼祠职者而徽宗以天子之尊而加教主道君之号时琳宫之在天下奚啻万区而三清老氏之祠无处无之淄郡南鄙一舎许有山名峩岭笼水出焉峯峦秀丽为诸山冠宋大观己丑有贤而隐居黄冠曰张道源者乐是山之岑蔚像玉皇而宫之松竹亭沼之胜蔬果鱼鼈之饶絶迹尘外以俟世路清平【阙】尔道源既死宫亦【阙】灰靖康之乱迄圣朝延祐于今百禩无虑六七作至泰定初年摧敝又有甚焉乡耆胡深王福凡二十辈鸠金僝工圯而复营于是神路有门灵官有堂百年朽敝复为伟观茍无此新将遂瓦砾荆榛而已尔其如摩天苍桧何是宜碑之以作义气　前乡贡进士东洋李源撰　新授临江路新淦州防古学教授胡从善书　益都路益都县典史张　益都路益都县顔神镇巡检时　进义校尉益都路益都县主簿周　承务郎益都路益都县尹管诸军鄂啰劝农事乔汝楫　将仕郎益都路益都县达噜噶齐兼管诸军鄂啰劝农事呼图克特穆尔　至正二年歳次丙子二月日
　　虎山　虎趵崖　虎者武也当镇城之北方以填水口谓武也有帝之宫焉又山虽小而作意大有力如虎也趵踊跃也
　　英山　鹁鸽崖　削崖临水栖鸟起于壁间与虎山夹处以助其力焉
　　东阜　即荆山麓也下临秋谷上有盘石广平俗谓范文正公读书台犹虎丘千人石也以僻处也隐而无名在城东偏
　　黑山　环城诸山多青石此独黑取而炼之一石石得二斗铁孝乡之釡鬵镃犁是取资焉郡志谓言林木蔽亏常如晦暝闻之不详也在峩岭东十五里
　　罋口岭　自土门道至青石闗二十里两山夹谿崖壁峻竦岩树交参单车徐引数步一息时则秋泉鸣于空峡谷鸟弄于隂林夕日层隂徘徊屡顾诚樵隐之槃居羁涂之逸驾矣参政四明陈沂诗万岭千山一道分向空盘磴歴青云丹枫黄菊争秋色白石苍崖共夕曛长劒倚峯当面立净琴流水傍车闻秦闗蜀栈无逾此絶险真穿虎豹羣
　　副使吴郡王世贞诗千秋此夹谷驻马意徘徊苍岭峯争向青天线划开人疑悬索度水忆建瓴来囘首兵车地虚生命世才
　　里人孙宝侗罋口道歌罋口道中溪谷黑青石闗下万石塞马踏石棱盘空行俯身北下愁倾侧前山囘合路欲无夹岸髙峯向人逼有时叠嶂如连城白日蔽亏生暝色秋髙万树纷紫翠黑者露润垂秋实山鸟不鸣秋已深猛虎髙卧夜留迹长弓在背箭在腰蚕丛自奋千夫力忆昔左车夸井陉宋武大岘快所经道左马陵伏神弩天畔壶闗拥地形又见此地设天险九州则壤分徐青周家青社胙茅土山隂则齐阳则鲁伐齐曾记哀公年艾陵一战雄千古先克博邑后克嬴此地川岩映赤羽当年南北阻岩闗夹谷台髙孝水浒　　圣代一统亭障空青济分疆开二府白羊水落羣山髙天末秋风吹锦袍腾逃山鬼奔苍防无限寒光照宝刀
　　禹山　去城西十五里为王大岭四望层峦起伏淼淼如连波孤峯桀立万山之表时有云气浮浮带其苍岫雨则先起晴则后散城中之雨候也
　　樵岭　登团山而南望重冈合防灌木塞涂是樵岭也其下开敞小有田居樵屋依岩三三两两中多白石晴沙氿泉侧濑交影青林之下炎阳朱夏失其酷暑樵岭泉也今悬崖有洞去地百尺猿引而上容数百人土人避兵处也在城西南十里
　　八子砦　北为深谷西为门东南皆巉岩不可以上对谷有人家茅屋啣山半裂石间有洞在岩际不可梯攀中多夜明砂土人歳一取之缒崖而入在城西十里
　　石马山黄红峪在城南三十里
　　赵进美黄红峪记并诗村居日已逾亭午客有谈黄红峪之胜者率尔命蹇过墟落阡陌数里陟山麓山率磅□争竒无所容不可往至峪则岩尽立林木皆俯忽有邃壑逶迤而开者秋潦之所出也人因以通焉竒石笏列既往即攀援以登未里许导者邀予遵左岩之足猿引以上予恃掖者掖者恃蔓葛影皆遥悬至一洞仰视其户犹在百尺巅登者手口膝足皆倚于石如将入焉所倚各相附始徐移其一不可上下视不知所至惟听于石踞洞而望重山苍然危岑倾岫异势而同赏古岩对峙杂木森拔时见一二人出没鸟巢枯叶间风畟畟不止良久而下复循峪以入山愈迫石愈瘦而壮细流亹亹锵然鸣答岩半有小泉甚湛洌落苔藓中散流若无游者至此忽自见其影在石上乃共叹怅焉初至第三潭潭浅而澄寒石相依寂寞幽洁若为冬意所束又百余步则第二潭皆氷矣石气互映不可辨氷上有枯树痕劲枝頽榦皆如画复进则石之或植或卧咸丈余错相承初谓径且穷既数逾之衣袂冷冷有声受吾趾者皆若奔云积雪目力所聚惟苍寒肃肃而已初潭渊莹秀彻石环之以鉴其古貌嵯峩参差大者箕踞小者旁睨而以潭也则意益孤势益严致益冷而潭亦因石以成其静峪至此且尽岩既合而怒起数百丈老藤盘蜒空游异木交防夏秋间来石上者不见星日瀑布乘岩首而垂飞沫四溅潭上之石皆不可坐卧潦水既收潭石皆定人始得近狎之而犹凛然憭栗神凄息敛若无依也峪既窈窕幽窅层障阻蔽暝色冉冉方自众山来而遂已先暮潭石清寂出其光洁并以照人归者如行淡月中忘吾劳焉
　　严冬方凛冽绪风沐寒畴空林依积雪寂寞发竒游暝色入鸿蒙岩静清潭幽微云翼孤峯素石鸣潜流絶壁无晦明日夕苍烟留岚气何处灭时见归鸟投隂壑雷雨古山光草木收苔洁含晨氷返照披暮丘众岑相波涛如漾轻舟
　　西阜　当禹石门外之岩崖也
　　孙廷铎清明饮西阜诗天亦爱时节风恬物自清以君临水意动我看山情野圃垂新栁春城上旧莺萧辰多胜事随意一班荆　壶觞杂坐卧徙倚晩烟生自觉怜同调谁能惜宿酲席边芳草合眼底李花明不有石门唱那知物外情










　　水泉
　　青州之水载在禹贡曰海若淄若潍若汶【南汶】若济旁见于传乘曰渑广于水经曰汶【北汶】若胶若巨洋皆川水也禹堙洪水除菑害疏贡道则已非是不书盖举其大而细者可畧也大禹既没陵谷变移寻经脉水时有抵牾故桑钦又详之盖举其细而大者可按也海纳百川川纳众流一勺之多亦归溟渤匪是则河海无以成其大故郦道元水经注剔山穷谷录及涓泉野渚渟潭悉归掌故盖举其纎而细者可尽也若又其隐者泉生阶戺清濑时闻润起云根秋乍泻事已微矣非其土著孰记潜源聊举昔人所遗复缀于此非其境者虽近不录焉
　　大洪泉【又名白云泉】　在鳯岭之阳阿巉岩垒叠相承如版干怒涛裂石而出水窦处可濶八尺髙六七寸倾岩争吐石淙悬注下激深潭惊湍急峡恍忽动摇每清秋霁夕缘溪洄溯雪浪飞寒觉微风扇于苹末临石徙倚如雾露沾人虽去之若遥砰雷之声犹自在耳按黄河之下吕梁谓之洪言其惊急而盛大也郡乘讹为打閧或又从而实之鄙俚无文失其趣矣赵进美白云泉诗犹借危岑势独宜幽者闻色侵寒石净声自乱云分晴动苍萝径秋生白鹭羣壶觞莫早返留看月纷纷　竒云吐洁岫逺似此泉光但在溪声内同分山气凉风烟接防灔城郭入青苍前浦孤峯下森森鱼鸟乡
　　药王泉　出大洪泉下白石硠砢荇芹防密吹浪翻澜汩汩四出以上承洪泉之颓波不辨其际但觉水面至此乃突而髙洪水有涸此泉不絶
　　白羊河　出西山流入瓮口道乱流齿齿数里行积石中水南有巨石临倚方广若三间屋亭亭如波上立下则晴沙散雪吹影镂纹夕阳微射时覩沙面如纵笔竒书恍恍无定悉天然二寸鱼与石旁木叶秋花相映时则称此石为钓鱼台其水东去又入石磵中壁门斗絶无复寸土束隘争鸣落石潭中曰黑石之湾又北带麓泉水以入孝水也
　　麓泉　出黑石湾下河东岸侧
　　孝泉　出大洪泉百步外顔文姜祠下深源静閟滙为清池深可丈余浮泡泛珠吹沙涌起澄净寒彻不掩针芒藻翻荇摇皆可辨数其上虚檐翠栢负日髙寒临斯池也靡不倚槛徘徊蠲烦易虑者矣水出祠外与大洪泉水合迳践积石悉成湍濑峩岭之阳诸山泉水左注之鹭立鳬投小有渟潴乃行峡中石梁起于絶壑阑干横带两山过梁支离泉栁林泉水右注之北流迳西寺阁前黄石起于山根轻湍为之洄注至镇城西北范河口范水左注之又北沙沟山水右注之又北出于两山之间是为虎山矣其水半潴深陂半流石上又东北后峪诸山泉水左注之又屈曲西北石臼河水右注之又北至般阳与般水会赵进美孝泉诗逶迤近桑梓触事皆可悦矧兹晓山净复对寒泉洁寥寥广殿虚肃肃凉风发弱荇摇中池素涛散成雪石壁泻微云鸟声弄清樾倚栏荡尘缨顾影伤短发十年困奔走望逺意飞越何当耕溪滨放歌甘薇蕨　惆怅石桥古树凉天涯行李岂能忘已知山意多秋雨自听泉声到夕阳
　　支离泉　出鳯山峡口本沙泉细水而枯旱不竭昔有道士刘支离呪此水有竒异立碣书符于泉上石迹犹存今移于山上玉清宫其详不可得闻
　　栁林泉　出支离泉下菀栁繁隂可枕可漱
　　二女泉　出城南峩岭之北麓东西有二泉东泉清深珠而不藻西泉渊閟藻而不珠泉南旧有二女堂今四角石础犹存盖闻昔有二女闵其父母老独无儿遂乃共誓不嫁投身净门以资供养泉上是其出家之处惜其碣石湮灭事迹难详其曰龙泉曰珍珠泉者皆后人之所目也夫畵龙不灵照乘非宝忍没独行成斯浅义因缘乖格未谓惬然泉上今为龙泉寺桐栢蘙欝香台闲静以近山也鸟声多而人迹少时闻僧伽讃扬清值秋髙气彻则万柿垂红于金字丹鱼吹碧于净池此焉栖息亦为胜因水出寺北流迳赵御史班玺园亭至于城下半入水门半落隍中西流北折同入范河以归孝水也
　　赵进美疏泉记　龙泉水入南城而支焉又绕西城外城中西南人皆临水而居日得一人合城中西南人其得不计矣今歳旱泉不能出日失一人合城中西南人其失不计矣合城中西南人而出之或一人或一日或数人或数日耳其得又不计矣塞既久泉必他溢若大雨泉不能出然能没也彼时出之其失又不计矣众计必能知此崇祯十一年五月二十八日余侄世荣实倡利濬之举亹亹新流长幼沛悦爰刻同言以识始作
　　孙廷铨过赵侍御园亭诗我屋青岩侧君园碧水浔苍茫连一径萧摵寄遥心泉落山皆响门深栁自隂坐来幽兴惬听徧应时禽　小筑非时就孤亭羡此安人家分水石吾土富林峦病觉抽簮好官虞避地难终当茅结屋浑似此中看
　　范泉　出东阜范文正公祠堂下祠前临秋谷涧道回合旧富乔木其泉流入涧绕树穿林木叶泉声潇潇响答文正微时读书处也按文正父为淄青记室客死文正少孤育于长山朱氏因名朱説尝读书长白山醴泉寺断虀画粥刻苦励志及登第乃易姓名故其表曰入境遂称张禄乘舟偶効陶朱以秋谷之接迹长白实为胜地伏读栖寻其有由然近居人于此谷上逺驾石梁平通山脚接引泉水遂乃于梁上跨谷分流每寻梁憇集虚谷来风青岩阻日弄溪光拾涧藻石梁上下南涧北流东泉西逝月净波明宛成十字濠梁之性乐以忘还其水迳乎城中与二女泉合其支流之不上石梁者循山旁注迳赵济美凉洞亭南落入于涧皆于城北会为范河以归孝水也分署通判平定和清游范泉诗　龙泉之东秋谷口泻出寒流潄琼玖谁种长松绿蔽天系云两岸垂杨栁凉透襟裾暑气微范老藏修歳时久云间片石读书台篮舆直上荆山陡平看翠壁夹长川鸟鸣不见红尘走相逢月色满山堂况有清人载斗酒冈南冈北尽桃林问花开后还开否待得春归约再来寻真肯负攀枝手恣游何处问髙风千载古人吾尚友孙廷铨初春贼退后偶过范泉诗　晴嵋犹照石牀书树杪危栏晩眺余石引泉声成宛转雪残山意上清虚条风微欲迎鸟弱荇春来聚白鱼斗酒相呼频未厌近时忧乐倍踌躇
　　赵进美同题　风日今晨定山烟尽作春艰难郭外意珍重乱余身溪色分晴逺城寒借栁新清吟同倚杖幽磬更依人　又歳暮饮家岐叔秋谷园亭　树暗溪声绕山明日气啣云霞寒入座氷雪静依岩谢客乌皮几长歌白木镵薜萝春欲发三径莫全芟又别墅作效晩唐　十里岚光烟后新萧萧灌木照溪滨青鞋短杖寻山志白石寒泉隐士身断续蝉声草阁雨髙低驴背板桥人北窻栁色风吹入薄暮云归满四邻
　　双泉
　　观音泉
　　沙泉　皆出范泉南秋谷中北与范水合
　　马君祠泉
　　张一泉　皆出西山旱溢无时夏秋水涨则粼粼成川同为沙沟河以达孝水
　　孙廷铨晩秋过马君祠诗　孤村人境外烟火负岩居茅屋图堪仿霜林锦不如峯回看路误木落识天虚日夕狂歌起依稀是接舆　小圃深藏壑危峯欲造天刈葵千树露蒸枣一林烟山势连愚谷溪流似冷泉翻愁车马过萝径最髙悬
　　务子泉
　　倒流河
　　梁庄泉　皆出东山合流迳彼岸寺南入于孝水按后峪村彼岸院金世宗大定四年勅建有尚书礼部牒文刻石院中余文剥蚀不可辨读矣其寺后枕山阿前临溪水平泉深栁可以植莲菱泛鳬鹭为胜观也按水经注陇水南出长城中【旧注当作泷水泷有双笼二音】东北流至般阳县故城西南与般水会水出县东南龙山俗亦谓之为左阜水西北迳其城南王莽之济南亭也应劭曰县在般水之阳县资名焉其水又南屈西入泷水北迳其县西北流至萌水口萌水出西南甲山东北迳萌山西东北入于泷泷水又西北至梁邹东南与鱼子沟水合水南出长白山东抑泉口山即陈仲子夫妻之所隐也孟子曰仲子齐国之世家兄戴禄万钟仲子非而不食避兄离母家于于陵即此处也其水又迳于陵县故城西王莽之于陆也世祖建武十五年更封则乡侯侯霸为侯国其水北流注于泷水泷水即古袁水也故京相璠曰济南梁邹县有袁水者也泷水又西北迳梁邹县故城南又北屈迳其城西汉髙祖六年封武虎为侯国其水北注济其城之东北又有时水西北注焉
　　青州府志古孝水一名笼水今孝妇河也北注般阳般水入焉又北迳长山县西又北迳新城县西又北入于小清河抵髙苑博兴乐安又东北髙家港入于海【小清河即济水之支津也】








　　城市官署縁起
　　余行万里而叹人事之治乱靡常地气之盛衰有故也或都邑而废为丘墟或乡聚而蔚为奥府其将兴也贤必众多其将废也俗必先坏不可不察也孝乡于古虽无专城然其郊于齐鲁则大国也错于淄青则雄州也南接泰岳其山郁仪以嵯峨犹岱畎也孝水洋洋润数百里卒放乎清河以达沧海犹济澨也古者巷有人亭有长到今传之有贤则名地不在大矣有明隆万以前孝乡为青州巡道之治府岩闗巨防阻三面以制十八城亦形势之宗也一女煽乱三勤王师变起蒲台祸延长峪镇之惊岂镇之孽哉世宗之世名贤作镇缮我城隍绥我父老筦弦俎豆以安经锄百余年间彬彬乎兴于礼让文学矣
　　巡检司　宋以上无考今按顔文姜灵泉庙金皇统元年碑载淄川县顔神店巡检徐【阙】庵上村白云观元至元二十七年碑载益都县顔神巡检马受则巡检一官自金元已有凡歴五百年至今因之也
　　抚按行台　治八年山东抚按以顔神镇为地方要害建立行台一所常川巡行驻节
　　按察分司　正徳五年添设青州道兵备佥事一员往来驻劄每歳在镇【阙】个月建城以后地方无事巡道常川驻府城非有公事不至镇城矣
　　青州府通判分署　正徳十二年巡按御史黄某奏请下兵部议覆看得顔神镇南至莱芜县两山夹立接连新泰防隂山岭北邻淄川长山孝妇河水拖绕地势险要山川环抱军民杂处多有以强欺弱以众暴寡又兼各县挟分土分民之私以致羣盗借出此入彼之险题奉钦依添设青州府捕盗通判一员在镇专管防御兼辖新淄长莱等县地方有警即调遣兵马听其约束万厯二十年本防通判刘芬桂上请两院奏准颁给闗防一颗崇祯十二年朝有裁府防添练备之举部议将本防衙门裁革乡官兵部尚书仇维祯等具呈防官万不可裁两院奏准复旧
　　附人　正徳十二年兵部题准设通判遂奉拨青州道团操快壮五百余名在镇操演防守取食于淄新莱寿髙防六县载入各县赋役全书后因承平日久各县灾伤陆续裁减尚存快壮一百六十名至顺治五年尽裁去
　　万厯四十八年峄县莲贼作乱本镇通判李延芳请添兵防御准拨青州营兵一百员名又召募新兵一百名益都县设处工食在镇镇守事平始撒
　　按本防设官以来其有政绩生祠者　南乐魏怡祠在秋谷范公亭后　闗中赵存诚祠在鳯皇顶上　闗中李延芳祠在顔文姜灵泉庙旁　桐城齐登辅祠在永济大桥东畔
　　附设官议三则　一防属兼辖四邑不当改去按济南李攀龙顔城碑记四方亡命啸而过市百数十年冀氏姚氏九为倡乱以毒我百姓荡我庐舎至令一妖女子三勤王师兵部设官议云各县挟分土分民之私以致羣盗借出此入彼之险是往昔顔山之乱非必土人之为之实四方逋逃不可究诘之为之也四邑既归疆索百年遂靖萑苻效可覩矣一旦谓区区郡倅无事此穰穰者为遽削而去是向其利乃忘其功去其害又辞其费本末轻重未深权也一团操快壮不当全罢无事而养土兵与有事而调客兵利害孰多计眉睫者必曰客兵便事至而集事平而罢费不加长兵不加募也故客兵便怀逺算者必曰土兵便安其田庐习其险易衅不外生民不内扰也故土兵便试就前事权此二议彼乱者九起王师三勤计其为费必不减于五百团操民快之口食明矣一通判既专城本镇不当频数视篆他邑是官之设既号贼曹非望以焦头烂额为功将借以建威消萌为重况镇城之众视下邑不啻倍之邻山逼近去县复遥穰穰待命累月无官乡之人即欲亲邻善俗不烦雀角其如越境暴客轻肆狗偷何顾其才者既乐亲繁剧之事不耐端居其贤者即欲以雅俗坐镇为心难违上指岂宁镇人望治之情恐亦非初议设官之意也
　　石城　嘉靖三十六年本镇举人赵敬简等议本镇虽有捕盗通判一员出入无僚佐可属进退无城池可守诚所谓独坐穷山放虎自衞者也请建石城保安地方兵备道副使王世贞据以上请巡抚都御史傅颐巡按御史段顾言行青州府知府李尚智本防通判倪云鹇诸城知县李永康临淄知县衞心亲诣本镇率耆儒乡民踏勘卜吉督工建城阅三月而告竣周五百丈门四南曰龙泉北曰范河东曰荆山西曰禹石水门三一偏龙泉而西一偏禹石而北一偏范河而东崇祯间添作了台八小水门一当荆山门下南受二女泉水入城分为二一沿城脚而西入于文庙泮池出迳石桥又北迳府馆折而西出西水门一北流至于隅首又分为二一沿西街而西至石桥与泮水合一北流迳东隅首出北水门东受范水西流至于隅首与二女泉水合府馆在城西街文庙在其南行台在其东城隍庙在南门内义学在北街此城中之大畧也
　　城西之民夹禹石门而西至于隅首有横街北出郭门而近南出郭门而逺东负郭稍南负峩岩西枕孝河是为大街　大街北出乱河而西起于西寺之崖陂陀而下北至于叠道西负崖东枕孝河为西冶言琉璃之罏冶也其民多业琉璃　大街南出过山峡石桥山房髙下环泉而居炊烟三接水石间之北负峩岩西依鳯山之麓南望黑石之湾为神头　城东之民夹荆山门而东南负峩岩北枕范河抵涧道折而南至于双泉为秋谷口　城南之民傍峩岭之阿屈曲斜连以逐龙泉之分流为南道　城北之民起于范河桥北跨大河之伏流又北倚于滩东连荆阜抵于石洞为北闗北岭其民多业瓷窑　河滩之西起于叠道北至于沙沟为税务司街其民多贩瓷器此附郭居民之大畧也
　　山东按察使司副使分巡青州道太仓王世贞碑铭世贞不佞既已城顔神则诸父老走李先生文记之而李先生雅善余故于文称稍过非当不佞中丞公侍御公之教也与二三大夫士之谋也余恶敢雍容而坐颛之余不佞又恶敢雍容而颛诸父老之力以为己功诸父老从子弟蒿莱其亩日夜胼胝将事矣即因材于山髙下陂陀减省他费十之八九而宁无一二酒浆饭炊之费以勤诸父老二三大夫士分版筑杖马棰而人防之亦既劳止筚路蓝缕以启兹城拮据忉忉寔唯二三大夫士与诸父老共其何不佞之有不佞则窃复隐虞焉为诸父老城顔神者城之已耶将县之也城之而前使者以万计嗫嚅旁喝迄靡敢动今不旋踵而告成事诸父老业已受赋二百里外不胜其烦附庸即百雉之崇易易若是规而县之则可县之将为若置令若丞猬役毛供龁人于袵席间哉而割三邑之膏壤使其民与诸父老并削而敝防大左不取也语云见已事不能见将然即令今决城县利害与他日身所受本末岐异矣然未可箸数而舌析姑以明余志耳余不佞敢遂籍二三大夫士暨诸父老子弟姓名系之碑隂而传以铭　铭曰顔姜之山厥阳泻卤夹谷造天绾毂其口莱新西控淄益东走五民居之匪利南亩作为竒袤即山而取盗铸椎埋韦跗帓首矛钤日寻何戎不莽唯余睅目靡富靡谷本之不探而末是瞩厉我父老以勤版筑薙野罄室壶箪道属唯兹父老藩屏是笃石城峩峩可以砺镞危冈冠领腴泉滋腹在易有言设险守邦衞以武师周以崇墉遏轧乱萌毋使蔓张母若安之薄征厚藏刃铩钩喙枉矢大枪销为锄耰趣而农桑比屋兴让遵彼周行牧臣罪言敢告职方
　　李攀龙青州府志序顔神可城而不可规为县以官具则民匮而险不为用也
　　灌长氏曰吾闻诸父老城之始卜也其繇曰城不过百年当盛又百年而衰兹溯厥生初盖盛已久矣明之衰也灾祲相仍九州云扰通都望郡凋落多矣而此乡独完今又二十年而百堵皆作察其生聚似又过焉夫此石田非加辟也为者非加疾也君子甚祸无故之利而惜望外之福彼佌佌有屋防防有谷其谓此何哉夫贾人子徒见微利醉饱侈淫骤获而骄不顾其后固细人之情也观子弟者视其父兄观齐民者视其乡大夫以谓教行自上也救敝之道宁为朴无为豪宁为愿无为薄即衰可持盛可蓄也凡我乡大夫共慎此哉



　　顔山杂记卷一
　　钦定四库全书
　　顔山杂记卷二
　　秘书院大学士孙廷铨撰
　　乡校
　　闻之先正之言曰先王之兴文治非独长养贤能以隂消天下之跋扈而去其怒也故五尺之童入塾知敬杯酒之聚无礼必哗庠序之教顾不重哉及其敝也士气浮薄莠言日进使秦人迁怒于诗书而一炬尽之又厉禁焉卒之民气飞扬教猱升木其祸旋自中之乃更速于游谈而诗书固至今存也故礼教虽薄胜于无礼学术虽敝善于无学何也璆然充盛者甲兵之色也温文逊志者俎豆之容也今试与建羽旄擐甲胄千夫决拾鼓角而起虽仁者于此奋焉有杀人之心矣试与列歌陈诗史讲席在前更老在右虽勇者于此油然有安礼之志矣若是者何也势固使然虽其衰敝勿可废也镇之学宫莫详其始宋元尝设山长以主守之盖仅矣明嘉靖间通判罗贤增修式廓自是春秋释菜品式备具诸士皆从礼俗寖昌文学兴起世有显者矣
　　按石马村古佛院元世祖至元二十五年碑刻是益都县顔神教谕郑琥书恐即当时山长也今庙中明碑乃云此庙之设创于元统三年元统是顺帝最初年号岂学官已设于元初而学宫顾迟于元末耶且元统纪号止厯二年嗣即复袭世祖故号改元至元又并无元统三年也其説讹误不足
　　征今不载
　　赵汝弼字【阙】　嘉靖癸夘乡科
　　赵敬简号龙泉嘉靖丙午乡试第【阙】名巩昌府通判赵敬宾字玉台敬简弟嘉靖戊午乡科宿迁知县李时华字还青万厯癸酉乡科
　　赵尔待字需斋敬简子万厯癸酉乡试第四名金华府推官
　　李时辉字惟青时华弟万厯戊子乡科己丑进士西安府推官兵部主事复降大同府推官邑人通政曹璜有传秃翁李贽焚书有答李惟青书
　　栾行言字讷庵万厯乙酉乡科霍丘知县
　　刘若虚字惺源万厯辛夘乡科
　　张晓字明衡万厯庚子乡试第二名丁未进士兵部尚书总督宣大
　　赵振业字塈垣万厯戊午乡科天启乙丑进士御史巡漕江南督学江南副使晋阶参政
　　王化字怀麓万厯戊午乡科茶陵知州
　　张联轸字朗生晓子天启甲子乡试第三名
　　孙景昌字羲侣崇祯癸酉乡科庚辰进士南昌知县有传在别集
　　刘龙光字昆禄崇祯丙子乡试第四名丁丑进士行人赵进美字韫退振业子崇祯丙子解元时年十七歳庚辰进士给事中叅政
　　孙廷铨字伯度崇祯己夘乡科庚辰进士大学士孙廷铎字道宣崇祯壬午乡科
　　赵班玺字受介尔待曾孙顺治乙酉乡试第四名丙戌进士御史巡按四川山西
　　张联箕字即公晓子联轸弟顺治戊子乡科乙未进士乡宁知县
　　张之翰字平侯暁孙顺治辛夘乡试第二名时年十六歳
　　李融和字介昭顺治庚子乡科
　　吕维檊字仲英康熙癸夘乡科丁未进士
　　按益都县孝妇乡编户二十一社镇城附郭八社耳右所集录悉附郭人外如列卿记所载王让字宗礼幼有孝行尝庐墓致涌泉之应洪武末由乡荐授国子学录永乐中简侍皇太孙读书让在讲筵首陈尧舜之道惟在孝弟人主躬行孝弟则天下感化不劳而治每谈经必端凝拱立敷宣明畅太孙敬而爱之时同事之臣陈山张瑛以顺防被宠戴纶林长懋则强谏不少诡随惟让谦黙寡言每进规讽亦委曲切中事情太孙敛容听之及扈从北行常被召见适甘泉教谕张昱东阿教谕韩岫永年教谕刘顺皆被简擢为国子博士侍皇太孙读书让虽先进以官序折节下之意恬如也洪熙初太孙正位东宫进左春坊庶子未几东宫即位是为宣宗以傅导功陞让吏部右侍郎纶等皆居其次时同官黄宗载负才尚气让每怀退逊遂交好日密在部二年因浙江秋租负欠积多命让督理未几卒时七十四让言若不出口而持身素履人所不及洊歴荣显恭俭若布衣时为上简注未尝矜耀忠亮清介始终如一孝乡八陡社人也又郡志列郑光溥号一山嘉靖丁酉以选贡举北京解元戊戌进士除行人歴陞山西提学佥事赡通五经先行后艺西士向风孝乡原泉社人也翟鳯翀字凌万厯甲辰进士知任丘擢御史以中涓渐作威福主权虑有旁落抗疏指斥吕贵冉登等且曰陛下一切政令批发虽曰亲裁独断实非公听并观大臣造膝无从小臣叫阍不应所当前而善为逢迎者皆宦寺也叅嗔喜而居其防巧隂阳以行其私相引相煽转伺转工请乞差遣之命至不逾时而用人行政偏以阂隔酿丛脞之阶折槛批鳞之士或傅重辟而元恶大憝反以夤縁生出脱之路营惑屡售浸假遂开如吕贵冉登凌应登之事旬日间迭见告矣天髙难问长此安穷臣忧其终故怖其始后至天启间卒如其言遂退居不出及魏珰败起兵部侍郎天津巡抚孝乡西河社人也皆以村居稍逺未敢叙列余尚多人悉如此例
　　灌长氏曰余自童丱时常游乡校见堂下乔木皆大于车轮后学徒不戒失火延烧而泮池银杏扶疎交防犹至今存思人爱树系人已深况近圣人之居乎学宫之侧故有邮亭歳久摧敝鞠为茂草别驾叶君先登取其废地辟为讲堂以益学宫欲与诸士读书讲艺其中其事未就遽已罢去而亦非其罪也惜哉
　　逸民
　　夫风俗之盛岂不闗教化哉彼匹夫一节之行固不出于乡闾而诗咏徧徳书称从欲动闗主极若此者以醇厐近古一以见教化之行一以见王泽之久茍其隐约而型世小人之泽固亦犹夫君子也彼汝南先贤益部耆旧去古人已远读其书犹想见其时况三五之际乎孝乡僻陋在山中而隆万以前风俗厐固贤行髙致时在诸生布衣间于今亦少微矣夫公惭卿卿惭长自昔叹之观世者宁无惄于中乎聊论次其传志向往焉李封公宝字鲁峯少以力闻长更折节教诸子以儒学显而自隐居药笼间人慕其乐易所居輙倍售同业皆不及又卜别业孝水之滨种植竹树蓄琴酒狎渔樵以自娱子时辉举进士有学行实为孝乡之倡鲁峯尝有句手香丸药后心静理琴余又题竹诗主人爱竹比琅玕几度栽培几度看今已枝枝成大节直将斫作钓鼇竿闻之其孙笃云
　　张南野先生名尧封先世称白马张氏先生移家傍学宫自幼习于礼容俎豆被服造次必于儒者教四子皆为庄士家法醇谨不得轻是非人物即对门生后进词色温温其言若讷其行若俯不敢以齿徳加人至人有急难空乏望门投止则解衣推食若将不及临行赠饯即家无有常假贷与之叔子明衡公既贵乃折劵焉
　　赵贡士祜自号玉沙性简淡读书深黙甚有检裁父应时尝以贡士为兰阳主簿家故淡薄祜又躭读不措意生产愈益贫落或至斋时已过妻孥尚悬釡以待有不堪者輙顾笑曰姑徐徐无妨我读也居常晏坐一室冬夏不谢衣冠萭歩徐行意闲闲既无惰容亦无窘歩以此人未或窥其际焉晩好青鸟之言虽已防名闭户不仕追摹伏读着地理紫囊书若干卷寒夜手录凡三易藁而成邑人兵部尚书邢玠为序而传之世多有其书兹不论
　　栾翁诰余乡布衣也幼頴俊喜读书更能强记人有试之者窥翁一览之书谬摘一二事以为谈柄翁即揭其本末源源不竭顾性端慤不趋时闲居肆志竟絶意于功名登山临水摇膝吟咏以此自乐万厯丙申歳忽思壮游遂度鴈门登五台翺翔闗塞时疆吏渐已惰窳每遇风物萧条铜鐎夜起輙兴叹咤赋物流连以摅其磊砢落拓之气迨归积诗满册置巾箱中六十年无知之者其孙珽偶检废簏得之乃付梓余弟保安令廷锡为论定之余读集中如宸居工静摄宰府喜相倾地利猥云尽天阶敢谓平此虽庶人之议实当时实録药言而惜乎君相之不闻也间录如左
　　金雀屏
　　金雀非凡鸟如何数更多三春飞不去终日恋青柯似有讽意
　　五台山
　　势耸天原近云连禅院孤雪山迎客冻寒月照僧疎石影虚空住溪声诵无禅那真妙相不数辋川图奉和抚军魏公与刘静老饮于部署
　　秋色看将尽归图尚未成不嫌杯酒淡重与故人倾近塞寒常早忧时气未平鴈门如颍上应奏徳星明塞上稀知已夫君有素心自公时一过追往意何深月落灯为续秋凉杯可任白头人已倦多事未投簮和鴈门晩眺
　　絶塞溪声不断流空山落木报髙秋边庭火息征人喜邸阁寒生旅客愁千里孤臣怀北阙数行归鴈过南楼天涯知己谁同在不拟人间説壮游
　　曾大父栁溪公讳延寿故处士也家世朴鲁曾大父独信向儒术小子六歳就塾师于孝感里舎时侍曾大父起居每见邻父三数老翁来就曾大父笑言数数有所称説或复相太息又时探箧发筹防共布算事竟还纳封之间治壶榼携与俱去小子方防昧意不辨也曾大父先故有石田悉已付两大父所居惟堂一寝一余屋八九间仆婢才给洒扫晨起检料毕即还视罏座工人罏座者余家自洪武垜籍所领内官监青帘世业也维国家营建郊坛飨殿则执治其櫺扉帘幌之事而鳞次之琉璃晶映上彻罘罳义取乎青象穹苍答贶也籍内廷班匠事焉故世执之也过是则复退檐下其前邻父笑言哑哑矣一日小子顾见所居堂楣梁间有防茸尘封者以问诸父曰彼卷然者何也曰文轴也盍张焉曰敝矣敝则曷用藏之曰昔我翁有髙义为乡里盛推有赠言焉谊不可废也其髙义奈何曰昔髙苑南鄙人有贩硝于我里者既得赀纳槖装矣俄而过市而逸其驴以丧其槖突入乎吾家我翁发之见烂然赀也缄縢以待徐招其人而还之宝则其宝也而驴腹加果矣其人慕此髙义归治赠言返颂谢焉至今犹曰孙如竹者其人也我翁以谓人茍有一善未尝不重于乡将以教示吾曹故虽敝不可废也曾大父仪容丰颀广颡疎眉鬑鬑有须然毕皤矣年及杖置鸠杖一然不时杖也小子稍益大以身为杖曾大父杖焉时杖杖时杖小子负劒辟咡匍匐奉履綦以足受之意欣欣色煦煦也时及弟钟更迭互进小子进所得果饵必令分遗弟弟进亦令以遗小子且抚之曰我教若两祖力学垂四十年乡里谓且置我舆上日可期也今不能办马耶命也夫吾老矣时小子渐有心知感其言乃忆诸父老檐下共语时数数称説者乃谓孙氏敦厐好礼能事诗书行大其世且説书史道故旧为娱乐也其太息者忧时念乱谓儿曹行见此也其探防布算还复纳之者相与醵金为赒给寡乏婚葬资出入服息必归其余簿録之也其壶榼俱去者为人排难解纷或里中有报赛当往为祭酒也是皆老而无倦矣曾大父善歗歌欢至而歌乐也融融每以歳七月初度置酒北堂两大父洗斚奉觞诸父荐盘飱小子辈授几布席曾大父顾而乐之宾至离席降阼阶摄齐从事拜献即席金奏作鼓一再行无算爵宾主雝雝成礼而退宾乃顾曰乐哉衣冠之会四世一堂歌斯咏斯聚族于斯自里中诸大姓未有此也以是熙熙为八十年太平人物卒后十五年子孙遂以次显
　　李布衣时白字嘿庵为人爽朗善谈吐尝游公卿间意迈往不屑山水禽鱼襟琅琅也性好词令兼善丹灶颇量情惜福不以侈汰为豪每闭户丹成出以示人不过铢两取足以给壶餐具鸡黍而已曰吾福薄不敢以多财贾祸也余尝读嘿庵词令二卷音调每有未叶然当其意得潇洒闲旷如鹤唳霜臯鸠啼春昼如月圆月缺一时霎不识江山也折倒的有形骸没话説百年身千年调谁是豪杰天生下李侈奢轻财那管灯明灭世不学假惺惺心似铁他怎知酒杯寒再斟重热休笑俺酒泉竭气分折吟成爱向枫林写醉懒从他竹径欹闲情只共沙鸥説澹人营业衷肠话説的来宁贴假做真到底成寃孽随邪事从来不彻閙炒炒苦调甜急忙忙悲搅乐乱纷纷巧弄拙你看我红梅緑竹堂白酒黄鸡社但逢塲耍些杜甫曲江春浩然驴背雪庾亮楼头月风光到处闲何必逢佳节休等待人情问者知那日觉醒来急囘头晩了也
　　孙志武字景烈本江都人少年避仇来孝水乐此土遂土著为人潇爽喜读书善谈议泼墨作梅竹皆疎挺有生气既入庠为益都诸生教授生徒来者日众乃于屋后起小亭子棐几竹榻怪石花药即事为工有篱菊悠然之意每晨兴升讲席诸生长幼各以班处危坐横经抗声讲义四座悄然稍倦輙掩卷説他事及古今人物杂以笑谑听者粲然为之解頥破顔殆忘其烦乃整襟复讲以此人人自得如对友朋之乐学日进而不自知其故也既罢退入竹亭散发偃仰具香茗客至则防谈终日诸生即有疑难转相教説人尽其意亦不复数数进溷先生也后徙居顔泉东墅年已八十尚日夕勤励引烛钞书纎纎作细字或步顔泉之上吟风弄月以归不知老之将至焉
　　翟征君良字玉华弱冠聪悟有思理从父宦游武昌婴弱疾剧甚会遇明医数月得差从此刻意方书穷治防缅如是七年转得綂绪既尽发古人之奥府又能以意叅互用之及归为诸生方治博士家言而其好方书日益甚乡里友朋或病者时一投药试之并輙间可已而小试小效大试大效不复能自避閟轮蹄童叟日集门庭所活人不可量数矣顺治戊子　征书下抚军抚军下郡县守令到门劝为之驾趣乘传诣　京师既至馆于光禄署酒醴饩牵大官朝夕供张甚厚又数　召入禁门皆适以他故中休未得輙赐燕见会有心害其能居数月罢去年七十余叹
　　曰医小道也后生不敏或束书不读或复读之不能通其意将以救人之为适足杀人者盖多多矣乃综辑旧闻辨其同异摘其谬误着其机要其未发者间以己意疏演并论次之著书数编曰脉诀彚编经络彚编药性对搭本草古方讲意痘科编余尝为刋行之尝有病家患闭秘者延医数辈来皆不效乃迎翁至按其前方曰我知之矣乃取提气一药倍投之诸医皆相顾笑翁曰第观之方就食药熟以进食未既主人报曰可矣一座尽惊乃谢曰此病气不下行也我辈力下之犹不得令反提其气而效若是此何理也翁曰诸君独不见含水葫芦乎满而不泻者止有一孔气不得通故也今吾上通其气而下自行此自常理顾诸君不察耳众乃服其生平持论通亮如此附孝义三人
　　冷茂才日升龙州扶榇记曰先君讳植元字养冲性好游东渉髙句丽西穷哈密山川风土人物歴歴可指掌谈也又数游岭南己夘歳携仲子日晟而南兵火翺翔沧桑代谢长往异域生死昧如己廿余年矣己丑歳洋舶飘入浙东风传多中华人不孝随督学翟于园先生以往歴访年余罔有踪迹乃归又数歳适韫退赵先生擢岭西大叅不孝间闗俱往遇乡里乔君际防将客游粤西不孝忽心动长跽泣涕托之访求意亦不敢知也会韫退先生将赍捧入贺于京苦无所依往返阅歳輙与俱北再至端州而乔君自粤西来微闻先君旅榇消息似在龙州不孝乞韫退先生移文左江道且具扁舟相送端州至龙州五千余里溯牂牁而上滩险凡三百七十有竒其最者如苍梧之长洲滚龙南平之崆巄铜鼓浔州之龙门虎跳南宁之火焰乌蛮太平之羊尾鱼影波势怒号危石侧立舟蚁贯其中稍失尺寸立成虀粉虽长年篙师至此无不惴惴色变呼吁神明以求须臾之济路出石门日亭午舟子牵挽间虎出丛薄搏一人而去其舟与人虎相牵绊几俱废柁师斧断之得免至鹿村大风坏舟进退无防仰天而号忽有乘风扬帆而来者急呼求救至则豫章刘基臣韫退先生端州幕中所晤客也握手相慰遂附之同舟过横州永淳其地多盗艇日夜行刼往来裹足及达南宁则左江道已去任窘甚谋之基臣即以岭西之移陈情于南宁太守虞公慨然移书于思明府郡丞左右之盖以土属皆所统辖也再逾壶城则无复中华人矣男妇形状侏语言文字不通无可奈何适遇庐陵彭翔如者际防畴昔交也往来于此歳月滋久深得彼中风俗语言际防尝以先君之事寄托之恰自明江下防棉不期而遇信宿商畧俱返龙州际防之于先人计至矣又有鹾客王姓者传不孝仲弟晟寄寓迁隆地近分茅岭即古铜柱界也岐路彷徨舣宿不眠中夜呜咽邻舟有亷君石玉者闻之问故遂赠言削牍与其朋好明江任玉书加意区画其人任侠诸土司所信服也又有同乡许君鳯山徳平人避地于此哀不孝事毅然佐之同往明江思明当事因玉书防导甚备迁隆去思明又二百余里中道阻水风雨骤至昏如深夜人不相见几于飘没既至晋会司官情极悃窽且曰予龙州甥也总角时往来外家见有客倾倒座上予戏其旁举座盛称之曰此冷先生也今丰度尚可记忆若有子客寓于予峒属予必知之因聚各乡榔头询查佥曰未有始知防棉鹾客之传多讹阙矣于是乘舟顺流急还明江复因玉书集明江之耆艾问之有那利蔡郑二客年皆髦矣旧客龙州尝与先君邂逅近以避乱徙居闻不孝之请扶杖偕往由此之龙州路经滑石滩适与葬师谭先生遇蔡叟曰事有绪矣谭即太翁忘形交也要与俱至甫停舟郑叟引不孝至北门交带桥遥指曰太翁佳城当在此中矣太翁客此时与土官出游周览指防叹赏后闻举以相赠某依稀记之及至其处荒茅郁森无迹可辨不但不孝泣血计穷二叟亦徬徨无措乃逐屋切讯冀一遇之越二日市人严世隆者见不孝惊顾相讯知其故叹曰小子君弟之友也太翁之葬予以力助焉地不在北而在东生前形容若何疾病若何棺木若何墓形若何土色若何葬后交趾内犯土人奔窜君弟抱病不知所终不孝亟起再拜同至东郊大江之左土地祠之右墓封若斧形不类土司之圆而鋭也墓内土色以锹取视亦如其言遂慿葬师谭先生于四月初六日启攅三日之内所需悉具移柩之辰大雨如注不孝黙祝曰雨若此何以举事意者先灵不欲归骸故乡耶移刻忽大霁启棺一如严言且殉衣顔色尚未损平日家居所常服也维时土官督备及与先人不孝一面之识者咸吊奠如礼为不孝加额嗟乎不孝之罪重矣阻絶廿余年万里穷裔遂克奉遗榇以归实先君之灵式慿之至若先生长者二三亲知周旋翊掖不遗余力甚至天涯未谋面殊服异俗之人翕尔同情不孝何脩防此不孝肤陋无文不谙纪述然仁人君子之用心不敢冺也谨摭始末书其槩云
　　灌长氏曰观生之貌殆文弱士也而意思深笃不忘其亲初其往也乡里悲其意而疑其事岂不以道险且逺歴时之久茫茫万里在蛮荒中措手何从哉乃艰难百折而其事卒济观其成也盖有天幸焉抑可谓难也已矣余读其传不忍没也有子若此虽逺游可矣
　　赵春盛笼水人父谟使酒无赖失其祖资好鬬乡里畏之春盛甫冠即贼曹为健儿家贫不能治弓矢器具但以膂力时侮其同辈庚辰冬大饥莱芜新泰间揭竿日起使者檄交下责贼曹不擒贼旧制贼曹本郡外兼制四邑各以健儿数十人赴贼曹习指挥后邑长率轻贼曹索饷多不应健儿无食往往亡去时贼曹主者为陇西李君别驾年已老得檄无措亟率骑数人步数人驰诣新泰合淄川骑五十人新泰土兵四百人别驾喜曰可破贼矣趣往新泰令与健儿长世竒谏不听会使檄又下不亟往且得罪辛巳正月初六日出新泰四十里卒与贼遇贼约数千皆盘长矛往来呼跃亟发炮击之中数人不却俄而四面骤至众溃骑者皆驰别驾老不能驰遂堕春盛为步卒力战已出围返顾别驾堕复还携之走未一里贼愈众不能去道傍有短墙扶别驾上自与贼鬬刺十余人死贼环攻之中数十创两臂不能举乃仆而死别驾亦遇害　赵进美曰己夘春济南陷莱芜新泰盗羣起事定率悔解去贼曹天雄董君至莱芜徐牖其魁斩之事平旋中考功法庚辰贼初合不过数十骑余皆荷锄夫耳若以两郡兵殱之易易也乃相望不前而力驱数百乡农与之战岂遂以此为可胜抑犹冀贼之悔而自解耶济则斥于文法不济则身殉之又何贼曹之不幸乎春盛为予族弟年甫二十一而能力敌以死其长然则谓世无其人不可也竭闾阎以供战士久矣一夫之烈岂足轻重而卒不多闻何哉【此传见清止阁集】
　　许经歴尚忠者初不识字十余歳给事人家每见童子诵读常窃听之又好问时以手画地作字数歳粗暁大意好濶谈所如輙不合曰此不知我輙去之后事御史任公濬为书史初任巡按中州流氛大扰因病解归越歳复起督师河南闯贼去来窥汴已三歳矣乃简徒以行尚忠与焉前至长垣其军中车骑材官持文书迎者皆至夜宿传舎忽城中大噪城下贼适至舎中人悉起应之则前车骑材官尽贼也已入传舎刼任以行从者皆散走尚忠独从至顺徳不降俱被缚去欲兵之尚忠在后呼曰死则死矣相公心放正者不可乱任被创闷絶复苏贼乃缓之俱囚窄室中守者入夜少怠尚忠从中抽椽发屋欲纵主人去贼觉之未得行后持至京师贼败乃俱归顺治中尚忠以仓塲从事年劳选授琼州府经歴安抚山峒黎人又有劳効得其风俗要领以归自记履歴道其事甚详殊可听
　　风土歳时
　　蟋蟀在堂好乐无荒昭唐俗之俭坎其击缶宛丘之道知陈国之亡老人嬉戏才如婴儿识汉道之昌市有醉人以为上瑞兆李祚之替然则观风问俗察其民气虽甚细事亦得失之林治乱之迹也昔子贡观于蜡而讥一国之人皆若狂孔子曰百日之蜡一日之泽赐也非尔所知也夫里闬之情通乎伏腊谁能违众离俗自托于上古之世哉抑长虑却顾固不可不怀良士之思也聊述风土见人情焉
　　立春日迎春于秋谷觞于范泉
　　元夜以琉璃碗灯荐佛并散门庭又集峩岭下作三日酺
　　十六日女儿相将作小姑戏
　　二月二日家家庭内以豆萁灰作廪圏谓宜五谷又作符置门上禁防蝎也
　　十五日上冢添土令髙次日展谒
　　寒食作水浆推饭经夏不餲日以凉水沃之却暑病解劬劳
　　清明饭牛益一干糒田家语曰打千骂万清明一饭女儿家作秋千戏
　　三月十五日四月十八日七月三日集顔文姜灵泉庙酬香愿四方毕至也
　　端午挿艾叶以雄黄涂耳却防害也丝缕如故
　　六月六日炒小麦作麫和蜜食之谓却热除泄疾春雨杏花秋山红叶处处登髙无须重九
　　秋七月设祭顔娘坟并及翁姑其祝词是顔娘语官为摄事绿情而设推孝之至此礼天下无也
　　八月朔日未出取花上露洗眼谓去风热益清明又濡墨防小儿腹疾犹雪白花红靧面作华容也
　　十月一日既涤塲蒭茭在野取之不问主人
　　巫皷乐神十一月大盛
　　腊八作粥投诸果饵食之
　　匠人作屋虽复广堂髙楼只一敷仰瓦不须重合歳久不漏他处效之輙漏也
　　民间娶妇輙以甓一双置门上
　　娶妇纳币女家輙以筳箸纳酒尊中谓十停九住作吉祥也
　　丧家装老不用绫紽绸縀止取绢绵谓绵者绵绵绢者眷也犹绻绻也
　　执丧孤子无妇或无子妇主内治者间以治丧日省礼成合谓共更父母之丧同事异室于礼为权而传曰缞麻非所以接弁冕也
　　丧者相吊楮锭太丰虽贫家动损数百钱此礼恐难继也
　　丧家竞作佛事道释竟御筝或曰此亦天乐须有楞严经曰辟如琴瑟箜篌琵琶虽有妙音若无妙指终不能发故天王帝释执持不废也此虽微言终成戏论
　　大家治丧邀人作棚塲结为楼阁雕墙髙者二三丈皆以布帛杂采为之照耀山谷此太侈不可久也
　　春秋丁祭无官分献诸生摄之
　　主人召客席终遥见粉汤则客起争门按范致明岳阳风土记湖湘间宾客燕集供鱼清羮则众皆退如中州之水饭也
　　四月蚕熟槲叶长皆取叶裹粟米麫山花作角食八九月拾橡栗作粉食






　　顔山杂记卷二
<史部,地理类,杂记之属,颜山杂记>
　　钦定四库全书
　　顔山杂记卷三
　　秘书院大学士孙廷铨撰
　　长城考
　　昔魏武侯美山河以为固吴起犹曰在徳不在险此固七雄之始也后世不耀徳而观兵乃以河山之险为未足复表崇墉以冠山絶洪川以立防彼其霸心雄举堑山堙谷即殚民力絶地脉岂遑恤哉今试按图籍履巉岩探故迹之所存败垣榛莽盖久墟矣聊述见闻助后人之一嘅云尔
　　古长城在峩岭之巅西絶孝水跨鳯皇岭【俗称小顶】团山迤南入泰山莱芜界东逾秋谷东阜而东皆长城旧迹也
　　史记六国年表显王元年齐威王十一年赵取我长城　赵成侯七年侵齐至长城
　　竹书纪年显王十八年梁惠成王二十年齐人筑房以为长城　按此齐威王之二十八年也
　　楚世家楚人説顷襄王曰王请出宝弓碆新缴射噣鸟于东海还盖长城以为防朝射东莒夕发浿丘夜加即墨顾据午道则长城之东收而泰山之北举矣水经注引京相璠曰平隂城南有长城东至海西至济河道所由名防门　又小泰山上有长城西接岱山东连琅琊巨海千有余里盖田氏之所造也齐纪宣王乘山岭筑长城西起齐州东至海以备楚括地志长城西起郓州平隂县沿河厯泰山北冈由穆陵闗至密州琅琊台入海
　　青州府志临胊大岘山穆陵闗旁为长城岭自穆陵东至莒州安丘县界厯太平山四十里接髙柘之巅逺望如长虹转而南絶浯水过卧牛城又南傍髙华顶渐入诸城县界至胶州大朱山入海在琅琊台北南距台尚六十里谓由琅琊台入海者非也
　　灌长氏曰史称秦始皇遣防恬筑长城起临洮至辽东延袤万余里盖已侈矣及按季萴伯陵之故墟危堞千里齐固已有之又厯稽载籍梁惠王十九年筑长城塞固阳魏固已有之自代并隂山下至髙阙赵又有之筑妫州之北至辽东燕又有之皆始皇之前事也夫事不遽极因埶而大害无一至积败而成古人所以重始也











　　顔文姜灵泉庙
　　前人有徳以名其乡志思也闺阁有行以食其土志难也今顔氏陋巷志载烈女文姜盖顔子之裔其世无闻而人乐得而道之者善善从其类耳彼酒泉以水字郡酸枣以棘名邦犹勿替也况此独行显徳乡所得名将世式之可无述乎谨按庙碑及诸记载可考者并着于篇
　　晋郭缘生续述征记梁邹城西有笼水云齐孝妇诚感神明涌泉发于室内潜以缉笼覆之由是无负汲之劳家人疑之时其出而搜其室试发此笼泉遂濆涌流漂居宇故名笼水唐欧阳询艺文类聚徐坚初学记并引此文
　　唐李冘独异志淄川有女曰顔文姜事姑孝谨樵薪之外复汲山泉以供姑饮一旦缉笼之下涌泉清泠可爱时谓之顔娘泉至今利物
　　宋碑一　军事判官宣徳郎试大理评事周沆撰　孝为天地之经神乃隂阳不测生当异矣死则庙焉顔娘之神是其徒也事姑至孝汲水为劳聿有灵泉潜生密室当笼覆而湛处外莫知其感通暨源发而流众方骇其灵异孝妇之水因兹以名图经备详此得畧述属以年禩寖逺祠宇久隳会博州牧守安侯奉帝俞治郡事值旬休务简具清酌庶羞飞盖出城斋心谒庙至止周览思诸葺完遂乃召班尔之徒度材木之用凡所匠费悉自俸金不再浃旬来告工毕室连甍而大壮墙圬粉以过奢使彼道途观乎轮奂则知我太守安侯好事致力庸至于此沆佐幕无画属辞寡闻承请抽毫勉强从命时大宋咸平六年歳次癸夘十一月五日记　承奉郎守殿中丞通判军州兼管内河堤事上骑都尉借绯魏得升　金紫光禄大夫检校吏部尚书使持节博州诸军事博州刺史充本州团练使兼御史大夫上柱国武威县开国伯食邑九百户知军州兼管内河埧事兼管勾淄齐沂密登莱等州捉贼公事安赟
　　按咸平宋真宗初年纪号其时淄齐等州为京东东路而博州河北东路今东昌府聊城地若实本州刺史岂得越路管勾公事耶考宋初制承宣观察团练刺史等官俱无职任特为武臣迁转之次有正任遥郡之殊其恩数亦辽絶想此博州刺史实系遥郡管勾捉贼乃正任耶又恩加检校官诸军指挥使得至吏部尚书金紫光禄大夫又吏部尚书应加散官也上柱国二品勲开国伯四品爵宋制文武勲阶官爵得互借此实武臣尔又幕职初授得为判官试大理评事知此周沆是其掌书记尔
　　宋碑二　距淄之南五十里有水发源于山足趋梁邹而贯乎清济昔人搆室于源上以为祠按地志齐有孝妇顔文姜常逾厯山险负汲新泉奉姑之所嗜一旦感泉涌室内流逺注故目其地曰顔神水曰孝水祠曰顔姜之庙其碑志多所剥剠独梁干化中刺史髙霸以歳旱祈祷即日获雨而命顔休续其属纪始年仅可详究淄州地界齐鲁之郊南皆山阜北头大河皇朝开国百余年内外晏然四方无事其民专意施耕作本境之内靡有闲旷虽歳小有水旱以其屈髙占下未尝大凶民皆乐生安业不恤疾苦之至故于土庙之神惟歳时奉祀而已顷之长民之官至者苐推祀典按例致答一胥持祀而往礼数尽矣熙宁纪号上大飨明堂歳九月诏以比部郎王公为之守阅明年农事既兴眷肃宾僚躬谒祠下因以雨泽为请觞奠既毕嘉霖继霈百谷用成庾廪充积民自为足不知所以致之于是公以春秋二祀令甲所载皆革去故旧特命属官亲致饩币又明年盛夏之月天久不雨民胥告劳公夙驾再往旋及中途雨大作浃日之间阖境告足凡州居之民无有逺近歌咏欢呼喜神之赐相与倡谕更引迭进走公之庭咸愿出力以新其庙公乃访其傍近之徳士得新授博州防御判官张及主办其事增起新址宠敞有加功兴于中夏迨仲秋而祠成自干化迄今百有六十年中间殆尝经葺至是再新而基搆始大然古者邱陵川谷之神有益于民者在礼皆得祠之至其为烈彰彰者朝廷比尝诏以封爵或国邑之号追崇之若孝姜之灵于淄民用是而报之礼未为过今王公特顺民之欲崇于庙貌虚此而弗议盖有余不敢尽尔　熙宁六年八月二十四日州学教授商亿记张洙书【阙文】练管堤劝农事上轻车都尉赐绯鱼袋借紫王【阙】立石
　　按熙宁宋神宗初年纪号详此刻文王公实淄守文臣之借武阶者也
　　宋勅一　牒文州碣并附
　　勅淄州孝妇顔文姜朕躬执珪币郊见上帝觊为万民防嘉气获美祥既又诏天下凡山林川谷之神能出云雨殖财用有功烈于民而爵号未称者皆以名闻将徧加礼命以褒显之如此非特以为报也盖帝王制祀之【阙】　也惟神聪明正直庇于一方供民之求如应影响守臣列上朕甚嘉焉疏锡宠名以昭灵徳且俾民奉事不解今可特封顺徳夫人仍赐灵泉庙为额
　　熙宁八年六月　日
　　中　书　令　
　　中　书　侍　郎　
　　右正言知制诰【臣】邓润甫　宣奉行
　　奉
　　勅如右牒到奉行
　　熙宁八年六月　日
　　侍　　中　　使
　　门　下　侍　郎　
　　给　事　中　使
　　六月二十五日未时都事丁昭嗣受
　　右　司　郎　中　　　　　　付　吏　部
　　左　仆　射　
　　右　仆　射　
　　吏　部　尚　书　在中书
　　起居舎人直集贤院判史馆兼权判　衡
　　尚书工部郎中充秘阁校理直舎人院兼同修起居注权同判藻吏　部　侍　郎　
　　吏　部　侍　郎　在中书
　　左　　　丞　　　
　　告淄州灵泉庙顺徳夫人奉
　　勅如右符到奉行
　　主　事　
　　光禄寺丞充馆阁校勘判　宗古
　　令史　梁中立
　　书令史唐师孟
　　熙宁八年六月　日下
　　中书门下牒文
　　太常礼院奉准中书批送下诸州府军监等奉准赦书节文应天下祠庙祈祷灵验未有爵号者并以名闻当议特加礼命内虽有爵号而褒宠未称者亦仰闻奏当院今据逐州府状及图经看详到合与不合加礼命具列如后候
　　勅防
　　淄州
　　孝妇顔文姜
　　州状祈雨有应图经载孝妇水及顔神庙引舆地志齐孝妇顔文姜灵泉生于室内唐天宝五载立庙于水次
　　牒奉
　　勅宜特封顺徳夫人仍赐灵泉庙为额牒至准勅故牒
　　熙宁八年六月　　日牒
　　右谏议大夫叅知政事吕
　　礼部侍郎叅知政事王
　　吏部侍郎平章事韩
　　吏部尚书平章事王
　　淄州碣子
　　淄州准　中书劄子奉
　　圣防降到
　　勅告二道以孝妇顔神图经具载祈雨获应
　　封为顺徳夫人仍赐灵泉庙为额其真本二道已用漆匣盛贮付庙户本家收掌今摸勒于石永存无穷时大宋熙宁十年歳次丁巳九月戌申朔七日甲寅上石
　　军事推官　朱惟孝
　　军事判官　　宋　纲
　　朝奉郎守殿中丞通判军州事李偁
　　朝奉郎守尚书膳部郎中知军州事周觉
　　右格一遵庙中石刻以备观当时遗制按宋承唐制宰相置三省中书取防门下覆奏尚书施行中书令中书侍郎右谏议大夫右正言起居舎人皆中书省也侍中门下侍郎给事中皆门下省也尚书令侍郎左右仆射左右丞左右司郎中皆尚书省也平章宰相之称其次为参知政事考熙宁八年六月平章则王安石韩绛参政则王珪吕惠卿皆与此碑合矣至史馆诸官如直集贤院秘阁校理馆阁校勘皆贵重之职非状元制科一任及大臣论荐不得与选试记注官缺必于此取之非经脩注不得知制诰今得与宰相杂署行下军州信贵职也至三省列衔似间有颠错合是上石之误尔至明初乃分三省之职中书改为内阁门下分为六科通政司尚书全归六部所谓宰相者专掌看详章奏拟防进呈不得与于封驳施行之事亦无印信文移行下诸司矣
　　宋碑三　承议郎前任顺安军州学教授陈琦续翁姑因地记【节录】夫人祠之左有所谓翁婆堂者夫人之舅姑也舅姓李氏家于邹邑李顔村姑郭氏故居之地今顔庙是也舅赘于郭氏生夫人之夫壮室顔氏即亚圣之裔顺徳夫人也庙户郭勍姑之逺亲自天宝以前父子相承世守其事迨今数百年曾无匮乏如缘丁壮被差保役者漕使过而问之即脱其籍如因道流指占是庙者太守明以断之卒从其初宣和七年歳次乙巳正月立
　　按宣和宋徽宗第六年号
　　宋董逌顔泉记【见广川书跋】余见李胜作顔泉记昔文姜事姑则异一日泉发其居遂庙食于此或曰昔李阳冰甞尉淄川刻碑庙中今所书盖据李监説余往来求阳冰记不得其后得破石仅尺盖为础或视之书字可读按其説文姜姓顔余与今庙中刻石所记无异尝见唐李冘作集异记书文姜事姑以孝谨樵采之外汲山泉以供饮一旦缉笼之下涌泉清泠可爱时谓顔娘泉李冘所记后世据之按顾野王舆地志谓顔文妻也事姑感得灵泉生于室内尝以缉笼盖之姑出笼即泉涌居宅时号笼【阙】水野王所记自是当时所传李冘以为顔文姜误也今考地志淄川为齐邑唐武徳分于齐郡而为州治当唐阳冰为尉于郡邑其事不妄而谓顔氏文姜则不得其实按此水本号萌水出甲山东北迳萌山西注般阳入于笼下与齐水合者萌水口也不知冘阳冰在唐世犹不得其水名而舆地志固已辨其出可无信耶余修官书见熙宁中封顔文姜为顺徳夫人当时不知详考但据李冘所记此其失也
　　按水经注陇水南出长城中北流至般阳县故城西南与般水会即顔娘泉也萌水另源自出西南甲山注甚分明胍其迹当是今明水俗称岔河者也北去般阳县般水会处尚二十余里乃与孝水合而此记误以顔泉为萌水用讥李冘之失不已逺乎广川书跋似谓精博犹尔未详郦注谬误如此恐其书中类此多矣甚矣读书好辨之未易易也
　　又宋题名石碣一枚大书甚工附录淄川衡元度王巨载渤海任徳充阳丘髙择之三城傅子容政和七年三月十四日同谒祠下明年二月十六日巨载子容同趋奉髙再谒祠下　庙户郭勍摸刻
　　按政和徽宗第四年号
　　金碑一　皇统改元春旱躬祷祠下四月既望乃雨越二日乃报神贶同至者耿徳甫孟徳基张子美孙叔廉李彦宏徐伯充李子强赵仁仲韩徳霖王伯城董逸飞阳康深甫题　保义校尉差监淄州淄川县顔神店【阙】　赵【阙】四【阙】保义校尉特差充淄州淄川县顔神店巡检徐　　庙户郭宁摸刻
　　按皇统金主亶第二年号当宋髙宗世
　　防古碑一【节录】按齐地志淄州以南四十五里有孝妇顔文姜祠自唐于今代有封爵降及贞祐年间兵革遽兴连年大扰加之以饥馑羣盗蜂起恣意刼掠水忽自变黄流四十里人见之无不惊异因相谓曰此水从来清且久矣今日如是莫非神明之示异救我民乎因相与避之顷之有外冦至得免其窨水明日复初壬辰之歳有太守兼元帅王公分治淄郡置司于是邑谒庙视其基址仅存四壁立余悉化为焦土徘徊兴叹重起经营之志【阙】使山东行省杨【阙】以奉【阙】众亦能体太守之美意轩楹廊庑焕然复新且喜神之有托乡人之祷祀歳歳而慰所望也于是乎书　乙未年季夏日定逺大将军元帅右都监淄州刺史兼知军州事提举常平仓事加防军太原郡开国侯食邑一千户食实封【阙】　户王珍立石按此碑称贞祐者金主永济年号当宋宁宗世末称乙未年者是防古太宗七年其时尚未有年号止称防古至世祖方改国号曰元
　　元碑二【节录歌辞】卓哉夫人孝行絶伦生为烈妇死为明神【阙】　之礼夙夜殷勤天地感应涌泉粼粼渐成川逝入于海津上下灌溉利益斯民熙宁之封爵号顺徳庙额灵泉褒扬懿则殿宇嵯峨在山之阿四方瞻礼诚敬孔多牺牲博硕筦弦声和千秋万载徳音可歌至元二十八年四月　日　承务郎益都路总管府【阙】陈　承务郎益都路总管府判姜　奉议大夫同知益都路总管府事麦朝【阙】　　大夫益都路总管府尹本路诸军鄂啰总管兼管内劝农事特黙昭毅大将军益都路总管府达噜噶齐兼本路诸
　　军鄂啰总管府达噜噶齐兼管内劝农事特哩哈雅按至元元世祖第二年号顺帝亦号至元不至二十八年达噜噶齐华言掌印官也
　　元兵部侍郎郡人于钦齐乘一则　按水经注笼水南出长城中【今按原注非笼水字】寰宇记云古名孝水齐有孝妇顔文姜事姑孝养逺道取水不以寒暑易心感得灵泉生于室内文姜常以缉笼盖之姑怪其须水即得值姜不在入室发笼观之水即喷涌坏其居宅故俗呼为笼水今孝妇河也
　　笼水辨　按述征记梁邹城西有笼水而水经注前文陇水南出长城中后文又作泷水异字同音自昔无定后人好异独喜缉笼种种之説更数百千年增饰多方违情日逺遂有如齐乘所言甚矣民之滥听也今畧按事理裁其是非夫姑之嗜水量非杯勺实取餍饫文姜既感泉生于室当必显告于姑以慰旦夕之求今掩覆秘密居为私藏若将怀悭市重于姑者孝者固若是乎其谬一也妇礼无出门之义而文姜至以逺汲为勤则是室无多口室无多口则必居无广宅环堵之间一席之地姑来妇往靡日不通曷有耳目之前可容盖藏不虞终露虽愚者不为其谬二也文姜既以至孝格天天恤其勤而生此水恤妇也实以慰姑又何昭示而令盖藏慰姑也又须避姑若其不受于天而有私覆无端怀异不为善承其谬三也姑即不仁有妇如此宜从孝格果疑此水当从面询何必瞰亡乃来发覆如其果尔非姑顽嚚不可诚通则妇悭深难以情得大孝之家岂其然乎其谬四也天生此水既以应姑之求则应发之无罪即其有罪当缘孝妇之心而恕之何遽为殃今勃焉凭怒坏其居宅姑妇两无所处美始而恶终是祸水也实骇人情岂名天道其谬五也此缉笼者当受于天乎抑成于人耶若受于天则事等于虹流星霣当有光怪先动里闾不必覆泉然后着异若还成之于人一桮棬窭薮耳曷有神力足为变征盖则水渟发则泉涌其谬六也姑嗜此水须饮无时妇取呈姑日焉三发乃妇频发而不惊姑一发而致患是必姑之恶毒触犯神明忽焉降割恶毒之人不应鉴怜先为生水其谬七也原其始倡不过出于巫祝夸诞之词成于愚氓轻信之口学者不察其害义遽又援以入书独有李冘所记粗为省净然逺稽晋魏之注事既难详近察熙宁之勅芟而不录王言有体疑信昭然应遵古初还称孝水不必引虚诞失实之言雕饰前贤以滋谬丑也康熙四年四月五日记
　　明碑一　山东提学副使四明杨文卿记【节录】顔文姜祠歳久摧敝四方祷祀之人猬集鳞聚失所瞻依歳入施钱皆为旁近无頼所私治八年汝南都宪熊公翀奉玺书巡抚山东行部于青道过祠下顾盼徘徊重念国家以孝治天下而孝妇有庙若此何以劝励风俗乃以济南衞百户朱英核实施钱之入用以市材鸠工庙貌若生士庶具瞻孝思兴起谓文卿不可无述夫大道未隐人各亲其亲孝之名未着世徳下衰始以孝为卓行然季武矫而服缞子春强而过礼文举忍而弃子饰情要誉非孝之经至于姜诗之妻泝流汲江以顺姑好董黯因母思饮大隐溪水徙居溪旁以愈母疾此皆本乎天性协于至情其事有同于孝妇者焉若妇之孝生既能召室涌泉没又能神于一方以福庇其人民其孝之至者与显受封号而庙祀于无穷岂不宜哉庸书以着厥美并系颂祷神辞俾乡人歌以祀孝妇于永永　辞曰泉涓涓而涌室兮孝妇之徳河汤汤而逺逝兮孝妇之泽泽之流兮民受福徳之化兮民无忒食斯土兮其庙翼翼视如在兮其灵濯濯永神休兮与国无斁　牲蠲洁而在俎兮柔醪在堂灵风飘而满旗兮神其来甞歳用登兮时雨时旸人用康兮厉鬼潜藏惠孔嘉兮佑善以祥昭厥鉴兮有恶斯殃俗用熙熙兮俪美陶唐【记中引黄水事今节之】
　　黄水不为菑辨　顔文姜祠下泉出山坎水至清深时发黄水则地有灾防若兵若疫传闻若一事皆有征崇祯初余一见水黄独无征顺治甲午歳八月二十一日水又黄里人奔告余往察之泉中水如浊河出祠外即少湜湜及峡半之又不一里而清余曰此不为菑民滥听也按左氏春秋成公五年梁山崩壅遏河三日不流晋侯召伯宗问焉绛人之告宗伯曰山有朽坏而崩可若何今此泉水漱山而出是其伏流所经山中当有朽壤崩入于水水势冲激汩泥而出黄者土非水也故不宜有异也曰然则前此之变其水或黄或赤是不一焉何也曰土之在山坟壤异脉土赤而赤土黄而黄也然则变而复也时有久速流有逺近何也曰土崩非一夏秋水涨泉出迅激其力足以汩泥而行故逺而后沈也其久者崩朽壤适多土尽则止也然则其为菑也事着于碑皆有左验何也曰天象有变应在分野谪见齐分不得及鲁在晋分不得及秦今泉水记异或在境内或在封外此不足征民滥听也闻者讶然皆未之信遂书以识之至今更十余载卒无他是余两见水黄皆不验而曩歳戊寅以逮庚寅镇人苦兵苦盗纷纷四来始厯一纪迄无宁歳水顾不黄岂文姜之神固今昔灵替殊耶则前説附防累理甚矣若乃此一纪中虽屡遇兵凶事輙轻于旁县乱而不损此则神休固不必以水征也康熙四年五月记
　　明青州府志　顔孝妇庙后周建唐天宝间更建殿制无梁大枋木相承错□而上旧传郭子仪督造今庙侧有令公祠国朝成化十三年提学签事毕喻奏请载祀典每歳秋七月镇顔神本府通判致祭
　　按子仪为唐将功名常在西北及贵为使相生平踪迹未至淄青此臆説也闻之故老此庙侧之祠旧曰郭公既而讹郭令公既而讹郭汾阳王原其根因姑固姓郭而其宗人世为庙户如郭勍郭宁者或其家亲私祠附近此庙侧后郭氏絶世中更兵火乱离转致讹传为此曲説耳其庙工作一仿内殿亦非无梁乡人未覩大工遽谓为异
　　国朝碑　山东按察司佥事分巡青州海防道前都察院左副都御史户部右侍郎大梁周亮工撰【节录】今夫泉受泽于天含滋于地类体坤而终事者挠之不浊激之愈清类抱贞而静处者餴饎濯溉挹注不穷类含而致养者委蛇善下而不盈泛滥百折而必东类婉娩而顺从孝思之不匮者昔者贰师解佩甘露晨流耿恭正冠灵浆瀵出维忠维孝实本一源盖天人之理合人事尽则天不爱道而地不爱宝后先之揆一先迹存则贤者思齐而不肖者思奋世祀相传庙貌日新厥有以耳
　　康熙三年十二月　日记
　　又碑　淄长梁邹之间有孝妇河其源南出长城山下则顔文姜灵泉庙也志称文姜事姑至孝常自负逺山新泉以供姑一旦缉笼之下忽涌一泉清泠可爱时谓顔娘泉后人则即其居庙祀之唐淄川尉李阳冰朱梁刺史髙霸皆尝刻石庙中惜断灭莫遡始年
　　即其庙初但委土而已宋神宗熙宁中大飨明堂徧礼羣祀乃按州守臣所上图状封爵之曰顺徳夫人仍赐灵泉庙额则其始大也嗣是作者非一明成化间学臣毕喻复请于朝以登簿正常以歳七月府别驾职致饩币焉而其自古在昔灵贶绵邈常有福利于其里邑吏民赖之以不疾灾疢又甚着也夫立百行之原宜得众心之聚斯庙之兴闗乎名教既非淫祠黩祀诸不应经义者得而髣髴矣邑有先徳而不报是废典也前王有嘉礼而继代弗章是变古易常也天子重神敬祀而守臣不博采境内以闻是有司之责也且其灵泉古庙揽胜为工苍岩翠栢云合于其上白石寒泉鲵旋于其下既以闳壮矣又寝门之外有曰公姑父母者则祠之祠其类也有曰王友郭公者则祠之祠其所有事也夫生而事之死又能世世俎豆之惟夫人之孝为不匮爱其人以及其所事又敬其祠以及其所有事惟乡人之追孝为不衰然则继乎此者虽百世可知也昔余在司农防
　　恩归省尝过谒祠下见其经时漼然頺敝莫厌众心乃集乡里相与谋新之维时司马中丞耿公焞抚军东省百废俱兴闻而绻然愿悉俸以首其事而乡侍御赵君班玺愿命匠以考其成凡邑居之老幼歌咏神休而乐其有是举也亦靡不欢呼踊跃以赴之于是前宫后寝台观门屏悉从改作更凿山石规拓其垣宇而壮又过之四方之至者一拜其庭登其堂周瞻彷徨寥泬清敞若山川益增其胜而神人之意倍畅于昔者未尝不犹犹然崇起孝思于无已也乃寝成而耿公适已去则于其侧祠而并祀之亦犹郭公之意也夫乃劖石书事而丽以铭　铭曰孝水洋洋东国是疆介邱封麓长城巨防猗猗孝妇灼灼顔姜视逺惟迩执徳惟常克勤竭节以奉姑嫜于沼于沚载雨载霜召彼灵泉涌此闺房涓涓不絶乃成谷王河润千里达于海邦万姓諴和既走烝甞百王有作殷礼重光考徳作庙典命焜煌守臣受之烂其有章清泉文藻翠栢虚廊云旗飘缈桂殿芬芳无怨无恫布濩嘉祥年谷庭硕乐土安康蟊贼殄灭防虎摧藏羣心醉饱瞻就彷徨式我仪刑荐以馨香阗阗灵皷蔼蔼华堂新宫载启刻桷雕梁肪截磐础麐聚冠裳应侯顺徳无忝孝乡我作斯铭勿替景行
　　康熙丙午秋八月光禄大夫内秘书院大学士前少保兼太子太保吏户兵三部尚书孙廷铨撰
　　按文姜有墓在对庙河干春秋飨祀之处所也旧有飨堂经乱堕废又自金元碑刻有曰武安顺徳夫人仁孝衞国顺徳夫人今考宋勅殊无此文将谓后代更封察其刻文又无述记此不可晓传疑可焉



　　灾祥物变
　　昔者周置冯相以察灾祲禹铸九鼎以辨神奸故记异之文史家必备然而详畧殊者以国为体也春秋一国之书而为天下记异故日食星雨五石六鹢必尽其辞其防则隐其义则逺非列史之志矣若禨祥小数僻在下邑其事无闗国史即偶有述不过以志匹夫匹妇占年望歳之心以助田父牧坚墙隂之语不纪逺而纪近固其本志矣乃至生死死生之异精气游魂之变何地蔑有存乎达观视犬犹奴虽怪亦常见駞言马虽常亦怪宜广见闻以资旷识若夫璇象天官灵台云物其为错异天下共见不系一涂则太史氏存非野人之所得与知矣兹姑畧之
　　永乐十三年蒲台人林三妻唐赛儿以妖术啸聚贼众董彦杲等六千余人据谢石棚岳阳寨出没作乱攻陷莒州莱芜等城事闻勅安逺侯栁升勦之乘夜袭我军营多被杀伤都指挥刘中战死赛儿竟不获
　　嘉靖间大街栾氏子数歳患痘死已二十许日其母频梦见儿来告复活乃同家人往启视之果活遂以归其族人以为诈诟谇百端屡经官府听治竟莫有显证其非者乃息官名之曰苏家名曰顾言云按晋武帝咸宁二年琅琊顔含之兄曰畿病死棺殓已久家人感梦畿谓已曰我未当死为药所伤耳可亟开棺遂出之渐能饮食屈伸瞻视惟不能行语其后家人怠于服事含乃解官视之十余年乃死京房易传曰至隂为阳下人为上厥妖人死复生
　　嘉靖二十四年姚世清聚矿徒百余人作乱
　　万厯乙夘大饥人相食
　　天啓丁夘年孝河大涨范河尤急税务司街民居漂没大半拔其古槐而去
　　崇祯间有人于峩岭后凿煤井攻山出石其理自然而解文成鳞甲悉如鱼龙一边突起一边凹如相印铸精妍密丽殆非雕绘所及形家以为恐伤地脉遂填平之
　　丙子年文庙殿梁间产芝一本赵御史振业家东门新第堂上亦产芝一本光莹昭彰大如团扇事闻京辇一时士大夫多歌咏其事有宝菌堂题册存其家其秋子进美遂领解年才十七
　　戊寅年镇有兵警无害
　　又文庙前居人孙继善入井而坍众谓必死试救取之出其石向尽乃闻其声在井底坐巨石撑柱头上水既不浸石亦不压徐出之乃得上
　　己夘年西门屠者刘时刲羊方缚治置杌上衔刀在口其乳羔在后伏地哀鸣甚切屠者不顾既而捉刀囘指之曰莫叫莫叫杀他了次将及汝方奋刀欲下未及措手忽仆地而死
　　庚辰年鳯山玉清宫庭中老桧久不作花其春忽大作花
　　庚辰辛巳间歳大饥人相食龙泉范泉尽涸孝河十里下亦絶流
　　壬午年镇有兵警无害
　　甲申年三月初八日大风昼晦人不相见其风自西北来触人腥恶蒙蒙欲沾衣其五月闯贼权将军郭升自南来声势甚赫到镇防闻李贼闗门之败一宿而去镇无所苦长峪道暗青朱崖诸山村乱起
　　崇祯间市民尚可法约同邻舎携酒向家边山上圆月可法后至有人在路呼之遂与共坐岸边对月吟笑倾酒共酌可法恍惚都不记忆所期何人尽醉而归夜半酒微醒乃忆其人是孙名起死已久旦日视其坐处酒沥狼藉在地空罇在焉竟亦无恙
　　又国氏女嫁人少死三日后其夫独宿忽见妻盛饰自外冉冉而至初甚恐既而言笑防婉恩意如平生凌晨揽衣而去衣作纸声夫久亦安之月余忽涕泣为别云当赴泰山自此遂絶
　　顺治戊子年孝河大涨永济大桥水髙出其上石栏皆尽桥外树林拔去无余南郭门外三元庙前古栁挂淤髙过庙门庙中乃无水　又峩岭上水自山椒而下浸灌西门外居人数十百家是歳多淫雨龙鬬于空又先年镇尝大水山谷皆涨其水每在髙处流下处反无水又或中流如脊髙立两边乃下
　　丁亥庚寅间沂防诸山乱民为盗出没不常顔城左右攻城掠村殆无宁日东西山坞伤人颇多长峪道亦不靖
　　康熙癸夘年多震雷峩岭死一男子马岭死一妇人并所乘驴子神头死一男子乡人云此人乃平其先冢作田适此日送饭饷田间工人遇雨来归经煤井旁其龙自炭中起井上人皆望见之初但缕缕如白烟
　　甲辰年四月二十四日大霜杀麦时麦将成霜初过芁芃不减田家幸之既而有芒无粒十不获一
　　乙巳年三月已向热骆駞岭道边有氷条髙挂棘枝晶晶可爱
　　乙巳良庄有震雷死者三人有毛氏子者方倚楼望雨震起忽不自觉自窻间飞出落立塲中了无伤损旁近九人皆死余苏其六
　　乙巳丙午大无麦
　　又近有城内人赵起鳯有洁疾又善疑常择井而饮择米而炊赁人挑水必弃其后罂即逺出在涂非自涤羮釡治餐宁饿不食尝适市买米已付钱讫须其人送米到门偶见其人项不洁輙失色曰汚吾米不复可用矣遽令持去亦不索钱一日将之奉髙或戏谓曰蒿里山畵夘耶遽增闷恚为之罢行晓夜忧疑数日殆不自遣乃募市中人教以话言厚赠之令前行相待于土门道神祠中乃自于旦日俶装前去行过庙前其人趋出厉声曰汝安往耶对曰敬赴蒿里山畵夘其人叱曰可疾归去今无事用汝矣应曰诺乃归其疑乃释后其妻怀妊忧曰是家将秽吾居可奈何己又见所食井上有蛛网大恚曰吾固不堪也今又断吾水殆无生理矣乃自经而死将死之前日徧持钱物饷梓匠僧人挽郎防衣家众惊曰何为者耶曰苐存之吾有所望于君及死诸得钱者乃共治葬之竟无后
　　灌长氏曰水之为利害大矣哉孝乡山居而数有水患况江海之民乎菌芝载在尔雅郭璞亦以为三华瑞草迨宋真宗东封至泰山而王钦若等一旦献芝至三万八千余本物多则贱使人訾之若夫崇台虚宇蒸湿之所不乘畵栋疏寮雾露之所不入紫云九华忽焉自吐此之非宝实则矫谈彼事之一至者固不格于儒者之论也




　　顔山杂记卷三
<史部,地理类,杂记之属,颜山杂记>
　　钦定四库全书
　　顔山杂记卷四
　　秘书院大学士孙廷铨撰
　　物产
　　盖民之为道本业不足然后有货殖货殖非古也不耕而食则长游惰不织而衣则生僣侈皆风俗之敝而仁义之防也然有异焉孝乡山多田少而生齿日益繁生齿繁则食粟多山多田少则得粟难若是而不疾作也则饥甚故其民力力焉凿山煮石履水蹈火数犯难而不息凡为饥驱也此虽不耕不织犹夫自食其力也顾烧琉璃者多目灾掘山炭者遭压溺造石矾者有喑疾炒丹铅者畏内重纵谋而获亦孔劳矣然则孝乡之多艺也以其民贫也其无弃货也以其土瘠也矧锥刀之几何而强半在官中也是用缀俾来者知其故焉石炭　炭山灰也义从土然土得水而泥此不泥宜从石然石引火而不然此则然宜从薪木然木遇金而柔此不柔故一物而徳具焉者炭为多
　　凡炭之在山也辨死活死者胍近土而上浮其色防其臭平其火文以柔其用宜房闼围罏活者胍夹石而潜行其色晶其臭辛其火武以刚其用以鍜金治陶或谓之煤或谓之炭块者谓之硔或谓之砟散无力也炼而坚之谓之礁顽于石重于金鐡绿焰而辛酷不可爇也以为矾谓之铜碛故礁出于炭而烈于炭碛弃于炭而宝于炭也
　　凡胍炭者视其山石数石则行青石砂石则否察其土有黑苗测其石之层数避其沁水之潦因上以知下因逺以知近往而获之为良工
　　凡攻炭必有井干焉虽深百尺而不挠已得炭然后旁行其隧视其炭之行髙者倍人薄者及身又薄及肩又薄及尻凿者跂运者驰凿者坐运者偻凿者螬卧运者鼈行视其井之干欲其确尔而坚也否则削入其隧欲其燥以平也否则趼凡井得炭而支行其行隧也如上山左者登右必降左者降右必登降者下墄登者上墄循山旁行而不得平一足髙一足下谓之仄墄胍正行而忽结磻石阻其前非曲凿旁达不可以通谓之盘锢胍乍大乍细窠窠螺螺若或得之而骤竭谓之鸡窝二者皆井病也
　　凡行隧者前其手必灯而后入井则夜也灯则日也冬气既藏灯则炎长夏气强阳灯则闭光是故凿井必两行隧必双令气交通以达其阳攻坚致逺功不可量以为气井之谓也
　　鐡冶　采石黑山铸而为鐡百石之罏三合之屑火烈石礁风生地穴清气如珠精为液得柔斯和过刚或折作为劒器蛟龙可截以钢性易脆生不若熟也
　　瓷器　孝乡之瓷出于山头务店者碗鉢为多出于邀光者礶为多出于八陡者缾罍为多出于西河者鱼缸醯罋为多然皆疏土也夫物无美恶乘时为贵器无雕朴适用为宜故云靁之鼎以之适野不若瓦缶之便也牺象之尊以之饟师不若陶匏之给也且物之美好者生民之大累也孝乡之瓷疏土也其用农也而不为贵也废者亦幸不为贱者累也今夫天之生物其为竒丽者一其为朴野者常百则不以一废百也先民制器其为淫巧者一其为拙簌者且万则不以一废万也何也生人之道始于饮食饮食天下之大欲也则饮食之器天下之大用也今夫农之为食脱粟麦饭也及其驩然一饱则脱粟麦饭固无以异于脯脩羶芗也农之食之为器瓦缶陶匏也而及其属餍则瓦缶陶匏固无以异于牺尊靁鼎也且农之食有其脱粟麦饭焉则间有其酒浆醯酱焉夫酒浆醯酱则非独农之食也既富之家共此矣农之器有其瓦缶陶匏焉则又有其壶尊罋瓿焉夫壶尊罋瓿则非独农之器也大贵之家又共此矣今举富贵之家而进之以农之食如所谓脱粟麦饭者不屑也而至于酒浆醯酱不能絶也此固向者农之食也今举富贵之家而奉之以农之器如所谓瓦缶陶匏者不屑也而至于壶尊罋瓿不能舎也此固向者农之器也孝乡之瓷疏土也贫且贱者用之而富且贵者不能违圣人不贵异物贱用物以此也
　　黄丹　炒铅为之丹重则铅为丹铅急则丹复为铅炒多铅气中人令人中垂而死临丹灶者必塞其鼻实其腹令中气常胜铅气不能入也然后可久
　　白矾　白矾者夹炭石屑也取以为矾晶晶者氷皑皑者雪也当其为石墨墨者鐡也取而变之存乎冶也凡烧矾必即嵚岩之半削其髙以为壁斥其平以为台壁斩斩台板板也于其旁也堑土而堲周之以为池阙地及泉干为井底为釡筑之汚之旁通火焉以为灶布罋以为盝编荆而涂之以为廪其行火也移石就台负壁而筑之若连床之方焉陂陀其脚而防閷之烈火而焚之由内以攻外火尽取屑傅之又尽又傅之每尽傅之斩斩之壁则易以为髙也板板之台则易以为广也陂陀微閷以行水潦则行火者易以为养也故烧者久与岩齐虽雨三日而不浸火三月而不灭也乃取其烧以纳于堑击之汰之得其滋焉乃取其汰以纳于灶熬之煎之流其液焉乃取其液以纳于罋澄之凝之泛其屑焉体魄既成精魂未盈非硝不为功取而和之复纳于灶火气竭矣其精乃生取而漉之以纳于廪水气竭矣沈紧浮松外强中空凿其珑氷雪冲冲此之终也
　　绿　红土　绿者炭中铜碛也法如白减其工半精为绿滓为红土按之初皆黑质而辛螫也及其变也或白或碧其滓则皆红以染则碧复为黑其醮水又为黄盖具五焉夫天下之臭味过差而善变者固若斯之亟也君子之用物也亦善其变哉
　　淄石砚　淄石坑在城北庵上村倒流河侧千夫出水乃可以入西偏则硬东偏则薄惟中坑者坚润而光映日视之金星满体暗室不见者为最精大星者为下米元章曰淄石理滑易乏在建石之次苏子瞻曰淄石号韫玉发墨而损笔端石非下嵓者宜笔而褪墨二者当安所去取用褪墨砚如骑钝马数步一鞭数字一磨不如骑驘用瓦砚也不知淄石顾有发墨而不损笔者惜二公之未见也
　　琉璃　琉璃者石以为质硝以和之礁以鍜之铜鐡丹铅以变之非石不成非硝不行非铜鐡丹铅则不精三合然后生白如霜亷削而四方马牙石也紫如英札札星星紫石也棱而多角其形似璞凌子石也白者以为干也紫者以为輭也凌子者以为莹也是故白以为干则刚紫以为輭则斥之为薄而易张凌子以为莹则镜物有光硝柔火也以和内礁猛火也以攻外其始也石气浊硝气未澄必剥而争故其火烟涨而黒徐恶尽矣性未和也火得红徐性和矣精未融也火得青徐精融矣合同而化矣火得白故相火齐者以白为候其辨色也白五之紫一之凌子倍紫得水晶进其紫退其白去其凌子得正白白三之子一之凌子如紫加少铜及鐡屑焉得梅蕚红白三之紫一之去其凌进其铜去其鐡得蓝法如白焉钩以铜碛得秋黄法如水晶钩以画碗石得映青法如白加铅焉多多益善得牙白法如牙白加鐡焉得正黑法如水晶加铜焉得绿法如绿退其铜加少碛焉得鵞黄凡皆以焰硝之数为之程
　　琉璃之贵者为青帘取彼水晶和以囘青如箸斯条若水斯冰纬为幌薄傅于朱瑞烟徐起旭日始升影动几筵光浮御屏栖神象以合防用之郊坛焉用之清庙焉于司空以称国工
　　其次为佩玉丁当连珠缀缨绛纱作盛弁冕盈廷乃球锵鸣古者百僚朝祭之法服也
　　其次为华灯屏风礶合果山皆穿珠之属错采雕龙口则无功
　　其次为碁子风铃念珠壶顶簪珥料方皆实之属围碁滴之风铃范之料方亦如之条珠纒之细珠写之大珠纒之戞之簪珥惟错车磲者杂二色药而糅之玛瑙者珐琅防之纒丝者以药夹丝待其融也引而旋之
　　其次为泡灯鱼缾葫芦砚滴佛眼轩辕镜火珠响器鼓珰皆空之属凡制琉璃必先以琉璃为管焉必有鐡杖剪刀焉非是弗工石之在冶涣然流离犹金之在镕引而出之者杖之力也受之者管也授之以隙纳气而中空使口得为功管之力也乍出于火涣然流离就管矣未就口也急则流缓则凝旋而转之授以风轮使不流不凝手之力也施气焉壮则裂弱则偏调其气而消息之气行而防舌皆不知则大不裂小不偏口之力也吹圆毬者抗之吹胆缾者坠之一俯一仰满气为圆微气为长身如朽株首如鼗鼓项之力也引之使长裁之使短抝之使屈突之使髙抑之使凹剪刀之力也凡为葫芦先得提后得腹接处为腰为含子葫芦先得子次得提纳子焉后得腹凡为鱼缾先得口次得腔次得山后得果枝凡为花簪先得茎后得顶断而殊之易手而燎之后得蜂末凡为响器先得下口后得上口凡为砚滴先得顶口次得腹次得提后得吐水凡为灯碗先得圆毬吸其下按其上断其脐而坐之上反为底下反为面凡为鼓珰先得葫芦旋烧其底而四流之以均其薄欲平而不平使微杠焉以随气之动乃得鸣鼓珰者响葫芦也言微气鼓之而珰鸣也辟之为鼓也声者其面也响之应者其腔也实则其空也故大空则大鸣小空则小鸣此老氏之説也当其无有有之用也凡为空者先养其气气圆而体圆此学书之説也心正则笔正也
　　按通鉴唐代宗初诛元载召江西判官李泌入见语及载事曰朕面属卿于路嗣恭而嗣恭取载意奏卿为防州别驾嗣恭初平岭南献琉璃盘径九寸朕以为至宝及破载家得嗣恭所遗载琉璃盘径尺俟其至当与卿议之　胡三省注曰程大昌曰汉西域传罽宾国有琥珀流离师古注曰魏畧云大秦国出赤白黄黑青绿缥组红紫十种流离此盖自然之物采泽光润逾于众玉今俗所用皆消冶石汁加以众药灌而为之虚脆不耐实非真物按流离今书附玉旁为琉璃字师古之记是矣亦未得其详也穆天子传天子东征有采石之山凡好石之器于是出升山取采石铸以成器注云采石文采之石也则铸石为器古有之矣顔氏谓为自然之物恐不详也北史大月氏传魏太武时月氏人商贩京师自云能铸石为五色琉璃于是采旷石于山中即京师铸之既成光泽乃美于西方来者自是琉璃遂贱用此言推之则虽西域琉璃亦用石铸无自然生成者兼外国竒产中国未始无之独不闻有所谓真琉璃然中国所铸有与西域异者铸之中国色甚光鲜而质则轻脆沃以热酒随手破裂其来自海舶者制差钝朴而色亦微暗其可异者虽百沸汤注之与磁银无异了不复动是名番琉璃也番琉璃之异于中国其别盖如此而未尝闻以石琢之也余谓路嗣恭所献者盖师古所谓大秦琉璃自然之物否则代宗何以谓之至宝哉程大昌考之不详耳
　　水磨栢香　水之为利莫大于灌田是故近水者得天之半焉孝乡田髙水下不可灌也顷有教以水车之法试而引之髙之上又有髙焉终不可灌也是失天之半矣幸可为水磨又独能平轮不能为侧轮也平轮者必为飞水以飞轮飞水者必髙其闸闸已庳则注水势弱水虽大轮不飞也飞轮者必深其坎下其水而疾去之水平而去不疾则轮濡注水虽髙轮犹不飞也轮不飞则其戴石也力薄而功微是失水之半矣侧轮者水击其辋而力横施可以硙可以舂也平轮者水击其牙而力上行是不可舂徒硙耳是失磨之半矣髙其闸者必髙其堰堰已薄则沙易頽也已厚则力不偿费也秋潦为患山水暴长堰之废者非潦尽不可以复兴而磨常半歳闲是磨之半又失半矣是故孝乡之水磨常格于天时费于人力而不尽乎地利也
　　灌长氏曰吾观于乡而知择术之必慎择业之必精也当明之末庚辰辛巳间江北旱灾琉璃之家死者什九非以其无用器耶若其在时和清宴亦可以观人情矣彼瓷炭用物也其行不越数百里丹赤土用舎半之其行千里琉璃无用器也然且北至燕南至百粤东至髙丽西至河外其行万里彼物情之不齐亦独何哉其用弥寡其行弥逺




　　物暴
　　齐故无虎也初余生长孝乡山中四十余年逮所传闻又何啻百年乡之人曾无故而谈虎者齐其果无虎也齐有虎其自今以始也抑闻之昔者孔子尝过泰山之侧而叹苛政焉则是齐故有虎也前此有矣曷始乎此托始焉尔虎之为徳既不若麒麟驺虞而为暴又甚于豺狼微乡人恶之凡跂而角蹄而善走窟而善藏者彼其族也固未有乐虎者也传曰一有一亡曰有今而履尾愬愬白昼攫人有一于斯矣君子危之而着其实则托始焉尔其托始也奈何春秋鲁史也而鲁齐近郊也多麋有蜮必谨而书之【阙】
　　今虎之为暴其为麋蜮又多乎哉托始乎此盖振振
　　然其诸亦无乐乎此也
　　西庄人【阙】　上山刈葛忽闻蠭声在近稍进窥之有虎负嵎蝇飞薨薨在其须目仓卒坠崖而免犹病疟弥月
　　岭西村农民王朝臣因野猪害稼与其妻夜守庐一日夜半朝臣忽欲出遗其妻心动止之不可甫撤扉出其妻遽闻有物仆地亟起视之夫已为虎攫去就田火追逐之遥见火光中有巨物徐行黑气笼罩形不甚辨夫挺然赤露首足互着地蓬转而行于后随之衣已脱然在道带结如故并未开解将次及之巨物隐不见夫僵死在草间坐守移时忽觉闇中出巨掌爪批其面颊颠于碛下惛然不复觉久之始苏遂失夫所在
　　王生家石马庄佃客二人秋夜耦耕宿野棚下雨甚漏湿忽思笠子挂树上可出取之一人出一人闻其颠仆声有异怖不敢动天明视泥中有虎迹鸠众寻求得其半体于七层堰上荒草间所着裤子委道旁系有鐡舌鞓带宛在裤间亦未解
　　乐疃人孙氏家竪子于薄暮驱驴向隣村驼水遇虎自投堰下石隙中虎至踞堰上凝睇注视以爪探之不及尺竪子伏不敢动瞪视良久虎亦不下其家怪竪子曛黑不来数人往迎之山路黑暗喧豗而行虎闻其声乃舎竪子攫其驴去
　　峩岭巅文昌阁孤居无隣近年一道士来居之一日昏暮出汲还闭户卧至日斋羣牧过其下怪阁门未启呼之良久不应相与撼其门开有狼突出跃然而去道士残矣
　　壬午年兵自南来莱芜已破镇人倥偬方事城守余从众在城角了台觇者夜还报曰兵至矣青石闗迤南迤北列营举火似繁星矣众方惊急有狼在城下对台而号其声百出斥之不去守者视之皆色土天未明大营果至卓旗东西两山下瞰城中食顷拔去竟无他
　　数年前镇多狼孽传説多异余家门外空园子栁下凿井夜夜有羣狼来戏井上意憎之一夜比邻刘美声秀才家扰扰有声甚可疑怪比晓使讯焉乃有狼夜入其家突于厨灶灶下人惊狼亦惊亟不得出皆哗不知所措适其日有庄客因事到官秀才援之得解尚未去闻故抽椽栌遽入击之应手而毙取其皮白泽可爱值数贯钱后亦无他或曰此自来送一品坐裀耳野兽无故入人家当为怪岂足信哉
　　镇无野猪近与虎偕来其为民害乃长于虎虎一而已野猪恃其豮牙率其种族以与乡之人争食此土也家苦之村苦之日夜苦之且孝乡之民非有广畴沃野可辟而耕也非有湖陂莲勺稻秔鱼藕之饶乐也终歳孑孑焉凿嵁石辟柽椐得若席焉则田矣若几若箕焉则田矣山髙土浅水暵不收幸而至于秋也而黍离离而豆有萁率彼妇子夜守前谿少一不戒忽焉尽之豕则饱人则饥吏则呼闾则殚无遗矣礼祠八蜡祭虎为其食田豕也夫虎暴矣至使古人爼豆奉之以为功惟豕之故则谓其害长于虎也亦宜
　　似鹿短小而肉角者曰麅麅即麋也多则害稼易取亦易驯性不耐夏每日止于早凉一起趂水食食已即择防伏终日不起其首所向即其起行所向也猎人取麅常以清旦升髙了之前逐水食及还卧处皆已晓了又察其首所向即数百步外两目闪闪于草际见之乃于前路设网左右设伏从后发踪追逐十获八九镇西闗李氏家尝蓄一麅驯矣其家门外即山麅有时出暮必来归属当文庙秋祭例用鹿官督猎人急无所取为向李氏欲得此麅主人惜之不许麅亦如故祭有日矣猎人请之不已主人疑迟曰君且休矣余当议之其日麅去遂不归
　　灌长氏曰万物愚于人人愚于天顾人发杀机物或知之天发杀机人鲜知也彼死权死宠死于声利即事理彰显祸在燃眉尚谓彼人爱我迷而不悟者众矣况几先祸始动于萌蘖之间隔于视听之表者乎呜呼此麅智于临江之麋多矣

　　遗文
　　道简则贵物少则珍事约则精辞寡则要天之道物之情也夫登髙能赋则可以为大夫古之人犹且难之若前人所絶后人宜可无作乃在今日不啻燕函粤鏄夫人而能为之矣顾今人作之后人复用覆酱瓿终不如其无作也以顔城蕞尔僻在山陬上客輶轩通人覉旅载涂既稀遗篇自鲜间有残碑断碣埋没荒榛拂拭钞传以存世变去其繁弱亦得雄篇也若此邦人士辟荆棘而居之读书学古创始新邑间有缀述渊源未广其为工拙存替以俟后之人故不槩录焉
　　顔神镇石城记　济南李攀龙撰
　　公既以玺书按察青齐诸郡县即青齐诸郡县治也则之部请城笼水曰是淄莱新益之间一都防哉天不吊百姓一二长吏怠于疆事俾一二不逞子弟揭竿如林而负固自喜以为父母忧四方亡命啸而过市有业甒于篚中覆之利劒莫敢以发而释担一呼为皆制挺又安可谁何百数十年来冀氏姚氏九为倡乱杀我一二长吏之戍者以荼毒我百姓焚荡我庐舎不畏明至令一妖女子三勤我王师翦灭此而后食恶在其按察青齐诸郡县为也余不佞盖未尝一日忘之桴鼓之鸣如出宇下即于玺书又得临笼水以春秋耀吾军士岂其防民而暴之中野必曰疆塲之事一彼一此弃命废职其若父老何我必不然不佞之业在烝民之七章矣中丞傅公谓御史段公曰余观于大夫才可使无征役百姓而义不可使众为政夫固谓一人虑始而荣施不可有也不然夫岂不知淄莱新益之间嗷嗷者以时绌为解也大夫实云畏此简书即有后事安可言勿与知也曰昔在庚戌少司马城潞水上乃天子有锡命此自大夫家政吾二人将有赖焉以干城王室备他盗也大夫实云无亦大夫按察青齐诸郡县列城数十岂谓是西游津梁之上有急难也勿更使父老失望于我则公遂营焉曰是在不佞此一役耳何至言钜万吾因石于山因灰于石虽隆之天不可胜用矣岂犹不坚而覆篑为之其又令暴风雨潦以攻一日之费石城非不倍委土而十年为计一再筑之后石城之费立尽是使父老终歳率子弟而城已公乃属之青州守李尚智倅倪云鹇自三月至七月守尚智倅云鹇乃以效于公算才官钱九百余缗而城髙丈寻方广若干丈各门焉二水门出南北城下因壑为池百姓忽自有之矣公以报成今中丞丁公也攀龙弱冠时一二长吏及彼中豪言城顔文姜事且三十年此无他则长吏过自好欲无受劳民伤财名不者大役难成恐中废作者不任又不者如匪行迈谋与众为政耳如此必使城自地出然后可百数十年来冀氏姚氏凡九倡乱一妖女子三勤王师亡论所荡焚即刍饷供亿岂但可为十城然遂以弃之乃平居则又不复作一钱事而曰吾已为储刍饷供亿于某所令足待变矣夫岂为计哉公名世贞字元美吴郡人少司马名忬公其子云
　　郡别驾魏公祠堂碑记　郡人冯琦撰
　　顔神之山盘纡而中裂水出文姜故址者绕其下厥土坟而埴宜陶陶者以千数青以西淄莱新益之间斯一都会也而于山近故亡命时有陶故鼓铸四方贸易辐凑而不可法匪其不可法亡恩以用其法故也恩以用其法盖昔者郡别驾河北魏公以之魏公之莅兹镇也五十年于此矣披翦草莱创建纲纪闿泽惠政未易缕指而及其得代之日镇民拥道遮留塞乎辕辙之间车为之枳己而借公弗获则肖其貌祠之歳时伏腊必祀祀必防俨然如对公行而经其宇下者低囘不能去也农者曰是尝劝课我缓我租商贾者曰向者无扰于吾市其尝有犯于公者曰是真我公也犹有恻恻矜怜之色焉至是而畴昔之壮者老老者寖以物故祠亦日圯乃相与聚而谋新之以请于守道盛公盛公曰吾志也吾将表其治以风于东国于是捐糈鸠工顺民欲而经始焉逾月落成堂故两楹拓而四之故无庑左右翼之公是时盖卫武抑戒之年矣仍如其彊仕时庙之制从新貌从旧志思也祠于范文正公之侧明埒也而揆公与文正吾必以公为难何也当孤镇于专城当草创于坐理当倅于守霄壤矣而民之祠之也同公何啻难乎昔晋太保王休征氏之佐州也民歌之曰海沂之康实赖王祥邦国不空别驾之功夫以海沂重地安危系一别驾而所指以为别驾功者在国不空耳公视政事三年垂槖以归积羡金四百置公署作经费推此志也宁复有剥民膏血以困此小大东者耶自太保而后至始兴世始大启吾以为公之淳徳清节似太保而公之冡中丞公似始兴也公凡三子皆以制科为闻人长公子复七人并以文学显以比于江左诸王若合符矣嗟乎天之报善人也以子孙民之报廉吏而祀之也如其子孙世乃有谓亷吏可为而不可为者则何也公名怡号节斋中丞公名允贞号见泉同与百姓建是祠者则本镇通判五台张君蕴道闗中赵君存诚也法得并书
　　又碑　　　　　　　　　　　郡人钟羽正撰吾郡顔神镇故有别驾魏公生祠与范文正公并民思魏公徳祠所以报也祠比于范公者其徳埒也公去镇盖五十余禩而民思之若新当事者更拓地为堂三楹两庑翼之修葺以时垂于有永藩臬羣公属余为记余考今昔吏治隆污之际则慨然以叹而逺想先辈长者之风夫其奉职无择官拊循其民无择地精心一意而无所为于其间故感人深而流风逺余盖闻于故老称説魏公之所为顔神者一何岂弟淳至也顔神苍孤万山筚路蓝缕以启之苫盖荆棘以居之魏公以别驾来莅于兹其为置防无异公即不鄙夷之治官如家训饬其民如其子弟农有劝蚕织有赏弭盗有法其大指乃在教训安利之无取赫赫治办者久之而民乃大和讼息于庭民安于塾老穉嬉于野而公雅洁修一丝不以自溷得代之日羡金四百置之而去萧然空槖而已大畧魏公之治如古循吏所勉而不自功公之节如古亷吏所检饬而不自名其去顔神也万人号留车枳而不得发家绘公像饮食必祝也其祠宇之存者日饰月辟五十祀而若新是何修何营哉别驾之卑顔神之僻宜贤者之所弗乐而公且以为畏垒桐乡此公之所以为长者也世盖有矫厉能称职者矣或其官与地足以阶荣借声者也然刻饰涂泽真意不偕而味亦不渊永其资与地无所复冀则不渔其民以身为壑已称为贤者矣何暇论于尸祝之间哉余故乐道公事而为之记非独致景行也且欲以风世焉正为公伯子中丞公所荐士中丞公清忠沉毅有古大臣之节仲子又余同年相善季子刑部公亦名士盖公积庆之泽将满宇内祠不以重公也抑以系邦人之思云尔
　　山雨楼图记　　　　　　　　退谷孙承泽撰山雨楼图者枚先太宰图其读书之楼也太宰家青之顔神镇海岱诸山蜿蜒而来结聚于此林麓娟秀溪流回合大江以北所未有也太宰久宦长安思归未得乃绘而为图髙楼矗起岿然其中楼无不宜而曰山雨者海气挟雨滃然东来四顾如画集于一楼其最胜景也每公余退食焚香展卷宛如登临其上而载歌载咏也往时大司空刘清惠好楼居而未能搆文衡山作层楼图以赠之至今传焉近年于姜党先生思其乡之山水某宜亭某宜阁某宜桥梁绘为意先卷彼时士绅羡而题之今太宰之卷图耶楼耶要不必问而其意则逺矣居严重之地事务鞅掌议论烦杂人所敛眉棘手者独处之以静正整暇具于是卷见之矣余尝言古之能办天下事者皆如不欲办者也故车书玉帛兵陈会盟纷纭劳攘而意境萧然有山林空寂之气故足贵也太宰有之矣其楼之为图图之为楼举足慕也
　　题山雨楼卷诗　镇州梁清标
　　曾展沚园秋色图又看楼阁倚芳湖细栁隂隂垂野岸凉风翦翦行菰蒲霜桥枫浦遥映带山禽晨夕如相呼斯楼搆自何年始四时风物尚书里尚书雅望裴王俦门庭清寂心如水身依日月志岩扉家山绘入丹青里虚敞髙楼天半开当窻逺岫何崔巍防蒙海气溪云合萧飒天风山雨来山雨满楼秋气爽飞流瀑布山泉响主人髙吟秋水篇客来时荡兰舟桨尚书退食宝此图开襟示我同披赏尺幅宛移濠濮间卧游如立东山上漠漠亭台入翠微赐沭山公许暂归白云红叶迎孤棹茒堂沙迳生清晖画楼无恙烟霞防如君家庆真难遇两亲老傍鹿门栖鳯毛蚤擅凌云赋舒啸幽篁明月低称觞丝管行云驻三径虽髙元亮风九重雅重曲江度中朝人物待持衡未容逸兴盟鸥鹭久客余怀亦倦游百尺思卧元龙楼嵗月蹉跎归未得凄霜苦雨胡偪仄浩荡秋风起太行三复此图兴叹息
　　题沚园秋望卷诗　　　　　安邱刘正宗
　　京洛厌尘氛胜情易索寞邈焉旷土懐尺幅存寄托淹见孝水涯秋色防寥廓卜筑俯川原带山复近郭登陟富緑隂潆洄湛清壑双峯峙白云长虹饮岚脚几席分潺湲逺从天际落柿叶敌霜枫白石沃粲若岂必羡濠梁自足知鱼乐顿觉人境遥嵗月失炎熇栖寻匪外求位置嗤丹雘乃知地无偏幽竒在领畧谁信启事余清兴侪猿寉披图恣卧游烟峦归臆度何日负行笈短屐与同着
　　又题　　　　　　　　　　　骈邑冯溥
　　羣峯环緑野松菊尽堪图水碧烟岚接沙明鴈鹜呼岩从秋树老风入夜孤　　帝切嘉谟念无疑是鉴湖　栁色参差处溪流带小桥石牀醒酒易竹径借风饶露下香沾屐朝来黛防椒何时扶病过未惜马蹄遥　谢公多逸兴小筑水之滨静得川原适清无市井尘霞鲜遮日壁松种长龙鳞鱼鸟欢情性忘机傍主人　相期寻旧约山径久曽经此日三公圃他年二老亭月明环水白云散见峯青谁唱沧浪曲悠悠最可听
　　附录　十三经注疏序
　　洛书出而文字立文字立而经乃伊始矣自尼山记政教得失易诗书礼乐春秋并列为六司马迁因之称曰六艺班史无讥焉又以五学配五常而论语孝经并记六艺畧中若漆园氏述孔子西藏书周室繙十二经以説老耼则一以为六经六纬一以为易上下经十翼一以为春秋十二公经也周续之通十经则五经五纬也唐甲部经录其类十一则易诗书礼乐春秋孝经论语防纬经解小学也其明经取士之九经则礼记春秋左传为大经诗周礼仪礼为中经易尚书春秋公谷为小经宋合三传舎仪礼而以易诗书周礼礼记春秋为六经又以孟子论语孝经为三小经则宋所称九经也若夫石室十三经始自孟蜀盖上翼五经若繁星配斗而下比小学防纬诸篇则又江淮河洛之俯视夫蒲具区貕养余祁矣且夫汉儒之为功于经也烈矣自秦火熄挟书令除然三代旧篇淹没沦丧髙堂北平顔芝伏胜后苍费直毛苌向歆父子孔安国之徒口授笔录网罗放失发冢壁之藏编煨烬之迹逮东京魏晋马融郑服防王弼何休赵岐王肃杜预郭璞范寗郑众诸贤咸攷详异同辨正得失鑚厉遗言穷年白首迄乎六朝云扰南北中分章句好尚互有偏执南人简约得其精华北学深芜穷其枝叶以至正义辨于贞观二礼详于永徽端拱咸平复加较正经传注疏始成全帙盖桃弧棘矢筚路蓝缕以唘山林莫喻其劳而典章名物草木鸟兽字析句比虽缫人治丝鍼人治组天官之九野三垣建章之千门万户莫喻其详且宻也而士茍志在稽古正学则舎此何适焉然学士或白首不见全书即辟雍之籍蠧老尘封斋受诵读卒业者阙焉又或伪谬相衍抵牾不保读之如含瓦石毛生兹刻独为完善于以羽翼圣经有功于王者表章之事者也且此书之聚讼亦从来多故矣十翼后先象彖分合孰是孰非孔壁伏书古今何辨豳何别乎雅颂衞邶何分闗雎盛衰安昉冬官何阙考工何补职方禹服山川曷据王制月令汉儒何以附防夏时周月正朔焉凭膏盲墨守废疾之论三传优劣胡为纷纷以至诗之有齐鲁韩内外易之有施孟梁丘京氏书之有欧阳大小夏侯礼之有大小戴春秋之有吴助何存者什一亡者什九疑信废兴斯编具在昔人云圣人之经昭若日月而先儒又谓六经注我我注六经夫以人心自有之六经而窥乎日月我注注我正复不隔诚好学深思以探其意又安在汉人穷经而经亡哉故曰六经载道之文能观圣人作经之意知为儒者希天之业也呜呼深逺矣汉博士以五经待诏每国有大政大疑则各以所名一经奏断而朝廷称制决焉隽京兆处卫太子事虽复引义不精而犹能援古决疑仓卒定变况其果能以禹贡治河以春秋折狱以三百篇当谏书以周礼致太平以论语半部佐定天下者哉则其穷经致用执此以往有不可胜用者矣嗟乎毛氏一经之功臣也汉有二毛其苗裔乃能合十三经而日星之其亦可谓淹雅综勤有志表章岂特为海虞稽古正学之一人哉此邑先生任尚书濬按吴时所作也尚书与余同在山间村墅相按竒才博识文章凌轹秦汉曩尝共事司农毎有剧谈愧其综雅今其既没遗文散亡家人竟无存录良可惜也此文虽有毛刻行世其间雕印伪误颇多聊为校勘附载于此以示乡之来学慨自古乐之亡后生小子虚防寡昩其于经史源流曚然莫辨才拾坊牍余沈钞录成行辄已傲然自题名士安知前軰作者用意若此之勤乎












　　顔山杂记卷四
　　跋
　　孝乡之于郡邑亦不数数也昔明嘉靖间乡之耆旧冯海浮先生纂集郡志见称于时万厯中司空钟公又取而附益之二公于世既为闻人其书号为巨丽而其于孝乡颇为濶畧质诸所闻殆阙如也盖孝乡僻逺在郡邑二百里外二公生平既未尝揽辔从容一览其溪山省其风土而孝乡之人又习为愿朴未尝厚自雕饰取名誉而冐进于名贤作者之前此其没没近于无闻者也初王元美创置顔城而李于鳞为之碑记则杂引外事以作谈锋如妖女之祟九起之乱一切附丽文词归之孝水此或因所寄托用壮蔚其文笔为铭功纪徳之资则可要未得为衷言信史也至李中麓采掇流闻率尔命笔其为疏濶抑又甚焉试规于近事如史贼揭竿于莱野李孽肆踞于龙山谢迁播虐于淄川沂寇延蔓于长峪是皆乱氓蠭起近在门庭独孝乡之民中处其间按堵晏然无一人从乱者盖其子弟之安于耕凿习于教训志定而难犯久矣此则元美氏之功为不没也家相国自昔家食每言及此喟然兴叹尝以谓君子一言之垂有风气焉有法式焉有鉴戒焉故言不可以不慎也兹以谢政余闲优游在里常侍防谈于先光禄公每闻乡中遗贤故老之行事退而察其习俗之变态乃综括大端作顔山杂记四卷以付小子校录之窃惟古者人物风土之书如三辅决录西京杂记等篇并疎雅散朗畧存旧观意到则书初无伦次似不在甲观七畧之中而百世之下读之者若亲侍昔贤语笑而揖让其间览时变则慷慨伤懐抚山川则欣然欲徃昔汉武帝读司马相如大人赋飘飘有凌云气游天地之间意亦文章之盛事也若闻诗而得兴观问礼而起庄敬则文章不足以槩之矣敬因校讐之次抚卷兴懐附识所闻云尔
　　康熙丙午秋七月男宝仍谨书

