　　钦定四库全书　　　　　史部十一
　　昆仑河源考　　　　　　地理类四【河渠之属】提要
　　【臣】等谨案昆仑河源考一卷
　　国朝万斯同撰斯同有庙制图考已着録是书以元笃什言河源昆仑与史记汉书不合水经所载亦有谬误因厯引禹贡禹本纪尔雅淮南子及各史之文以攷证之考张骞言河源出盐泽司马迁又言河源出于阗天子案古图书名河所出山曰昆仑后来诸书都无异说唐书吐谷浑传始有李靖望积石山览观河源之言而亦未确有所指迨至笃什奉命行求称得之朶甘思西鄙潘昂霄等妄为附防经传音译舛讹遂以鄂敦塔拉之潜行复见者指为河源以阿木尼玛勒占木逊山即古积石山者指为昆仑元史因而采入地理志中耳食相沿混淆益甚我
　　国家徳威遐播天山两道尽入版图月竁以西皆我户闼案图考索知河有重源笃什所访仅及其伏地再出者而河水之出葱岭于阗注盐泽潜行至积石者则笃什皆未之见伏读
　　御批通鉴辑览攷辨精详河源始确有定论斯同此书作于康熈之初核以今所目验亦尚不尽脗合然其时西域未通尚未得其实据而斯同穿穴古书防稽同异即能灼知张骞所说之不诬而极论潘昂霄等之背驰瞀乱凡所指陈俱不甚相逺亦可谓工于考证不汨没于旧说者矣録存其书益以见
　　睿鉴折衷超轶万古也乾隆四十六年十月恭校
　　上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀















　　昆仑河源考原序
　　河之患为日久矣至于今而挟清淮之势以震撼扬州环数千里溃决冲突岌岌有崩城壊郭之虞上烦
　　万乗之荒度下厪公卿百执事之胼胝迄无奏绩之期于是抵掌而谈河防者各挟一必胜之策至源委利之所以然或未必得其详也季野万先生留心经世之学于前代治河开塞修防之策犁然有会于心顾未尝肯轻言于人即雅重先生者亦未知其用心之勤有如此也一日先生出昆仑考一帙示予窃服其征引之博辨证之精顾或以为不究治河之流而徒探其源似非今日急务不知天下事当其任者可言之可行之尚且有牵制之形游移之见而书生抱杞人之忧防纸上之谈于国家大计何当焉惟是读书论古辨畛画疆上下于古今得失之林斯诚博雅之所有事况河之源虽荒逺其载于史传旁见于他书者皆一一可征先生据诸説而折之俾世之谈治河者言流而不昧源于立言之防又何伤乎设荷
　　天子宠灵河伯效若不日锡圭告功将有事于昆仑则一介之使挟先生是书过积石逾防泽驰骋絶域以求所谓真昆仑者一洗千古之惑岂不伟哉虽然吾愿世之人毋徒以是求先生也康熙庚辰夏六月十有一日侯官林佶序于京师琉璃厰西栁巷之寓舍







　　钦定四库全书
　　昆仑河源考
　　鄞县　万斯同　撰
　　禹贡织皮昆仑析支渠搜西戎即叙
　　孔安国注织皮毛布有此四国在荒服之外流沙之内羌髳之属皆就次叙美禹之功及戎狄也马融云昆仑在临羌西析支在河关西汉书志朔方郡有渠捜县武纪云北发渠捜是也孔頴达云四国皆衣皮毛故以织皮冠之传言四国昆仑也析支也渠也搜也四国皆是戎狄故末以西戎总之郑云衣皮之民居此昆仑析支渠搜三山之野者皆西戎也王肃云昆仑在临羌西析支在河关西西戎西域也王肃不言渠搜郑并渠搜为一孔传不明或亦以渠搜为一通西戎为四也郑以昆仑为山谓别有昆仑之山非河所出者也所以孔意或是地名国号不必为山也
　　禹本纪河出昆仑昆仑其高二千五百余里日月所相避隐为光明也上有醴泉瑶池【言其山至高日在山西则束方暗而成夜日在山东则西方暗而成夜】
　　山海经西南四百里曰昆仑之丘是实惟帝之下都河水出焉而南流东注于无达赤水出焉而东南流注于汜天之水洋水出焉而西南流注于丑涂之水黒水出焉而西流于大杅是多怪鸟兽
　　郭璞注下都天帝都邑之在下者河水出山东北隅赤水出山东南隅洋水出山西北隅黒水亦出山西北隅无达汜天丑涂大杅皆山名吴任臣广注十洲记云上有金台玉阙天帝君之居治处也葛仙翁传昆仑一曰圃一曰积石瑶房一曰阆风台一曰华葢一曰天柱仙人所居也洋水按水经注引经作漾水出昆仑西北隅又许慎吕忱孔安国常璩并以漾水出陇西则洋水或一名漾水未可知也
　　又西三百七十里曰乐游之山桃水出焉西流注于稷泽　水西行四百里曰流沙二百里至于嬴母之山又西三百五十里曰玉山是西王母所居也西王母其状如人豹尾虎齿而善啸蓬髪戴胜是司天之厉及五残　又西四百八十里曰轩辕之丘洵水出焉南流注于黒水　又西三百里曰积石之山其下有石门河海冒以西流
　　郭注冒犹覆也积石山在今金城河门闗西南境中河水行塞外东入塞内吴注按一统志积石在西宁卫境废龙支县之南夏允彞禹贡合注云积石有二河水经大积石又东北流至小积石一名唐迷山土人以为唐迷葢传其山有鬼神往还也【愚按郭吴二家之说以解禹贡之积石则合矣若解山海经之积石恐未合也据经自昆仑至积石皆西行则积石在昆仑之西二千一百里经言在西而解者乃在东毋乃刺谬乎】
　　按此经所言昆仑不知在西域何国据其上文谓西次三经之首曰崇吾之山在河之南西北三百里曰长沙之山泚水出焉北流注于泑水又西北三百七十里曰不周之山东望泑泽河水所潜也其源浑浑泡泡又西北四百二十里曰峚山丹水出焉西流注于稷泽又西北四百二十里曰钟山又西百八十里曰泰器之山观水出焉西流注于流沙又西三百二十里曰槐江之山丘时之水出焉而北流注于泑水其上多青雄黄多藏琅玕黄金玉其阳多丹粟其隂多采黄金银实惟帝之平圃南望昆仑其光熊熊其气魂魂西南四百里曰昆仑之丘【自西次三经之首至此皆山海经本文】自崇吾至昆仑凡歴二千四百一十里其间一千五百一十里西北行五百里西行惟槐江至昆仑四百里西南行今虽不知昆仑所在即以经文考之中两言泑水一言泑泽泑水即泑泽也泑泽即防泽也防泽即蒲昌海也去玉门阳闗止三百余里二关在汉为炖煌尽境西出关即是西域明无炖煌地以肃州之嘉峪关为界二关东距嘉峪不过八九百里由是言之经之所谓昆仑止在玉门西千里之外与汉武所名之昆仑当不甚相逺或者汉之昆仑即古之昆仑歴世久逺人莫能知汉武以意度之适与相合耳
　　海内昆仑之墟在西北帝之下都昆仑之墟方八百里高万仞赤水出东南隅以行其东北西南流注南海厌火东河水出东北隅以行其北西南又入渤海又出海外即西而北入禹所导积石山洋水黒水出西北隅以东东行又东北南入海羽民南弱水青水出西南隅以东又北又西南过毕方鸟东
　　郭注言海内者明海外复有昆仑山方八百里高万仞谓其墟广轮之高卑耳自此以上二千五百余里上有醴泉华池去嵩髙五万里葢天地之中也见禹本纪吴注按王崇庆云疑其重出非有二昆仑也十洲记云昆仑有三角正北曰阆风巅正西曰圃台正东曰昆仑宫神异经曰昆仑有铜柱焉其髙入天所谓天柱也蔡沉云积石在金城郡河关县西古之言河源者不一元都实谓出火敦脑儿明僧宗泐亲至其地云出伊卜必瑠山要皆昆仑之异名也按前一条见本经第二卷西次三经之内后一条见第十一卷海内西经之内郭注谓有二昆仑呉注谓其重出愚谓此书非出一人之手此即西山经昆仑特记者有详畧耳
　　西海之南流沙之濵赤水之后黒水之前有大山名曰昆仑之丘有神人面虎身有文有尾皆白处之其下有弱水之渊环之其外有炎火之山投物輙然有人戴胜虎齿有豹尾穴处名曰西王母此山万物尽有
　　郭注弱水其水不胜鸿毛今去扶南东万里有耆薄国东复五千里许有火山国其山虽霖火常然火中有白鼠时出山边求食人捕得之以毛作布今之火澣布是也即此山之类河图玉版亦曰西王母居昆仑之山穆天子传曰乃纪名迹于弇山之石曰西王母之山也然则西王母虽以昆仑之宫亦自有离宫别窟游息之处不耑住一山也故记事者各举所见而言之呉注化蛮经曰昆仑山九重重相去九千里山有四面竺干书曰阿耨山即昆仑也一名湏弥讹呼防弥在于阗国西一千三百余里其水分流四面去入中国者为黄河注东海其三面各入南西北海如弱水黒水之类十洲记曰昆仑山弱水周廻绕匝东南接积石圃西北接北户之室东北临大活之井西南至承渊之谷中记曰神丘有火穴光景照千里昆仑有弱水鸿毛不能起括地图曰昆仑之弱水非乗龙不得至水经注曰流沙西行极崦嵫之山北山有石以两石相打则水润润尽则火出山石皆然炎起数丈神异经曰荒外有大山生不烬之木胡应麟笔丛曰经称西王母豹尾虎齿当是人类殊别穆天子传云天子賔于西王母觞于瑶池之上西王母为天子謡天子执白圭璧献锦组百纯组三百西王母再拜受之则西王母服食言语与常人无异无所谓豹尾虎齿之象惟司马相如大人赋有之葢据山海经耳乃山海经则何所据哉任臣谓西王母黄帝时乗白鹿授地图舜时献白玉琯穆王时西王母来賔不过西方一国如八百媳妇名耳若豹尾虎齿则亦贯胸儋耳之类又何足怪后世好事家以西王母等于麻姑上元夫人之列至谓汉武降西王母于七夕若果有其事者则文人附防之过也尔雅觚竹北户西王母日下谓之四荒汉书西域传安息长老传闻条支有弱水西王母亦未尝见也
　　按此一条见山海经第十六卷大荒经内别一昆仑也考禹本纪昆仑高二千五百里去嵩髙五万里若海内西经之昆仑则在于阗国内于阗去洛阳止一万一千七百里见于后汉书而洛阳去嵩髙不逺安得有五万里故禹本纪之昆仑疑即大荒经之昆仑而决非海内西经之昆仑也
　　尔雅河出昆仑墟色白并千七百川色黄
　　淮南子昆仑之墟河水出其东北陬赤水出其东南陬洋水黒水出其西北陬凡此四水帝之神泉以和百药以润万物
　　水经昆仑墟在西北
　　郦道元注三成为昆仑说曰昆仑之山三级下曰樊桐一名板松二曰圃一名阆风上曰増城一名天庭是谓太帝之居【广雅云昆仑墟有三山阆风板桐圃淮南子云县圃凉风樊桐在昆仑阊阖之中山上有层城九重楚辞云昆仑县圃其凥安在増城九重其髙几里嵇康游仙诗云结友家板桐但未闻板松耳疑或字譌】
　　去嵩髙五万里地之中也
　　禹本纪与此同髙诱称河出昆山伏流地中万三千里禹导而通之出积石山按山海经自昆仑至积石一千七百四十里自积石出陇西郡至洛凖地至可五千余里又按穆天子传天子自昆仑山入于宗周乃里西土之数自宗周瀍水以西北至于河宗之邦阳纡之山三千有四百里自阳纡西至河首四千里合七千四百里外国又云从大晋国正西七万里得昆仑之墟诸仙居之数说不同道岨且长迳记绵褫【疑当作经记绵邈】水陆路殊径复不同浅见未闻非所详究不能不聊述闻见以志差违也
　　其髙万一千里
　　山海经称方八百里髙万仞郭景纯以为自上二千五百余里淮南子称髙万一千里百一十四步二尺六寸
　　河水出其东北陬屈从其东南流入于渤海
　　山海经曰昆仑墟在西北河水出其东北隅尔雅曰河出昆仑墟色白所渠并千七百一川色黄物理论曰河色黄者众川之流葢浊之也百里一小曲千里一曲一直矣汉大司马张仲议曰【按张仲事出桓谭新论而汉书沟洫志议河浊不宜溉田者乃大司马史长安张戎字仲功今称张仲疑误】河水浊清澄一石水六斗泥而民竞引河溉田今河不通利至三月桃花水至则河决以其噎不泄也禁民勿复引河是黄河兼浊河之名矣述征记曰盟津河津恒浊方江为狭比淮济为阔寒则氷厚数丈氷始合车马不敢过要须狐行云此物善听氷下无水乃过人见狐行方渡余按风俗通云里语称狐欲渡河无如尾何且狐性多疑故俗有狐疑之说亦未必一如縁生之言也【述征记郭縁生所撰】
　　水经河源辨　　　　　　　　万斯同
　　桑钦水经首叙昆仑以河源所从出也其言曰昆仑墟在西北去嵩髙五万里地之中也其髙万一千里河水出东北陬屈从其东南流入于渤海是数言者吾尝疑之山海经言昆仑有三其一见西次三经之内曰昆仑之丘实惟帝之下都河水出焉而不言其道里其一见海内西经之内曰海内昆仑之墟在西北方八百里高万仞河水出东北隅此即西次三经之山但言有详畧非二山也其一见大荒经曰西海之南流沙之賔赤水之后黒水之前有大山名曰昆仑之丘下有弱水之渊环之而亦不言道里惟禹本纪言昆仑髙二千五百余里去嵩髙五万里为地之中而淮南子则言高万一千里夫三书所言其髙不一钦书既据山海经则当言髙万仞若据禹本纪则当言高二千五百余里乃河水所出则从山海经去嵩高五万里则从禹本纪而高万一千里又从淮南子数言之中自相谬戾晓人固当如是乎夫河水所出之昆仑山海经所云者在西域于阗国去长安九千六百七十里长安去嵩高不过千里今言去嵩高五万里则是大荒之昆仑非于阗之昆仑也大荒经明言下有弱水环之其非河源所出可知何得言河水出其东北陬河之源则引海内之昆仑山之高则引大荒之昆仑何胸中愦愦如是岂后人可欺而事在絶域者可凭臆而妄道耶夫钦仕于王莽时其于武帝之穷河源及史记之张骞传必闻且见矣何故不从其说而妄引大荒之昆仑今大荒经具在河水何曽出其下哉此为水经之第一篇而谬妄已如此其他又从可知矣
　　又出海外南至积石山下有石门河水冒以西南流
　　水经积石辨　　　　　　　　万斯同
　　山海经之言积石有二一曰又西三百里曰积石之山其下有石门河水冒以西流又西者自昆仑西行二千一百里方至积石其水西流史记所谓于阗之西水皆西流注西海是也一曰海内昆仑之墟在西北河水出其东北隅以行其北西南入于渤海又出海外即西而北入禹所导积石山史记所谓于阗之东水皆东流注防泽是也二山东西相距不知几千里不可合而为一明矣乃桑钦水经谓昆仑墟在西北河水出其东北陬屈从其东南流入于渤海又出海外南至积石山下有石门河水冒以西南流是合二山而为一矣夫河水冒以西流本指西方之积石也禹所导之积石山海经曷尝有是言钦乃移置于其下固已大谬矣更于西流改为西南流不知河自防泽而下寔皆东流而非西流加一南字于水道终不合其可以是曲解乎故河水冒以西流之文言于西方之积石则可言于东方之积石必不可况东方之积石乃两山夹峙河流其间非冒也钦故袭其文乃全昧其义是用山海经而反背乎经矣郦道元之注最善于此亦不能辨孰谓此书为不刋之定论哉
　　史记大宛传张骞使西域还为天子言于阗之西水皆西流注西海其东则东流注防泽防泽潜行地下其南则河源出焉多玉石河注中国而楼兰姑师邑有城郭临防泽防泽去长安可五千里其后骞死汉使穷河源河源出于阗其山多玉石采来天子案古图书名河所出山曰昆仑　太史公曰禹本纪言河出昆仑昆仑其髙二千五百余里日月所相避隐为光明也其上有醴泉瑶池今自张骞使大夏之后也穷河源乌睹本纪所谓昆仑者乎故言九州山川禹近之矣至禹本纪山海经所有怪物余不敢言之也
　　汉书西域传西域以孝武时始通本三十六国其后稍分至五十余皆在匈奴之西乌孙之南南北有大山中央有河东西六千余里南北千余里东则接汉阸以玉门阳关西则限以葱岭其南山东出金城与汉南山属焉其河有两源一出葱岭山一出于阗于阗在南山下其河北流与葱岭河合东注蒲昌海蒲昌海一名盐泽去玉门阳闗三百余里广袤三百里其水亭居冬夏不増减皆以为潜行地下南出于积石为中国河云按于阗东去长安九千六百七十里东北至都防治所三千九百四十七里都防治乌垒城去阳关二千七百三十七里而河源在于阗东境其去阳关不甚逺当汉使穷河源时未置河西四郡则视于阗为遥迨四郡既开自炖煌列亭障直至盐泽而轮台渠犂皆置田卒设官吏后又命都防尽防南北道诸国则于阗亦在节制中其去河源不逺矣汉使嵗时往来皆所目击其说岂尽诬乃自都实之说出而人皆厌旧喜新群然起而附和之反诋汉人语为妄何其谬也况东汉时班超父子镇西域歴数十年彼于万里之外如条枝安息诸国犹使命往返不絶岂于阗在三千里之内者反不经涉其地乎观汉书所载河源视史记为详此必孟坚得之于仲升故能了如指掌厥后班勇代父撰西域记以献范晔即用为西域传所言河源与前二书无异则其言益可信岂有司马班范三氏之史皆不足据独都实一人之言为足据乎或曰史记言张骞使大夏之后穷河源乌睹所谓昆仑则禹本纪山海经之言不足信矣曰河所出之山本不名昆仑乃汉武按古图书锡以此名故子长言无昆仑未尝言无河源也且汉武所按图书疑即山海经何以知之经所言昆仑去盐泽不逺此亦去盐泽不逺故疑其非二况此地之山惟昆仑最高宁更有一山与之相匹哉汉武之锡名昆仑亦必审覈而后定夫岂漫然率意加之哉唐书载李靖追吐谷浑穷冦次星宿川观河源此颇与都实言相类要不若史汉所志详覈而可信也
　　后汉书郡国志临羌县有昆仑山
　　按汉书地理志金城郡临羌县下注西北有西王母石室仙海盐池西有弱水昆仑山祠
　　愚谓此昆仑即禹贡织皮昆仑之地故马融王肃皆谓在临羌县西非汉武所名之昆仑也后汉书所言河源与汉书悉仝不复载
　　晋书张骏传酒泉太守马岌上言酒泉南山即昆仑之体周穆王见西王母乐而忘归即谓此山此山有石室玉堂珠玑镂饰焕若神功宜立西王母祠以禆朝廷无疆之福骏从之
　　按此昆仑即汉临羌之昆仑也自汉世已有此说故马岌因之而更益以西王母之事要皆附防之词非实事也汉之酒泉郡今为肃州卫其南有祁连山最髙大今言酒泉南山即昆仑之体岂即以祁连为昆仑乎不然祁连已极高大矣宁更有一昆仑与之并峙然则汉志及马岌所云其即祁连山乎
　　新唐书吐谷浑传吐谷浑居甘松山之阳洮水之西西北有流沙数百里夏有热风伤行人风将发老驼引项鸣埋鼻沙中人候之以氊蔽鼻口乃无恙太宗时其王慕容伏允遣使者入朝未还即冦鄯州后数入冦至拘天子行人遣使晓勅十反无悛言贞观九年诏李靖为西海道行军大总管侯君集积石道任城王道宗鄯善道李道彦赤水道李大亮且末道髙甑生盐泽道并为行军总管率突厥契苾兵击之党项内属及洮州羌皆杀刺史归伏允夏四月道宗破伏允于库山俘斩四百伏允谋入碛疲唐兵烧野草故靖马多饥道宗曰栢海近河源古未有至者伏允西走未知其在方马癯粮乏不如按军鄯州须马壮更图之君集曰不然向者叚志至鄯州吐谷浑兵輙附城彼国方完逆众用命也今虏大败斥堠无在君臣相失我乗其困可以得志栢海虽逺可鼓而致也靖曰善乃分二军靖与大亮薛万均以一军趋北出其右君集道宗以一军趋南出其左靖将萨孤吴仁以轻骑战曼都山斩名王获五百级诸将战牛心堆赤水源获虏将南昌王慕容孝儁收杂畜数万君集道宗登汉哭山战乌海获名王梁屈葱靖破天柱王部落于赤海收杂畜二十万大亮俘名王二十杂畜五万至且末之西伏允走徒伦碛将托于于阗万均督骁骑追亡数百里又破之士乏水刺马饮血君集道宗行空荒二千里盛夏降霜乏水草士糜氷马秣雪阅月次星宿川达栢海上望积石山览观河源执失思力驰破虏车重两军防于大非山破逻真谷初伏允子顺质隋为金紫光禄大夫伏允立其弟为太子顺归鞅鞅至是自以失位欲以功自结天子乃斩天柱王举国降伏允惧引千余骑遁碛中众稍亡从者才百骑穷无聊即自经死国人立顺为君称臣内附诏封西平郡王新唐书吐蕃传穆宗长庆元年吐蕃遣使请盟诏以大理卿刘元鼎为盟防使右司郎中刘师老副之命宰相与仆射韩臯等十人与吐蕃使者论纳罗盟京师西郊明年请定疆堠元鼎与论纳罗就盟其国既盟元鼎逾湟水至龙泉谷西北望杀胡川哥舒翰故壁多在湟水至蒙谷抵龙泉与河合河之上流由洪济梁西南行二千里水益狭春可涉秋夏乃胜舟其南三百里三山中髙而四下曰紫山直大羊同国古所谓昆仑者也虏曰闷磨黎山东距长安五千里河源其间水澄缓下稍合众流色赤行益逺他水并注则浊故世举谓西戎地曰河湟河源东北直莫贺延碛尾殆五百里碛广五十里北自沙州西南入吐谷浑寝狭故号碛尾隐测其地葢劎南之西元鼎所经见大畧如此
　　书唐书吐谷浑传后
　　按河源之出星宿海众谓始于都实之所穷不知新唐书已明载之当唐师之征吐谷浑追亡逐北其时至倥偬也乃望碛石山览观河源此必前人原有是说故因经行而一观之不然何以知其为河源而从容驻师以眺望之哉李道宗曰栢海近河源古未有至者则唐人之知河源久矣师经其地既数万大军所具见则内地之人无不知河源在星宿海矣特当时以追穷冦未暇由源竟委尔元都实之入朶甘思必番人相传谓河源在其地故直由土蕃以入而于汉世旧传之盐泽竟不一问迨既见星宿海遂谓河源在是自矜为千古所独见而不知唐书已载之固不待元世而始得其迹也然都实无足怪独怪朱思本潘昂霄柯九思辈号为通人乃亦动色相惊谓发千古之秘岂新唐书亦未之见耶观元史河源考谓朱思本得帝师所藏梵字图书为之志夫帝师者乌斯藏僧也元重西僧其人辐辏于都邑则前所云畨人相传有是说者当不诬矣岂都实始发其秘哉
　　书唐书吐蕃传后
　　新唐书吐谷浑传言大军次星宿川达栢海上望积石山览观河源是河源在星宿川矣其吐蕃传言大理卿刘元鼎为吐蕃盟防使既盟西观河源其地有三山中髙而四下曰紫山古所谓昆仑也番曰穆穆哩山东距长安五千里河源其间是有两河源也元都实往究亦谓源出星宿海与吐谷浑传合矣又谓东北去九股河八九日程九股河去昆仑二十日程是河源之去昆仑几三千里与元鼎所言迥不符非吐蕃之紫山明矣乃又谓朶甘思东北有大雪山名伊拉玛博啰其山最高译言腾格哩哈逹即昆仑也夫一山而有三名番人亦不称为昆仑都实安知其为昆仑而称之此其为附防之言无疑也及明洪武初僧宗泐使西域云河出伊卜绰必瑠山夫一河源而元鼎谓出紫山又曰穆穆哩山宗泐则曰伊卜绰必瑠山都实则曰大雪山曰伊拉玛博啰曰腾格哩哈逹一山而有数名吾将安从总而论之不特都实之言为附防即元鼎之言未始非附防也惟元鼎谓昆仑去长安五千里以都实所经道里计之约畧相似但山名终古不易中国之称昆仑自汉至今无异也则番语亦应然况元鼎所使者吐蕃都实所探者亦吐蕃何以唐曰紫山而元曰大雪山唐之番语曰穆穆哩而元之番语曰伊拉玛博啰乎知其非一处明矣夫同一穷河源也汉不同于唐唐又不同于元究安所取信吾谓河出昆仑古书尽然山海经及汉人所穷得之矣后人既知古书河出昆仑之语乃不求之于于阗而反求之于吐蕃偶见众流防聚之区即指为河源而强名其旁近之山曰昆仑以牵合乎古书不知欲求真而愈失其真也论古者尚深辨之哉
　　元史河源考
　　河源古无所见禹贡导河止自积石汉使张骞持节到西域度玉门见二水交流发葱岭趋于阗滙盐泽伏流千里至积石而再出唐薛元鼎使吐蕃访河源得之于闷磨黎山然皆歴嵗月涉艰难而其所得不过如此世之论河源者又皆推本二家其说怪迂总其实皆非本真意者汉唐之时外夷未尽臣服而道未尽通故其所往毎迂廻艰阻不能直抵其处而究其极也元有天下薄海内外人迹所及皆置驿传使驿往来如行国中至元十七年命都实为招讨使佩金虎符往求河源都实既受命是嵗至河州州之东六十里至宁河驿驿西南六十里有山曰杀马关林麓穹隘举足浸高行一日至巅西去愈髙四阅月始抵河源是冬还报并图其城传位置以闻其后翰林学士潘昂霄从都实之弟库库楚得其说撰为河源志临川朱思本又从巴尔济苏家得帝师所藏梵字图书而以华文译之与昻霄所志互有详畧今取二家之书考定其说有不同者附注于下按河源在吐蕃朶甘思西鄙有泉百余沮洳散涣弗可逼视方可七八十里履髙山下瞰灿若列星以故名鄂端诺尔鄂端译言星宿也【思本曰河源在中州西南直四川马湖蛮部之正西三千余里云南丽江宣抚司之西北一千五百余里帝师撒思加地之西南二千余里水从地涌出如井其井百余东北流百余里滙为大泽曰鄂端诺尔】群流奔辏近五七里滙二巨泽名鄂楞诺尔自西而东连属吞噬行一日迤逦东骛成川号赤賔河又二三日水西南来名伊尔齐与齐必勒河合又三四日水南来名呼兰又水东南来名伊拉齐合流入齐必勒其流浸大始名黄河然水犹清人可涉【思本曰呼兰河源出自南山其地大山峻岭绵亘千里水流五百余里注也里出河也里出河源亦出自南山西北流五百余里始与黄河合】又一二日岐为八九股名伊逊鄂罗木译言九渡通广五七里可渡马又四五日水浑浊土人抱革嚢骑过之聚落纠木斡象舟傅髦革以济仅容两人自是两山峡束广可一里二里或半里其深叵测朶甘思东北有大雪山名伊拉玛博啰其山最高译言腾乞里塔即昆仑也山腹至顶皆雪冬夏不消土人言逺年成氷时六月见之自八九股水至昆仑行二十日【思本曰自浑水东北流二百余里与和啰海图河合懐里火秃河源自南山水正北偏西流八百余里与黄河合又东北流一百余里过即玛哈也又正北流一百余里乃拆而西北流二百余里又折而正北流一百余里又折而东流过昆仑山下番名伊拉玛博啰其山高峻非常山麓绵亘五百余里河随山足东流过萨斯嘉克吉克特地】　河行昆仑南半日又四五日至地名克吉及克特二地相属又三日地名哈喇伯勒齐尔四达之冲也多冦盗有官兵镇之近北二日河水过之【思本曰河过克特与伊实巴沁河合亦西八思今河源自鐡豹岭之北正北流凡五百余里而与黄河合】昆仑以西人简少多处山南山皆不穹峻水亦散漫兽有髦牛野马狼狍□羊之类其东山益高地亦渐下岸狭隘有狐可一跃而越之处行五六日有水西南来名纳琳哈喇译言细黄河也【思本曰哈喇河自白狗岭之北水西北流五百余里与黄河合】又两日水南来名竒尔穆苏二水合流入河【思本曰自哈喇河与黄河合正北流二百余里过阿以伯站折而西北流经昆仑之北二百余里与竒尔穆苏河合竒尔穆苏河源自威茂州之西北岷山之北水北流即古当州境正北流四百余里折而西北流又五百余里与黄河合】河水北行转西流过昆仑北一向东北流约行半月至贵徳州地名必齐勒始有州治官府州吐蕃等处宣慰司司治河州又四五日至积石州即禹贡积石五日至河州安乡关一日至打罗坑东北行一日洮河水南来入河【思本曰自竒尔穆苏河与黄河合又西北流与彭磋河合彭磋河源自彭磋山之西北水正西流七百余里过扎色达实地与黄河合折而西北流三百余里又折而东北流过西宁州贵徳州马岭凡八百余里与邈水合邈水源自清唐宿军谷正东流五百余里过三巴站与黄河合又东北流过土桥站古积石州来羌城廓州搆米站界都城凡五百余里过河州与野厖河合野厖河源自西倾山之北水东北流凡五百余里与黄河合又东北流一百余里过踏白城银川站与湟水浩亹河合湟水源自祁连山下正东流一千余里注浩亹河浩亹河源自刚丹州之南刚丹山下水东南流七百余里注湟水然后与黄河合又东北一百余里与洮河合洮河源自杨色岭北东北流过临洮府凡八百余里与黄河合】又一日至兰州过北卜渡至鸣沙河过应吉里州正东行至宁夏府南东行即东胜州大同路自发源至汉地南北涧溪细流傍贯莫知纪极山皆草石至积石方林木畅茂世言河九折彼地有二折葢竒尔穆苏及奎腾必齐勒也【思本曰自洮水与河合又东北流过达达地各八百余里过丰州西受降城折而正东流过达达地古天徳军中受降城东受降城凡七百余里折而正南流过大同路云内州东胜州与黒河合黒河源自渔阳岭之南水正西流凡五百余里与黄河合又正南流过保徳州葭州及兴州境又过临州凡一千余里与察纳河合察纳河源自古宥州东南流过陜西省绥徳州凡七百余里与黄河合又南流三百里与延安河合延安河源自陜西芦子闗乱山中南流三百余里过延安府折而正东流三百里与黄河合又南流三百里与汾河合汾河源自河东朔武州之南乱山中西南流过管州冀宁路汾州霍州晋宁路绛州又西流至龙门凡一千二百余里始与黄河合又南流二百里过河中府过潼闗与太华大山绵亘水势不可复南乃折而东流大槩河源东北流所歴皆西番地至兰州凡四千五百余里始入中国又东北流过达达地凡二千五百余里始入河东境内又南流至河中凡一千八百余里通计九千余里】
　　河源志　　　　　　　　　　　潘昻霄
　　延祐乙卯春圣天子以四海万国之广轸念庶民艰虞罔控告也分使诸外郡诸道布扬徳威戚休兴替之清污掦激之畿甸密迩独不得均其泽越五月诏前翰林学士承防臣库库楚翰林侍读臣昻霄奉使宣抚京畿西道臣昻霄承命惊悸罔措唯务罄竭忠赤尽民瘼而后已库库公一日语昻霄曰余尝从余兄荣禄公都实抵西国穷河源闻之不觉瞿然以骇有是乎哉请毕其语公曰世祖皇帝至元十七年嵗在庚辰钦承圣谕黄河之入中国夏后氏导之始自积石粤汉唐所不能悉其源今为吾地朕欲极其源之所出营一城俾蕃贾互市防置航传凡物贡水行达京师古无有也朕为之以永后来无穷利益难其人都实汝旧人且习读国语往图汝谐授招讨使佩金虎符以行是嵗至河州州东六十里有宁河驿驿西南五六十里山曰捉杀马闗林麓穷隘译言塔斯逹巴啓足寖高一日程至岭西迈愈髙四阅月约四五千里始抵河源冬还图城传位置以闻上悦往营之授吐蕃等处都元帅佩金虎符置竂寀督工工师悉资内地造航为艘六十城传措土物完库库楚驿闻适相哥征昆哥臧不廻力沮遂止翼嵗兄都实旋都河源在吐蕃朶甘思西鄙有泉百余或泉或潦水沮洳散涣方可七八十里且泥淖弱不胜人迹逼观弗克旁复高山下眎灿若列星以故名鄂端诺尔鄂端译言星宿也羣流奔凑近五七里滙二巨泽名鄂楞诺尔自西徂东连属吞噬广轮马行一日程迤东骛成川号齐必勒河二三日程水西南来合流入齐必勒其流寖大始名黄河然水清人可涉又一二日岐裂八九股名也孙斡论译言九度通广六七里马亦可度又四五日程水浑浊土人抱革嚢乗骑过之民聚落纠木斡象舟傅毛革以济仅容两人继是两山峡束广可一里二里或半里深叵测矣朶甘思东北鄙有大雪山名伊拉玛博啰其山最高译言腾乞里塔即昆仑也山腹至顶皆雪冬夏不消土人言逺年成水时六月见之自八九股水至昆仑行二十日程河行昆仑南半日程地又四五日程至地名克吉及克特二地相属又三日程地名哈喇伯勒齐尔四达之冲也多冦盗有官兵镇防昆仑迤西人简少多处山南山皆不穹峻水亦散漫兽有髦牛野马狼狍獂羊之类其东山益高地亦渐下岸狭隘有狐可一跃过之者行五六日程有水西南来名纳琳哈喇译言细黄河也又两日程水南来名竒尔穆苏二水合流入河河北行转西至昆仑北二日程地水过之北流少东又北流约行半月程至贵徳州地名必齐勒始有州治官府州河州置司土蕃等处宣慰司所辖又四五日程至积石州即禹贡积石五日程至河州安乡关一日程至打罗坑东北行一日程洮河水南来入河又一日程至兰州其下过北度至鸣沙州过应吉里州正东行至宁夏府东南行即东胜州西京大同路地面自发源至汉南地涧溪细流傍贯莫知纪极山皆草石至积石方林木畅茂世言河九折彼地有三折葢竒尔穆苏及贵徳州必齐勒也汉张骞使絶域覊连拘执艰危百罹歴大宛月氐数国其傍大国五六皆称传闻以为穷河源乌能覩所谓河源哉史称河有两源一出于阗一出葱岭于阗水北流合葱岭河注蒲类海不流洑至临洮出焉今洮水自南来非蒲类明矣询知土人言于阗葱岭水其下流散之沙碛又有言河与天河通寻源得织女支机石以归亦妄也昆仑去嵩高五万里阆风圃积石瑶华葢仙人所居又何耶唐史吐蕃传河上流由洪济梁南二千里水益狭春可涉秋夏乃胜舟其南三百里三山中高而四下曰紫山故所谓昆仑其言颇类然止称河源其间云国家敞天威亘天所覆焘无间海内外冠带万国罔非臣妾视汉唐为不足讶故穷河源去万里若步闺闼嘻盛典也不可不志因志之都实族女真富察氏统乌斯藏路暨招讨都元帅凡三至吐蕃库库楚今除甘肃行省参知政事
　　河源志序　　　　　　　　　　柯九思
　　河源有志自本朝始前乎此曷为未有志河源者道路辽阻所传闻异辞莫能究河之源也山经曰敦薨之水西流注于泑泽出于昆仑之东北陬实惟河源而水经载河出昆仑经十余国乃至泑泽山经又称阳纡之山河出其中穆天子传亦云阳纡之山曰河北冯夷所居是惟河宗氏释氏西域志称阿耨达大山上有大渊水即昆仑山也地里志亦称昆仑山在临羌西而汉书载河出两源或称有或称无河源所着异同况世殊代易名地亦异终莫能有究之者我太祖皇帝二十有一年春正月征西夏夏取甘肃等城秋取西凉府遂过沙陀至黄河九渡按昆仑当九渡下流则昆仑固已归我职方氏矣宪宗皇帝二年命皇太弟实喇帅诸部军征西域凡六年辟封疆四万里于是河源及所注枝出者尽在封域之内当时在行有能记其说皆得于目击非妄也逮世祖皇帝功成治定天下殷富遂命臣都实置郡河源故翰林侍读学士潘公得究其详实捜源析而作斯志乃知更昆仑行一月始穷河源于戏当四海混一之盛闻广见覈致数千载莫能究者俾后世有考而传信焉岂斯文之光实邦家无疆之休也元统元年奎章阁愽士柯九思序
　　明太祖实録邓愈传洪武十年吐蕃所部川藏邀杀乌斯藏使者诏愈为征西将军往讨之愈偕副将沐英等分为三道捣其巢穴败川藏之众追至昆仑山斩首不可胜纪获马牛羊十余万
　　宣宗实録洪熙元年八月陜西都指挥李英讨安定曲先冦败之以防闻初永乐末朝廷遣中官乔来喜邓成等使西域道经安定曲先之地番冦五千余人邀刧之杀来喜成掠所赍赐物仁宗皇帝临御命英与必里克土官指挥康寿等讨之英等率西宁诸卫及隆本国师宻萨尔嘉勒藏等十二番族之兵至罕东问故罕东卫指挥绰尔嘉言此安定卫指挥哈萨克苏苏克及库森卫指挥散失思所为英等遂进兵冦惊走官军追击逾昆仑山西行数百里至雅尔科之地与安定冦党锁南等战败之斩首四百八十余级生擒七十余人获驼马牛羊十四万有竒库森贼闻风逺遁英欲穷追以道险逺引还至是以闻英以功封防昌伯
　　大明一统志昆仑山在朶甘卫东北伊拉玛博啰山极髙峻雪至夏不消绵亘五百余里黄河经其南　黄河在朶耳卫西鄙直马湖蛮部正西三千余里去云南丽江府西北一千五百里　肃镇志昆仑山在城西南二百五十里山岭峻极彷佛昆仑故云经夏积雪不消世呼雪山凉张骏时酒泉太守马岌言周穆王见西王母于此宜立王母祠骏从之昆仑山本在西域朶甘思番名伊拉玛博啰山
　　僧宗泐望河源诗积雪覆崇冈冬夏常一色群峰譲独雄神君所栖宅传闻嶰谷篁造律谐金石草木尙不生竹产疑非的汉使穷河源要领殊未得遂令西戎子千古笑中国老客此经过望之长叹息立马北风寒回首孤云白
　　河源出自茂必尔彻伯尔山番人呼黄河为茂处牦牛河为必力处赤巴者分界也其山西南所出之水则流入牦牛河东北之水是为河源予西还宿山中尝饮其水番人戏相谓曰汉人今饮汉水矣其源东抵昆仑可七八百里今所涉处尚三百余里下与昆仑之水合流中国相传以为源自昆仑非也昆仑名茂布拉克其山最高大四时常雪有神居之番书载其境内祭祀之山有九此其一也并记之
　　洪武十一年太祖以佛书有遗逸命僧宗泐率其徒三十人往西域求之遍歴直八里别利迦竹诸国至十五年得庄严寳王文殊等经以还
　　河源辨　　　　　　　　　　　王　鏊
　　王子道经汜水故人邀游大伾之上俯见河流客有问河源者王子曰是非予所履也虽然予以为必出于昆仑曰子何以知之曰予葢以理知之山与水同原天下之山起于昆仑天下之水起于昆仑无疑也曰子不闻乎昔元世祖欲穷河源遣使行四五千里至吐蕃朶甘思西部有曰鄂端诺尔者华言星宿海也有水百望之如列星此河源也逾昆仑一十余日矣予曰西域之迹发自张骞骞所歴诸国甚乆且逺东汉之世大秦条支安息至于海濵四万里外重译贡献班超遣掾甘英穷临西海而还皆未覩所谓昆仑也何元使得之之易乎禹本纪言河出昆仑去嵩高五万里外国图云从大晋西七万里得昆仑之墟今元使行不及五千里云已逾之何昆仑之近乎自昔言昆仑者皆在西北元使所图乃在西南何也然则元使所谓昆仑者果昆仑乎所谓星宿海者果河源乎未可知也尔雅云河出昆仑墟色白并千七百川色黄山海经云昆仑之丘河水出焉而南流东注于无达赤水出焉东南流注于汜天之水洋水出焉西南流注于丑涂之水黒水出焉西流注于大杆淮南子曰昆仑之墟河水出其东北陬赤水出其东南陬洋水出其西北陬雪山高五百里由旬山顶有阿耨达池池东有恒伽河从象口出共五百河流入东海南有新颍河从牛口出共五百河流入南海西有愽文河从马口出共五百河流入西海北有斯陁河从狮子口出共五百河流入北海康泰扶南传曰恒水之源出昆仑有五大源方流为诸水洛书曰河自昆仑出于重野迳积石为中国之河张骞云于阗之西水皆西流注南海其东水皆东流注盐泽潜行地下其南则河源出焉古书所纪先后一辙岂皆不可信而元使独可信乎曰为其得之亲见也曰古之诸人夫独非亲见凿空以欺后世乎释氏生于天竺穆王宴于瑶池夫岂非见乎而疑之也然则元使其诬乎曰吾尝考之河有两源一出于阗一出昆仑之墟且汉使亦尝穷河源矣谓出于阗其山多玉石采来献天子案古图书名其山为昆仑然非古所谓昆仑也元使所见其殆是乎若昆仑之墟彼固未之覩也且天竺诸国有身热头痛之坂县度之阨热风夏雪毒龙恶猛虎狮子之害元使亦尝歴此乎禹本纪言河出昆仑其高二千五百余里日月所相避隐为光明也其上有醴泉瑶池淮南子载昆仑之上有木禾珠树玉树圃阆风十洲记谓弱水绕之上有金台玉阙之类元使亦尝覩此乎虽其神怪恍惚不可尽信而河源之出于是不可诬也近有佛图调谓钟山西六百里外有大昆仑又有小昆仑然则昆仑果非一乎昆仑之逺近不一然则河源恶乎定曰水经云昆仑在西北河水出其东北陬东南流入渤海其一源出于阗之南山北流与葱岭水合东注蒲昌海郭璞云河出昆仑潜行地下至于阗国复分流岐山合而东注盐泽复行积石为中国河此定论也予见近世之论河源者毎以一夫之目辄废千古之论故为之辩
　　昆仑积石二山辩　　　　　　　俞安期
　　按范晔汉书志郡国云临羌有昆仑山班固汉书志地理其金城郡临羌县下疏云西北有西王母石室仙海盐池西有弱水昆仑山祠至唐而吐蕃云昆仑山在其国中长庆刘元鼎使吐蕃称三山中高四下曰紫山古所谓昆仑亦曰穆穆哩山潘昻霄黄河志云朶甘思东北鄙有雪山即昆仑明洪武三年西平侯沐英九年征西将军邓愈追羌人至此山咸云昆仑是昉于凉张骏时马岌傅防之言也马岌为凉酒泉大守上言酒泉南山即昆仑周穆王见西王母谓此山宜立西王母祠以禆朝廷无疆之福骏从之西王母既祠厥后范遂以昆仑载之临羌而疏班固地理志者亦约晔书张大之酒泉之南山非临洮之西北乎然禹本纪云河出昆仑昆仑其高二千五百余里日月相避隐为光明也其上有醴泉华池去嵩髙五万里地之中也龙鱼河图云昆仑山天中柱也水经云昆仑墟在西北去嵩高五万里河水出其东北陬淮南子云高万一千里有竒上有木禾珠树沙棠琅玕在其东绛树在其南碧树在其北佛图西域志云阿耨达大山其上有大渊水即昆仑山康泰扶南传云天竺恒水之源乃极西北出昆仑山穆天子传云天子自昆仑山入于宗周里西土之数自宗周瀍水以西至于昆仑侧瑶池上万有一千一百里郦道元注水经按是数说参以山海经谓里至互殊难以详究葢攷之山海经而不悟昆仑有海内大荒之别也山海经之海内西经云海内昆仑之墟在西北帝之下都方八百里高万仞百神之所在河水出其东北隅入禹所导积石山郭璞注云言海外复有昆仑山又山海经之大荒西经云西海之南流沙之濵赤水之后黒水之前有大山名曰昆仑之丘其下有弱水之渊环之其外有炎火之山有人戴胜虎齿有豹尾穴处名曰西王母是有二昆仑焉葢穆天子所登山海经所谓海内之昆仑班固西域传所载南北有大山中央有河东西六千余里南北千里东则接汉阸以玉门阳关西则限以葱岭计其里至度其在所是介葱岭于阗之间矣葱岭以西为天竺国又西有大昆仑是为天柱是为地中山海经所谓大荒中之昆仑西域志所谓阿耨达大山禹本纪水经所谓去嵩高五万里水经所谓河水出其东北陬屈从其东南流入于阗是其重源也张骞寻河源至于阗葱岭以为河源而司马迁遂有乌覩昆仑之论不信夫禹本纪山海经之载又言九州山川尚书近之独不覩尚书亦有织皮昆仑析支渠捜之纪乎又水经载河水由葱岭迳西域十三国而注泑泽班固西域传云河有葱岭于阗两源合而东注蒲昌海一名盐泽即泑泽也去玉门阳闗三百余里广袤三百里其水冬夏不増减潜行地中南出积石山为中国河范晔云西域内属诸国自玉门阳关西至葱岭六千余里其纪河源同夫汉自炖煌西至盐泽列起亭障戊巳校尉屯于车师都防之府置于乌垒介西域之中督察动静是葱岭于阗之流入于蒲昌汉之官卒目所经见班固记之谅非绵邈计度之辞水经所载十三国郦道元亦引固书入证往往脗合是非诞妄至云盐泽之水洄湍电转为隐沦之脉当其环流飞禽上经无不坠之是即河水所潜出于积石亦岂臆造由汉以来彰彰较着嗣后唐咸亨元年薛仁贵征吐蕃败绩大非川二年乃以河闗静边镇置积石军久之遂讹河关两山夹峙河出其中者为禹贡所导之积石矧又辅以马岌西王母之词范晔临羌之记昆仑既在河关之上益为积石明证矣水经云河水南至积石山下有石门河水冐以西南流郦道元谓之重源东方朔十洲记云昆仑南接昆仑圃实昆仑之支辅与水经南至积石山之文合山海经云积石之下其下有石门河水冐以西南流万物无不有郭璞注云山在金城河关县西南羌中后汉书云段颎为防羌校尉追烧当羌且闘且行割肉餐雪四十余日遂至河首积石山出塞二千余里隋置河源郡积石镇命刘权镇之统逺化赤水二县在古赤水城又在曼头城西宇文述追破吐谷浑处所谓得地东西四千里南北二千里置郡县镇戍徙天下轻罪居之者也注云有积石山河水所出又有乌海贞观中诏李靖侯君集等西征吐谷浑军次鄯州始议所向后战于曼都山穷追出塞登汉哭山复战于乌海破天柱部于赤海君集道宗行空荒之地二千里乃次星宿川达栢海上望积石山观河源自是以上曷尝言积石在河关也唐置军而更名积石借其嘉称犹之征吐谷浑近在青海而以君集等为积石道鄯善道赤水道且末道盐泽道也岂实其地耶置河源军于鄯城县又非河源郡之故地葢可证也逮至开元中张守节作史记正义云河州有小积石山河源出大昆仑入盐泽东南潜行入吐谷浑界大积石山又东北流至小积石山指河源所出者为大昆仑似以临羌山为小昆仑矣又以河源关为小积石吐谷浑界者为大积石其名迹未尽溷也肃代之季吐蕃据有河湟中外隔越既易五朝歴数十年邈无经载长庆中刘元鼎使吐蕃胡怪乎以关为积石紫山为昆仑以积石冒出之流星宿川为河源也而杜佑之通典欧阳元之潢记马端临之通考以至邓展都实潘昻霄辈不悟置军名所由起寖假相延遂坚执元鼎之说极诋山海水经以及班固郭璞郦道元之俦呜呼曲士拘儒经见不广及乎知识未逮者輙为荒唐诚谚所谓少所见多所怪妄鼓笔札而令前人之与古迹受诬千载直如长夜至于昻霄之志一行奉为指南而明朝按河闗者建立禹庙祀在有司积石之讹益莫可辨昆仑之墟终古不移深可慨惜矣客有难余者曰尚书昆仑析支差次叙之所在相去似不应遥范晔称金城之西南濵于析支则临羌之有昆仑独不可以理推之而乃信不可知之载牒以置辨乎余曰不然水经云河自朔方东转迳渠捜北葢渠捜在今榆林北析支渠捜亦差次叙之相去大逺又析支即河曲羌所居葢都实所称九渡水是已又称由九渡至昆仑行二十六日程河始行昆仑南经叙昆仑在析支之上又岂应山在析支下哉蒲昌之水潜出积石既有经证于汉而昆仑流入葱岭独无是理乎矧尚书亦称道沇水东流为济溢为荥东出于陶丘沇水亦既潜而复见尚书亦诡诞矣余赋黄河悉陈羣籍究其源委防通其故乃备列之以发千百年之覆云
　　昆仑辨
　　古之论河源者皆谓出于昆仑而传记所载不一其地古人亦未有定论或不谙道里之逺近而纽为一说或就其耳目之见闻而倡为异辞总由山川不能自名又越在穷荒絶域无地志可凭里人可质且言语不通称名亦异以故歴数千百年而终不得其实也吾为愽考古书其言昆仑者约有十余家其在禹贡则言织皮昆仑析支渠捜西戎即叙孔安国释为四国马融王肃因之皆谓昆仑在临羌西独郑释之为山而又不言其所在此一昆仑也其在禹本纪则言昆仑高二千五百里去嵩高五万里居天地之中司马迁史记述之而颇讥其非此又一昆仑也山海经志昆仑凡三其在西次三经则曰昆仑之丘实惟帝之下都河水出焉而南流东至于无达其在海内西经则曰海内昆仑之墟在西北方八百里高万仞河水出东北隅本止一山而两言之者葢此经非出于一人故所载有详畧而实非二山也此又一昆仑也其在大荒经则曰西海之南流沙之濵赤水之后黒水之前有大山名曰昆仑之丘其下有弱水环之此又一昆仑也尔雅谓河出昆仑墟色白并千七百川色黄淮南子谓昆仑之墟河水出其东北陬此即袭山海经之说无二山也其在史记则谓于阗之西水皆西流注西海东则东流注盐泽盐泽潜行地下其南则河源出焉盐泽去长安可五千里天子乃案古图书名河所出山曰昆仑云则是山本无名特汉武加以此名尔此又一昆仑也班固范晔二书同史记其在晋书则谓凉张骏时酒泉太守马岌言酒泉南山即昆仑之体汉武帝宴西王母于此请建祠以祀西王母骏从之此又一昆仑也在新唐书则谓河之上流由洪济梁西南行二千里水益狭春可涉秋夏乃胜舟其南三百里三山中高而四下曰紫山古所谓昆仑也番曰穆穆哩山东距长安五千里河源出其间此又一昆仑也其在元史则谓河源在土蕃朶甘思西鄙有泉百余名鄂端诺尔华言星宿海也行几一月朶甘思东北有大雪山名伊拉玛博啰其山最高译言腾格哩哈达即昆仑此又一昆仑也明太祖实録则谓邓愈沐英讨吐蕃追至昆仑山宣宗实録则谓李英追安定曲先贼逾昆仑山西行数百里至雅令阔之地此又一昆仑也夫昆仑一也而有十数家之异将安所适从哉愚细考之禹贡之昆仑近在汉唐边塞之内晋马岌之所指明邓愈沐英李英之所逾及肃镇志之所载即此山也此非河源之所出可不必辨禹本纪之昆仑逺在数万里之外华人从无至者郭璞注大荒经即引此为说是二书所指本同一山况明言弱水环之则非河源所出可知亦不必辨山海经之昆仑不言在西域何国以上文考之其东北四百里曰槐江之山丘时之水出焉北流注于泑水泑水即泑泽也泑泽即盐泽也盐泽去阳关止三百里则昆仑当亦不逺汉武之所名与山海经所云地实相近汉武所案图书当即用此经之文不然昆仑既巍峙于盐泽西矣岂更有一大山与之并峙乎知两书之所指非二昆仑也若夫唐书之昆仑汉语既曰紫山番语又曰穆穆哩何以知其为昆仑而称之刘元鼎虽身履其地不过因古书河出昆仑之言从而附防之非其实也元史之昆仑谓去河源三千里夫天下之水未有不发源于山者黄河为天下大川之首岂有不源于山而源于星宿海之理且华夷之语皆不名昆仑而都实独意之曰此昆仑也其谁信之夫欲穷其源自当溯流而上乃不由水道反从山巅西行此何意乎自汉以来皆言河出于阗为都实者当先求汉之河源审知其非是然后求之他方庶几无憾今不问两汉之故迹舍于阗而问之土蕃自以为河源在是又谁信之夫河源不出于昆仑己背乎古人之说而其所谓昆仑又去于阗之昆仑数千里其不可浑而为一也明矣然则究安从惟山海经汉武帝之说吾有取焉余则无取也窃怪昔人之论昆仑者不考诸书之异同而并为一説致东西背驰南北瞀乱说愈多而愈不明余故尽集诸书之言昆仑言河源者为一编而辨异同如此
　　昆仑辨二
　　余既为昆仑辨或诘之曰山海经所言多怪妄子独有取焉何也曰此经载人物形貌世所不经见诋为怪妄固宜然皆在荒服之外其于中夏固未尝有是也至所载山川不可谓尽谬其所言昆仑去盐泽不逺东距今肃州之嘉峪关不过二三千里其方谓止八百里高止万仞今中国之山多有若是者可谓之荒诞乎世之称西王母者谓其居琼室瑶台非人间可望乃经谓其状如人虎齿豹尾蓬髪戴胜穴居世谓昆仑多寳玉而经一无所言惟槐江之山云多琅玕金寳可尽谓之荒诞乎至汉武所名之昆仑始则张骞言之己特命使者穷之其言无异故武帝案古图书名之曰昆仑其后设戊巳校尉西域都防于阗亦在所辖中则盐泽蒲昌之间乃汉使嵗嵗往来之地非人迹不到者比班范二史岂有不核其实而漫然载之者乎况范史之西域传即班勇之西域志班氏父子镇西域者数十年而后为此志其书讵不可信乎若星宿海之说唐书吐谷浑传载之原不始乎都实但唐书止言次星宿川达栢海上望积石山览观河源而不言昆仑则其所谓河源未必真河源也都实则直云河出星宿海距昆仑二三千里其下流赤賔河始名黄河然水犹清人可涉则知其上流非黄河矣非黄河而强名之为河源葢因唐书有星宿川之说遂附防之以欺其主尔防古主既不学无识而学士大夫如潘昻霄柯九思朱思本辈争相称颂骇为异闻独不知新唐书已载之于前乎余之于山海经史记特取其近理而可信耳岂故诋排都实之説哉












　　昆仑河源考
