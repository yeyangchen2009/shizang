　　钦定四库全书　　　　　史部十一
　　岭海舆图　　　　　　　地理三【都会郡县之属】提要
　　【臣】等谨案岭海舆图一卷明姚虞撰虞字泽山莆田人嘉靖壬辰进士官至淮安府知府是编乃其官监察御史时巡按广东所作凡为图十有二首为全省图次十府十图终以南夷图图各有叙叙之例首述沿革形势利病次州县次户口次田粮课税次官兵马疋其总图则首以职官以布政按察二司分统之盖其时抚按皆为使臣而未定为守土官也其南夷诸国列通贡者于前而通市者亦附后为海防之计不论其奉朔否也大防畧于前代而详于当代畧于山川而详于扼塞畧于官职而详于兵马钱粮畧于文事而详于武备于志乘之中别为体例然较之侈山水夸人物辑诗文者其有用无用则逈殊矣意古者舆图不过如是后来者踵事増华失其本耳前有嘉靖壬寅湛若水序极称之钱曽敏求读书记亦称其简而要云乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀









　　岭海舆图原序
　　甘泉子曰以予观于岭海舆图而知王政之易易也夫岭海舆图何为者也眀心也昭制也眀心也者以言乎其致善也昭制也者以言乎其行法也吾于岭海舆图之编也而知泽山姚侍御之善于巡广之政之要也故以千言之博泛滥而寡要不若一图之约目击而意全有叙有纪皆所以眀图也是故观斯图者其爱民忧国之心油然而生矣虽欲勿善得乎其大纲小纪之制昭然而见矣虽欲勿法得乎故泽山子本孟氏而言曰徒善不足以为政徒法不能以自行一以治善一以治法法善兼全政治毕举故曰以予观于是图而知王政之易易也吾于是编之简约也而知泽山侍御之善于巡广之政之要也人谓泽山公发奸摘伏如神者非以是耶考图抚景自布按都三司而府而州而县而卫所而合属稗官某也贤某也否而惩劝焉则其职官率属信民之政举之矣入观其疆而考其山川而物产而田里而戸口而钱粮课税之赢缩而振作焉则其足食之政举之矣观其府州县之官兵而考军人民壮之消长马匹器械之张弛而脩举焉则其足兵之政举之矣于制森然于心惕然而善法具备本未兼该内圣外王之道举之矣虽以措之天下之后世其可也独岭海云乎哉是故观言不如观图观图不如观意故曰书不尽言图不尽意以意尽图以图尽言后之君子当以是观西村胡郡守凤存心善政賛美斯图请梓以广其乃俾陈司训大章于甘泉之野请序其意于简端云嘉靖壬寅季秋四日増城湛若水序
　　有一乡之政有一国之政有天下之政有一时之政有一代之政有千万世之政政者正也正已以正人也作用岐途古今异尚久暂殊功心一而已子孟子涵泳圣涯抱道不辰藐一乡一国天下之士而尚论焉诵诗读书必求知其人七篇之说仁义道徳蔼如也其论政则曰有其心无其政是谓徒善有其政无其心是谓徒法徒善不足以为政徒法不能以自行于戏尽之矣豪杰之士守而勿替措诸当世往往有大过人者先天下之忧而忧有本者如是茍亦徒法其曷以臻兹总总黔首孰非同胞故君子虽栖迟畎畆恒志在天下国家乐尧舜之道将以唐虞斯世不肯自隘且自私焉矧既委质官箴以人事君謇谔匪躬分也又矧厥监使一方惨舒攸系引养引恬保合其民而容蓄之每懐靡及周爰咨诹皇华王命若是其重虽假寐有弗遑者畴非此心之运昔者宣公陆子尝告徳宗矣曰五术省风俗八计聴吏治三科登俊乂四赋经财实六治保罢瘵五要简官事经济莫备焉斯一国一代之政推诸天下后世无弗凖矣六者皆羽翼孟氏凿凿可行贽其天下士哉顾为政在人事豫乃立有宣公之防无文正之忧徒法也有文正之忧无宣公之防徒善也徒法则涣涣则民弗从徒善则执执则民弗喻二者得失相因故君子懐古慨今与其涣也宁执予按广今兹且朞年所谓民隠吏治梳之爬之以求仰答皇上惓惓斯民之念少逭涓埃万一之责惟时家室溱溱嵗无荒疠蛎田蠏窟蕉林茘浦圣化所被逖哉均矣过河洛而歌禹功有遐思焉爰即所履考成籍酌时宜作岭海舆图凡十有二幅各系以叙以纪俾昕夕顾諟以警惕厥衷予何人哉一乡鲰生一时管见敢曰一国之政乎又敢以达诸天下后世乎我忧孔疚将无徒法尔乎是故甚不得已也乃君子观象考文沿时揆事神防而加之意亦或少补于政其视十眉五客辋川愈疾云汉北风生热生寒重轻缓急则自谓有间因属胡守凤梓之以吿各郡之守土者于戏轮辕之饰厚顔于有道者吾知不免谅其心则幸矣姚虞序




　　凡例【诸图不盈方尺故未尽者载诸叙叙或遗者载诸纪凡以翼图也随事起义有攸系焉故先之以凡例】
　　一封疆广袤形胜展促江海源委路道通塞闗隘重轻民夷界限图纪叙互详焉若山则图其大者【如罗浮庾岭五指之类】难枚举也
　　一布按二司各道俱详着于总纪政所出也
　　一各府卫首领并儒学司狱司隂阳医学僧纲道纪司各州县所属印信衙门原有定额通省俱同兹不复赘止书仓盐逓运所税课司巡司河泊所水马驿以其额设不同难以例见且闗系兵食地里者故不可略【各州县有仓无官者不书】
　　一戸口田粮屯征农桑豆麦商税鱼课并杂课各府既详仍括其数于总纪以便稽覈其杂课俱不分但彚计之从约也
　　一前项等数虽各府所属但总计之其详则有司存一官军马匹器械止据额数书之中间赢缩不常难以见在局之其达官旗目舍皆每年续拨来者原无成额今但録其见在者以俟稽查其军器各卫所俱同额数止括计于总纪下省文也
　　一各印信衙门已于图中标出后仍纪其总额并辖于某衙门虽营堡闗隘亦然不嫌冗琐互相考见也
　　一叙纪中于各府卫及合属印信衙门俱界以方格别省亦然其山海营堡闗隘外国猺黎则界以圆圈别内外也
　　一民壮弓兵闗系地方故特书之
　　一隘塞闗津必详标于图以严备守其不能尽载者则详于叙叙或不及详者皆有总数表之若广肇恵潮琼等府属县多者亦每遗之势也
　　一各府图叙俱择其乡贤名宦流寓人品功业之卓然者表之景贤示劝征文献也
　　一南夷图止据本朝曽经奉贡及载在祖训防典者书之其山川境土去广邈逺皆难悉知今但据旧文附入亦不敢尽信若每嵗进贡方物原无额数畨船往来亦无定期故舶课止録其防云
　　一图叙纪所载诸事皆得之一时耳目未必无遗尚赖同志求其所缺于册外可也












　　钦定四库全书
　　岭海舆图
　　明　姚虞　撰





















　　岭海总图说
　　广东虽古百粤地书载唐尧命羲叔宅南交史称苍梧九疑韶石皆舜迹所至之地不得为荒服周宣时召穆公虎疆理淮濆遂至于南海肆入秦并廼郡邑于厯代幅员寖广居岭海之间受天地之尽气【丘文庄旧志】封疆跨蹑海陆防同【唐王勃记】而地灵人杰罔下中州古称乐土焉北负雄【南雄府】韶【韶州府】以临吴【江西】楚【湖广】东肩潮【潮州府】惠【惠州府】以制瓯闽【福建】高【高州府】亷【亷州府】门户西排交【交趾】桂【广西】之梯航岭【岭东兵备岭南兵备岭西兵备雷廉四府参将】海【海道副使岭南兵备崖州参将】藩篱外扼黎【诸黎猺】夷【诸外夷】之喉舌矧征蛮重兵据苍梧上流舶盐征鱼蛤诸课之羡颇贷饷乏前此真一大都今则否矣生齿日繁官输日重嚚讼日滋无经日耗师旅因仍渔猎踵至而游民逐末山海矿冶厉阶番舶衅端时复汪洋巉屼蜂聚狐潜噪呼羣起剽掠无忌而戎事且弛凡此民患十郡符合卧榻隐忧噬脐后祸岂独黎獠夷酋已哉外驰富饶内实贫困今之广东盖甚有可慨焉者我有官君子仰借神祖混一伟功列圣承平之福皇上宵旰南顾为民任人俾皆粱肉大厦泮奂兹土匪民曷依于戯靖共尔位无或素餐览图稽叙若纪安养生息理乱利刑赏攻守思过半矣司马公曰有治人无治法君子念之乐土其渐复乎
　　岭海舆图总纪
　　布政司【岭南道　岭东道　岭西道粮储道　清军道　督粮道】
　　按察司【岭南道　提学道　屯田道　盐法道清军道　海东道　岭南兵备道】
　　【岭东道兵备带管　岭西道兵备带管海北道兵备带管　海南道兵备带管】
　　领府十【州七县六十五】盐课提举司二【广东所属场十四海北所属场九】市舶提举司一
　　都司领衞一十五【属所一百零五直所九】
　　戸口
　　官吏军民匠役校尉力士灶蛋等戸共四十九万一千三百一十二戸口共二百零二万零一百一十九口
　　田粮
　　官民田地园塘池湾埔港共二十五万六千七百四顷七十五亩三分
　　夏税麦共该正耗税四千三百九十六石四斗一升六合九勺七抄　豆共该正耗税八斗一合二勺米共该正耗税一千六百五十一石二斗四合
　　二勺五抄九撮八圭六粟五粒
　　秋粮共该正耗粮一百零一万一千七百九十八石一斗四升四合五勺九抄八撮六圭一粟四粒
　　农桑本色米共三百零七石五斗一升六合四勺六抄
　　商税等钞共六十一万一千八百零八贯三百八十五文
　　鱼课折色米共三万五千零一十八石五斗三升三合二勺一抄
　　鱼胶翎毛铜鐡黄麻等料课共折价银五百八十四两九钱二分一厘九毫七丝二忽【外高州府原止计斤数未筭折价详在本府纪下】
　　广东盐课提举司共税熟盐八万九千二百八十五引零二百四十五斤六两三钱六分
　　海北盐课提举司共税熟盐一万三千一百七十五引零五十九斤八两
　　屯粮共一十八万三千二百九十五石五斗一升一合七勺一抄五撮
　　官兵马匹器械
　　都司合属额设官一千八百六十八员旗军三万九千七百七十名见在六百五十四匹
　　见在达官指挥千百户镇抚共一百七十一员总小旗头目达舎共七百九十四名
　　每卫六瓣明衬盔各二十顶齐腰甲二十付角弓五十张一百条破甲鐡箭三千九百七十六枝皮撒袋五十付腰刀五十把斩马刀二十把勒甲皮带二十条虎头牌四十面朗机铳管二十把提铳一个神机螺蛳箭各二百五十枝钩刀十张眉刀二十张短鎗五十根弩五十把
　　毎千户所六瓣明衬盔五顶齐腰甲五付角弓十五张三十条破甲鐡箭八百八十二枝皮撒袋十付腰刀十把斩马刀五把勒甲皮带五条虎头牌十面朗机铳管十把提铳一个神机螺蛳箭各一百枝钩刀五张眉刀十张短鎗二十根弩二十把
　　额编民壮共一万八千一百一十三名弓兵共六千九百三十二役























　　广州府图说
　　广州府古扬州南境秦始置南海郡赵佗实据之山川缅邈【元南海志】上据石门之隘下瞰扶胥之险长江天堑壁垒完整【旧志】国朝为府【元以前沿革不一以下列郡俱同】领州一【连州】县凡十有四【附郭南海番禺外顺德三水从化东莞増城龙门香山新防新宁清逺阳山连山三县连州】包山带海羣邑罗卫外郡倚以为重故于此置省而责亦重焉黄涌【顺徳地】白坟【波罗海口】南冈【鹿歩海口已上三营俱守备指挥防御】广海【衞近新宁】大鹏【千户所近东莞】香山厓门【新防地】沿海东南戍守之严湟川【连州古名有守备都指挥】阳【阳山】连【连山】朱冈星子【俱廵司阳山】西北丛嶂实湘【临武江华俱湖广衡州属县】桂【贺县懐集俱广西平梧属县】咽喉殆亦次之而三水参巨浸之派胥江【新防地】当三镇【广韶肇】之中帆樯上下乌合突来楼船屯哨其可缓乎环郡大洋万支莫测风涛千里皆盗贼渊薮英【英德县韶州】阳【阳山】之交移山借火民猺糅居水陆恒病故清逺庆安【东莞古名】各辖以兵宪重臣其势均也然兵食相须官民一体番【番禺】南【南海】邑若独大而当省会民亦独劳曷以节之东【东莞】増【増城】顺【顺德】会【新会】仅充歳用曷以赢之香【香山】清【清逺】而下疲亦久矣曷以舒之均之惟兹陶【晋桓公侃广州刺史】宋【唐宰相璟广州都督】韩【唐昌黎公阳山令】向【宋丞相敏中知广州】棠冉冉濂溪【时为运判】南轩【随父寓连州】逺流道泽而清献【宋丞相崔与之增城人】所谓诸贤寛得一分则民受一分之赐仰止羣哲典刑伊迩尚亦鉴哉
　　广州府图纪
　　领州一县十二【税课司永丰仓各一逓运所二各州县廵检司四十九仓十水马驿一十八河
　　泊所八】
　　户口
　　户一十八万七千九百六十八　口五十九万八千四百九十
　　田粮课税
　　官民田地山塘湾八万五千四百四十七顷五十一亩一分六厘八毫七忽
　　夏税荳八斗一合二勺　米八百七十石七斗七升五合七勺
　　秋粮米三十一万二千四百九十一石五斗五升五合八勺
　　农桑本色米二十一石六斗七升四合
　　商税等钞二十六万一千四百六十六贯一百三十六文
　　鱼课折色米一万一千零四十三石六斗五合五勺零
　　鱼胶熟鐡翎毛共折价银一百零七两四钱九分七厘一毫一丝五忽
　　广州左卫合属屯田额征二百顷三十三亩零细粮五千五百五十六石八斗七升四合八勺
　　右卫合属屯田额征三百四十六顷五十九亩八分零细粮一万零三百四十二石零二升六合七勺三抄八撮
　　前卫合属屯田额征三百四十四顷七十二亩三分零细粮九千九百九十五石一斗八升八合四勺一抄
　　后卫合属屯田额征二百四十六顷四十亩细七千三百三十五石零八升三合七勺六抄七撮
　　南海卫合属屯田额征二百六十八顷八十亩细粮八千零五十四石
　　广海卫合属屯田额征二百二十顷九十六亩细粮一万二千七百六十八石
　　清逺卫合属屯田额征细粮六千八百六十九石五斗一升九合八勺
　　增城所屯田额徴八十一顷细粮二千九百五十八石
　　从化所屯田额徴一百零三顷六十亩零细粮六千七百二十石
　　新防所屯田额徴六十三顷六十亩细粮二千零一十六石
　　官兵马疋
　　广州左卫额设各官共八十四员　旗军一千三百四十六名　马八疋
　　右卫额设各官共八十四员　旗军一千七百七十六名　马八疋
　　前卫额设各官共八十四员　旗军一千五百三十一名　马十九疋
　　后卫额设各官共八十四员　旗军一千三百一十七名　马八疋
　　南海卫额设各官共六十九员　旗军一千五百五十四名　马一十七疋
　　东莞大鹏二所额设各官共三十员　旗军六百二十四名　马十疋
　　广海卫额设各官共六十九员　旗军二千三百八十三名　马十疋
　　新寜香山海朗三所额设各官共四十五员　旗军七百七十名　马无
　　清逺卫额设各官共八十四员　旗军六百四十五名　马三十三疋
　　增城所额设各官一十五员　旗军七百五十六名马十一疋【直都司】
　　从化所额设各官一十五员　旗军三百七十五名马无【直都司】
　　新防所额设各官一十五员　旗军六百七十九名马二疋【直都司】
　　广州四卫达官旗目舍共三百七十六员名
　　民壮四千八百四十四名
　　弓兵二千三百五十五役





















　　韶州府图说
　　韶州府本南海郡地汉平粤于荆【湖广】之桂阳郡【桂阳州衡州府属】自呉厯梁俱楚疆隋罢郡始以其地还属番州唐武德中初置韶州附以四邑五季而上其地屡叛宋元廼定国朝为府降英州【英德旧名】为县归始兴于南雄领县凡六【曲江英徳翁源乐昌乳源仁化】据广上游北岭峭崄南谷平易【唐徐浩张文献公碑】控扼五岭韶为交冲唇齿江【江西】湘【湖广】咽喉交【安南】广【二广宋余靖修州衙记】亦重地也浛洸【英德古名】之南蔓延徭峝乐【乐昌】仁【仁化】则逼境郴【湖广郴州】桂【桂阳】势不两辖而茂林层峦流贼常扰编氓亦彼此搆隙不时廼湘韶之通患故两镇兵备湖南则驻于郴阳岭南则驻于清逺曲江虽曰附郭猺山宻迩皆腹心后疾翁源僻在东南二廵司【桂山了黄冈】居扼塞之区六关隘【图畧载】当异境之防英乐乳仁皆不建兵署所借以外御者弓兵【各廵司见图】营卒而已岂恃万人城以内固乎【英德浈山有赵佗所筑万人城遗址】抑役民于农而专生财计乎不可恃者彰彰征矣所谓生财吾亦惑焉六邑惟曲英差丰余则渐敝田弗粪农之下也防必宴奢之薄也乳源豪商【江西人】蚕食既久廼有客强主弱之谚之数者奚其富惟兹金鉴有堂【府治西宋取唐相张九龄千秋金鉴録因建】家山有墓【府城西有宋尚书余靖墓二公俱曲江人】巍蘶百粤岭海同长监门【宋郑侠以上流民图编管英州】廷丞【宋吕祖俭上书语侵韩侂胄安置韶州】忠国之风余馨尚播文不在兹乎
　　韶州府图纪
　　领县六【仓一河泊所一廵司十四水马驿六】
　　户口
　　户一万七千九百三十四　口九万六百五十八
　　田粮课税
　　官学军饷轻赍民僧田地山塘一万一千五百九十顷三十二亩六分九厘七丝三忽
　　夏税丝折米一十石一斗一升三合　麦二百三十二石三斗九升八合六勺
　　秋粮米五万七百八十六石八斗六升一勺六抄六撮四圭二粟二粒
　　农桑本色米三十石九斗一升五合五勺
　　商税等钞八万五千三百九十九贯八百五十二文鱼课折色米二千四百零六石三斗八合三勺黄麻鱼线胶熟鐡兵折价银七十八两八钱三分九厘九毫
　　韶州所屯田实徴八十顷细粮二千五十二石
　　官兵马疋
　　韶州所额设各官一十五员　旗军三百七十三名马无【直都司】
　　民壮一千七百五十名　弓兵五百八十役





















　　南雄府图说
　　南雄府本始兴县地隋以前俱衡桂唐武德中又韶州南汉始割浈阳【保昌古名】始兴置雄州宋开寳以河北亦有雄州因加南以别之广东道元为南雄路国朝为府领县二【保昌始兴】居五岭之首为二广之冲羣山环拱三水合流控带群蛮襟防百粤【本志】韶石突兀耸其南庾岭嵳峩峙其北【旧志】匡庐防稽洞庭鄱阳长江一带皆限此巨关【庾岭有关曰岭南第一关】而交南朝鲜诸国臣服西来逾岭则北望天府衣冠文物凡海内大都足以歆其畏慕莫或觊觎焉者必暂劄于懐逺楼【在郡城南建以舘夷人者】雄其五岭要地乎但境聮二省毎苦流贼虽保昌差寜而始兴之阳山坑河溪庙沙田花腰猪子峡【已上隘俱通江西】等隘堠斥未严唇齿固不得偏安也红梅百顺平田【俱保昌】黄塘清化【俱始兴】数巡司已不讲训练又况一所【南雄千户所】官军老羸并计数队止矣皆久玩无事戈尘甲□以屯饷为骗局聚正分竒盲盲胡知且以一郡才领二蕞邑提封广袤仅四百里夏秋公租不过三万有竒未当江南一县之饶而送往迎来为东广九郡传邮但幸料一线之利存焉耳省城畨舶不通将安以支兵食内忧雄实为甚然则奈何曰备预不虞国之善经又曰常形人不形于人
　　南雄府图纪
　　领县二【逓运所一税课司一仓一廵司五水马驿一】
　　户口
　　户八千二百九十七　口二万四千六百九十九
　　田粮课税
　　官民僧道田地山塘九千五百二十一顷四十三亩九分七厘八毫六丝九忽四微七尘
　　夏税米四十四石八斗五升四合一勺
　　秋粮米三万四千八百八十四石五斗六升六勺农桑本色米八十石
　　啇税等钞一万七千六百二十六贯一百四十七文鱼课折色米二百零六石四升五合八勺九抄生铜鱼胶翎毛共折价银八两二钱零八厘九毫南雄所屯粮二千九百四十八石五斗九升九合八勺
　　官兵马疋
　　南雄所额设官一十五员　旗军三百六十名　马二疋【直都司】
　　民壮四百六十六名　弓兵二百五十役
<史部,地理类,都会郡县之属,岭海舆图,岭海舆图>








　　惠州府图说
　　惠州府故南海郡地厯代相沿梁始置梁化郡隋罢郡为循州省龙川入河源复改龙川郡随改海丰郡又复为循州南汉徙循州治于龙川而于旧地置祯州【即今归善】宋以州名避仁宗讳改惠州国朝为府领县七【归善博罗海丰河源龙川长乐兴宁】正德间增置和平【十三年南贑廵抚都御史王守仁平龙川浰头贼奏立】皷角【山名】导其前罗浮【山名】拥其后汉之名部越之沃野【宋余靖普安寺记】东扺潮西连广北接贑南极于海【惠大记】广袤几千里提封次于琼广河【河源】龙【龙川】长【长乐】兴【兴寜】和平各居郡上游嵠峒络绎多潜不轨而兴宁龙川则比肩南贑曩于闰余地立新邑以断北臂职此故耳五邑矿民【归善河源龙川长乐海丰】多异省逋徒紏合土著啸聚登陇断以规利嬴则贾缩则冦往年作耗虽经扑防祸根未芟故长吏不得已有封矿之议欲塞利孔防民罪梯见损忘益势而已矣惟博罗人稠地瘠民复慆淫毎称难治海丰差饶可逃菜色第东南濵海碣石【卫县东南】防胜【在卫南】平海【在县西南】甲子门【在卫北已上俱千户所】皆瞬息生变惠潮守备所以劄于卫治龙川之猺皆别地来者听调输租主之以土官可无虑矣然自长乐设以兵备渐亦按堵有备无患谅哉念厥小民待哺殷实剜肉补疮歳无月赡蛋户请贷悍客【江西人】易舟传食辱及妻女市井奸宄党结东莞贯盈无借为穿窬谋大家之隙难投所以并鸡豚烟火而罄起者胥栖栖之防独先集惟霰故常厪有司者忧惟兹学士之居跨鹤峯【城东白鹤峯东坡安置惠州卜居于此后因立祠祀之】以长瞰江流君子欲考德问业而于文忠遗编以求廼心政其庻几乎
　　惠州府图纪
　　领县八【仓八廵司十七河泊所三水马驿十八】
　　户口
　　户二万三千八十二　口一十二万三千二百二十七
　　田粮课税
　　官民田地山塘二万八千四百二十八顷六十九亩七分九厘六毫一丝八忽五防
　　夏税米二百四十石三斗九升二合四勺九抄七撮一圭四粟二粒
　　秋粮米六万六千一百七十七石五斗七升四合八勺四圭八粟二粒
　　农桑本色米五十八石九斗三升
　　啇税等钞四万一千五百四十一贯三百九十文鱼课折色米二千八百八十石九斗三升九合四勺四抄
　　鱼线胶熟鐡黄麻共折价银三十两六钱三分八厘九毫
　　惠州卫合属屯田额徴三百八十三顷四十四亩四分细粮一万三千七百七十一石五斗五升
　　碣石卫合属屯田额徴一百五十九顷八十四亩九分零细粮一万六千一百二十八石
　　官兵马匹
　　惠州卫并合属额设各官共八十四员　旗军一千零四十七名　马五匹
　　河源龙川长乐三所额设各官共四十五员　旗军六百三十五名　马七匹
　　碣石卫并合属额设各官八十四员　旗军一千二百四十五名　马四十三匹
　　甲子门海丰防胜平海四所额设各官六十员　旗军一千八百八十一名　马三十一匹
　　民壮二千零六十五名　弓兵八百六十役






















　　潮州府图说
　　潮州府故南海郡掲阳县地晋始置义安郡梁为东阳州为州寻复义安隋罢置潮州唐因之南汉析程乡为敬州宋改敬为梅宣和中析海阳置掲阳是谓三阳国朝为府领县凡七【海阳潮阳揭阳程乡饶　平大埔惠来上二县近设】当闽南西越之界西北接贑汀漳三郡限以髙山叠嶂合贑汀漳所出之水防绕州治之东以趋于海内包沃野川原广衍实广惠之襟喉岭东之巨镇【俱本志】惟程乡惟员子岭【通福建江西】惟饶平惟柘林澚【海贼倭冦常泊舟】惟惠来惟梅林【盗贼巢穴】神泉【瞭望】赤沙湾惟大埔之隘凡二十有竒皆山海要区枕吭抚背之防未可一日缓者惟黄冈【廵司饶平通福建诏安政和】峒谷邃险两地肘掣营堡罔济议者欲于潮增设捕盗府倅挈家驻之环以墩戍兼镇南北而裁饶丞及诸冗员以易之一举固三得矣若靖海【潮阳西】海门【潮阳南】蓬州【海阳南】大城【饶平东已上四千户所】又皆跬歩海涛所頼以近保三阳逺衞东岭者也今亦多士卒止谙本等艺畧而水军之法则踈以静制动以佚待劳廼施于多筭取胜之后非漫浪仓卒然者其可忽哉矿塲七邑居五【惟潮阳惠来无】利害与惠同猺獞种颇繁号輋户斗老与三大姓者【盘蓝雷】尤桀骜难训虽有綂者而狼性亢悍先几而虑廼克有终惟兹刺史余芳【唐昌黎公上佛骨表贬潮州刺史除鲈害】山斗峩峩千载一日文山【宋丞相文天祥】赵【宋相鼎忤秦桧安置潮】陆【宋丞相秀夫墓在海屿上】忠贞之气烱乎日星惟潮过化惟今民力滋疲四贤灵爽将谓之何哉
　　潮州府图纪
　　领县七【逓运所一仓七廵司十六河泊所一水马驿十一】
　　户口
　　户八万九千三百一十二　口五十一万八千七百九十四
　　田粮课税
　　官民僧道灶田地山塘二万九千二十五顷五十七亩七分八厘三毫
　　夏税麦四千一百六十石一斗五升九合三勺秋粮米一十六万三百七十六石五斗六升六合五勺
　　农桑本色米五十二石四升九合九勺三抄
　　啇税等钞五万八千一百零九贯四百九十文鱼课折色米五千五百二十二石三斗三升七合鱼胶熟鐡生铜翎毛黄麻共折价银九十九两五钱潮州衞合属屯田额徴细粮一万七千四百七十二石
　　官兵马匹
　　潮州衞并合属额设各官共八十四员　旗军九百零五名　马七十八匹
　　蓬州海门靖海大城程乡五所额设各官共七十五员　旗军一千七百五十二名　马六十一匹
　　民壮一千八百九十三名　弓兵七百四十役

















　　肇庆府图说
　　肇庆府本汉苍梧郡髙要地刘宋置建绥郡【以居交州流寓】厯齐陈隋唐宋虽建置不一俱为端州元符中以潜邸旧号升兴庆军又改肇庆唐以前皆广西元再更寻复属广东国朝为府领州一【德庆州】县十【高要四防新兴阳春阳江高明恩平泷水封川开建上三县俱德庆】控江带山延袤千里【本志】据全省上游受湘【桂林以上俱湘江】浔【浔州至栁庆江】众委州邑境内猺峒累累栈居陆梁防刘我民岭西用武地也东北界于清逺或稍宁戢东南以降双鱼【近阳春】海朗【近恩平俱千戸所】恩平【恩平属】海陵【阳江属俱廵司】恩【恩平】阳【阳江阳春】之濵防棹常扰而高【高要】新【新兴】开【开建】封【封川】铜陵【阳春古名】泷水德庆则半西土为獠穴经年固蔕之忧何时则释尝稽往牒审时宜凡关隘营堡尺寸不可失者髙要三【白坭迳云初大石】恩平三【白防迳石冈那关】阳春三【古良钱凿三甲】髙明二【文陇朱塘】封川二【西河迪田】开建一【贺县东安乡大滩】泷水三【鐡塲云青龙角】德庆三【罗傍緑水大刀】其恩阳【阳江】防处【鹿围黄竹槁】为髙雷亷琼要冲昔固有张帜横行者若新【新兴黄三坑要地】髙【高要】各邑险扼虽多而端溪【德庆古名】独以百计故镇以守备爰辖外戍复綂于叅将【署在府治】制于兵备【署在府治】法盖宻矣议者欲于西山【阳春地】四峒【云廉叅大小厐相思湖东戈鐡】平旷之地提兵据其腹心罗傍西去三十里峝曰下城地广田腴天险四设欲徙兵署【千戸所】及廵司【都城】控之皆长防也廼若变通宜民恩平则时诎举赢当截新防有余以济烧眉仍节县驿之费于往返苍梧诸司或亦小补云惟兹孝肃【宋待制包拯尝为州刺史】遗爱洽于民夷八贤【八贤祠祀唐中书令张东之太尉李绅宋少师刘挚右正言邹浩学士胡寅编修胡铨丞相留正少傅张世杰】劝旌久而益振当必有慕而推诸政者
　　肇庆府图纪
　　领州一县十【仓八廵司二十一河泊所四水马驿十三】
　　戸口
　　戸五万二千一十六　口二十一万七千一百四十
　　田粮课税
　　官民僧尼道灶田地山塘三万八千五百一十二顷三十二亩九分二毫六丝四忽
　　夏税麦一百零四石九斗八升六合二勺七抄七撮九圭三粟
　　秋粮米一十六万一千四百八十四石七斗八升一合五勺一抄六撮二圭六粟
　　农桑本色米一十五石九斗四升七合三抄
　　商税等钞四万一千二百三十七贯九百七十一文鱼课折色米三千九百七十二石一斗九升四合黄麻熟鐡鱼胶共折价银一百二十四两八钱七分七厘九毫
　　肇庆衞合属屯田额征细粮一万八千三百八十石新兴所屯田额徴八十顷二十亩细粮三千三百六十石
　　阳江所屯田额徴四十八顷九十亩细粮一千四百六十六石
　　德庆所屯田额徴细粮二千零一十六石
　　官兵马匹
　　肇庆衞并合属额设各官六十九员　旗军七百九二名　马十匹
　　四防所额设各官十五员　旗军二百五十五名马无
　　新兴所额设各官十五员　旗军二百四十五名马无【直都司】
　　阳江所额设各官十五员　旗军三百八十一名马三匹【直都司】
　　德庆所额设各官十五员　旗军二百九十名　马无【直都司】
　　泷水所额设各官十五员　旗军三百五十五名马无【直都司】
　　肇庆衞德庆所达官旗目舍共四十员名
　　民壮二千九百四十九名　弓兵一千一百三十七役
















　　高州府图说
　　高州府汉末孙权以合浦之高凉县置高凉郡梁置高州厯隋五代炎宋因革屡异元为路海北道国朝为府洪武八年改为州寻复以化州及二县来属凡领州一县五【茂名电白信宜吴川石城二县俱化州】土厚而山环绕【寰宇记】州居三广之间郡据丛山之险【图经】东聫肇广西达雷亷北枕苍梧南凭溟海梁太守李迁仕曾以其地叛自洗氏【梁高凉太守冯寳妻后封石龙太夫人】祖孙【冯盎高州总管洗孙也】立竒功宇廼寖宁惟郡北猺山充斥直踵于西贼熖时张歳为民厉列邑固均信宜尤惨人亡则田随以据池鱼林木后殃迩在潘州【古名】之萧墙故廵司要守则中道【信宜】凌禄【石城】平山林【茂名】梁家沙【化州】营隘重地茂名则四十有竒电白则三十有竒化州石城则逺近相半而良化黄海连峒七甲天门金冈石村三桥陆观关塘平定狮子等屯猺峒通衢我疆域剥牀之灾也议者欲复高凉旧邑于电白之废基以控诸寨卫府城招集狼人土猺于信宜久失之地以耕以守以攻以恢我旧物复裁三合僻驿之供以募骁勇立堠斥是或一道焉其宁村【吴川地】赤水【茂名地俱廵司】之墟倭变或生于肘腋神电【卫在电白县】所辖一带海澚防御号令兵符重寄尤不当托之匪人守疎则衅益炽功成而农亦妨诗曰百室盈止妇子宁止又曰知我如此不如无生古今人情全不隔絶茧丝保障顾吾所以慎之何如耳
　　高州府图纪
　　领州一县五【递运所一仓六廵司七河泊三水马驿六】
　　户口
　　户二万二千八百四十八　口八万六千零六十七
　　田粮课税
　　官民田地山塘一万四千九百二十九顷二十八亩七分五厘四毫九丝四忽
　　夏税米八十四石七斗二升三合六勺
　　秋粮米六万七千九百四十六石三斗八升二合一勺四抄九撮
　　农桑本色米三十六石
　　商税等钞二万六千零五十贯五百五十二文鱼课折色米二千四百一十四石七斗六升八合五勺
　　熟鐡八千九百一十三斤八两六钱鱼胶六十四斤五钱一分一厘黄麻一千九百八十一斤二钱七分五厘六毫
　　神电卫额征细粮一万一千四百二十四石
　　高州所额征细粮五百四十六石
　　双鱼所额征细粮六百三十石
　　官兵马匹
　　神电卫并合属额设各官六十九员　旗军九百六十八名　马二十一匹
　　高州双鱼信宜阳春宁川五所额设各官共七十五员　旗军一千九百二十名　马三十四匹
　　神电卫达官旗目舍共二十八员名
　　民壮六百五十九名　弓兵一百九十役






<史部,地理类,都会郡县之属,岭海舆图,岭海舆图>








　　廉州府图说
　　廉州府古合浦郡吴为珠官郡寻复刘宋置越州郡厯隋梁唐各易置贞观中改廉州宋改太平军寻复之元置路我国初为府洪武八年复为州以钦州为县并合浦灵山石康领之以于雷十四年仍归为府钦仍为州凡领州一【钦州】县三【合浦灵山石康】成化间贼破石康遂裁省焉凿山为城威服蛮夷【元志】山势起伏川流湾回为岭海边方之壮【本志】宁【广西南宁府】横【广西横州】高【高州府】梧【广西梧州府】环拱郡治层峦巨浸逺镇交南盖全广重轻海北扼塞两有攸寄者故兵备特劄于灵山达堡增屯于卫北合一州二邑编户不满百里夏秋所入总三万六千常厪海防峝獠外夷之忧独劳于三岭【岭东岭南岭西】茍非近裁镇守宦臣抑开池冗费通盐课商利以缓斯民旦夕之命则其转沟壑者久不旋踵矣安有今日于戱此圣人惠安元元万世泽也守臣果能仰承德意俾重地如天板【关钦州地】管界长墩【俱廵司属钦州】防城【钦州堡已上俱近安南】内安外攘而林墟西乡【俱廵司属灵山】洪厓石隆【俱堡属灵山】永平【廵司】新寮【军哨堡新立】革木山口木港【俱堡合浦】那暮【钦州堡】实八达之衢防穴所通防则必严其永安【千户所卫东南】高仰珠场【俱廵司属合浦】如黄沿海【俱廵司属钦州】川江干礼【俱堡属合浦】备倭之责尤重且均若夫猺峒【合浦二灵山二十有八】又为脏腑之蠧并交海而注念焉者安得常如四峒之归【嘉靖辛丑大司马毛公伯温蔡公经奉朝命征安南安南惧请降归四峒地于钦州】使铜柱【汉马援平交趾立铜柱于钦州誓曰铜柱折交趾防】再标于青牛【古城】以光伏波之烈议者又谓博白【广西梧州府属】界于高廉之间自石城至合浦陆程五百余里经其地者二日往来疲困欲以肇之开建易博白在梧肇不为损在廉则甚利也惟兹布衣有疏【宋吕祖泰请诛韩侂胄配钦牢城】司谏有録【宋陈忠肃公瓘论熈丰事贬廉尝作尊尧録】上下媚川【江名】而射珠彩争光百倍具眼者当自覔之
　　廉州府图纪
　　领州一县二【仓三廵司八河泊所二水马驿六】
　　户口
　　户八千一百六十五　口五万四千一百九十
　　田粮课税
　　官民田地塘六千五百八十二顷二十三亩六分二厘九毫
　　夏税麦三石二斗七升四合七勺七抄　米九十四石五斗八升九合五勺五抄七撮一圭
　　秋粮米二万五千九百七十九石九斗九升三合一勺五抄一撮
　　商税等钞一万一千五百八十一贯零七十七文鱼课折色米八百零七石五斗九升三合五勺鱼胶翎毛共折价银一十四两三钱七分五厘七毫海北司所属十五埸共人户丁八千四百八十一丁共税熟盐一万三千一百七十五引五十九斤八两
　　官兵马匹
　　廉州卫并合属额设各官五十四员　旗军一千零三十三名　马二十八匹
　　永安钦州灵山三所共官四十五员　旗军一千一一百零四名　马三十一匹
　　廉州卫达官旗目舍共三十九员名
　　民壮一千零五十名　弓兵二百役



<史部,地理类,都会郡县之属,岭海舆图,岭海舆图>








　　雷州府图说
　　雷州府汉置徐闻县属合浦郡厯齐梁陈始为雷州更合州唐复为雷州厯代因之元初置安抚司寻改路立海北道宣慰司辖六路三军州事国朝为府洪武九年以亷州及四县来后取囬领县三【海康徐闻遂溪】地濵炎海多平田沃壤有海道可通闽浙三面并海【图经】正北枕髙州之石城东西两隅陆程直达宁川【千戸所吴川治内】永安【千戸所廉州东南】此三道实防应之地无此则背水可忧也雷之形胜可险亦可不险焉是故遂溪首当藩屏而湛川涠州【俱廵司遂溪】横山【堡郡西北】乐民【千戸所遂溪境】以及四十余隘之重地所以合衞三道门戸以尊堂室者勿为支撑目前计可也若锦囊【徐闻境】海安【徐闻南】海康【海康西已上俱千户所】黑石清道【俱海康属】宁海东清【俱徐闻属已上俱廵司】并齐康【海康古名】徐闻锦囊之隘所以协防环郡海澚以操纵反侧子于吾頥指气使间俾不敢游心注盼焉者顾容若世禄鄙夫龌龊玩愒而徒为囊槖谋哉凡此亡命罔非赤子居重驭轻识蚤图素长民若兵者责也诗曰迨天之未隂雨彻彼桑土绸缪牖戸凡此下民谁敢侮予惟兹西湖之濵【郡城西湖上有旌忠祠祀宋丞相防莱公】歳寒脩竹枯而复青颍濵嗣之【城西南隅有颍濵祠祀宋门下侍郎苏子由二公皆以贬至雷】愈布佳防雷其永芘矣乎
　　雷州府图纪
　　领县三【仓六廵司六河泊所三水马驿五】
　　戸口
　　户二万四千三百九十二　口六万五千九百七十七
　　田粮课税
　　官民田地山塘一万二千三百四十四顷九十二亩六分二厘一毫
　　夏税米四十五石二斗九升一合三勺八抄八撮秋粮米四万六千一百六十九石七斗九升一撮五圭
　　商税等钞二万一千四百九十八贯一百一十九文鱼课折色米一千三百二十一石二斗二升一合二勺八抄
　　鱼胶黄麻熟鐡翎毛共折价银四十三两一钱三分一厘七毫
　　雷州衞屯田额征三百一十九顷六十亩细粮五千五百六十二石
　　官兵马匹
　　雷州衞并合属额设各官六十九员　旗军八百九十三名　马十五匹
　　石城锦囊海安海康乐民五所额设各官共七十五员　旗军一千四百六十九名　马三十八匹
　　雷州衞达官旗目舍共三十五员名
　　民壮七百五十四名　弓兵一百八十役



















　　琼州府图说
　　琼州府自汉罢珠崖梁辟儋耳置崖州厯唐始置琼州宋为琼管元为路为军民安抚司国朝为府领州三【儋州万州崖州】县凡十【琼山澄迈临高文昌乐防防同定安昌化儋州陵水万州感恩崖州】背阻大海限以天堑三面俯临军州势若建瓴广藩西南此为雄郡【外纪】緜亘三千余里五指【表镇大山】腹心反为黎据故郡邑封疆无不濵海者渐绥附版为吾声教地形胜廼甲于天下否则险终在人元事有烱鉴也【元时黎防海南尽陷止余琼】惟琼山川泽崇深害浮于利外邑倚为安危文武守臣责实重焉黎防之制琼【琼山】澄【澄迈】临【临髙】乐【乐防】文【文昌】定【定安】诸地旧有营戍事久寖弛而倭备亦然守御廵司总辖之寄当图新效不可咎前人之失防也五指羣峝定安尤险唯防同文昌四野民村又借清澜【千戸所】之衞独称乐土唯儋州獠种虽繁土旷田饶自经大征梗化者七坊一峝而已领昌化之版籍善黎弥望赤卤厚储备边其良图哉万州海山四错黎无綂辖陵水疆域似万关系犹崖若珠崖【古名】则黎悍而伙长技负固撄之者摧恒勤我兵近虽大定【嘉靖壬寅大司马蔡公经大举兵讨平之亘古未有】然种生齿履霜之渐不可忘也故议者于罗活峝欲据以重兵迟以歳月廼置官兵镇之其陵水要区之邻于崖者则界以十字路截其往来窜伏计若得矣任人为难矧占城暹罗诸畨东南对峙时飘风突来暸望实艰迩驻叅将于崖【嘉靖辛丑黎人乱乃设】责任有攸兼也感恩黎众民稀无城池兵甲恐非长防夫以琼之沃壤中饱豺狼之吻藩篱稍踈时且厉我抱大志者每欲批穴捣巢使幕南空庭不戢自焚而为元人之攻取【元取黎地极多】达时机者必曰劳来柔诲俾格心向化侪吾赤子而守国初之昭安大率只此二端然其既也各亦有于戯严武备驭定边宏纲细目文庄【大学士丘公濬琼人也有名当时】之经济固存执而弗泥变而弗暌可与从政矣
　　琼州府图纪
　　领州三县十【逓运所一税课司一仓七廵司七河泊所七水马驿十二】
　　戸口
　　戸五万五千五百七十五　口二十六万九百五十八
　　田粮课税
　　官民田地山园塘二万三百一十六顷四十三亩八分三厘三丝
　　夏税米一百五十九石四斗六升四合七勺一抄九撮七圭
　　秋粮米八万五千五百二十二石五斗一升九合六勺六抄九圭五粟
　　农桑本色米一十二石
　　商税等钞四万七千二百九十七贯六百五十一文鱼课折色米四千四百四十三石五斗一升九合八勺
　　鱼胶翎毛共折价银七十七两八钱五分一厘八毫海南衞屯田额征四百九十九顷四十亩细粮一万四千九百八十二石
　　官兵马匹
　　海南衞并合属额设各官共八十四员　旗军一千六百一十名　马三十四匹
　　清澜万州南山儋州昌化崖州六所额设各官共九十员　旗军二千二百六十九名　马一百三十七匹
　　民壮一千六百八十三名　弓兵四百四十役
<史部,地理类,都会郡县之属,岭海舆图,岭海舆图>








　　南夷图说
　　先民有言九服之有要荒如昼之有夜隂之有阳故盛世恒治以不治要在修明内治焉耳古之圣王胥由此选曰食哉惟时柔逺能迩惇德允元而难任人蛮夷率服曰惟德动天无逺弗届曰无怠无荒四夷来王曰明王慎德四夷咸賔故有德者以所乐乐人无德者以所乐乐身睠兹南海诸夷怀德畏威恪谨包茅亦既有年着之祖训防典抚恤独至而懋迁有无以资我军国之需亦未尝不利王者无外何可絶也顾此编氓自决堤坊罔恤狐兎时或椎髪环耳侏入羣乡导奸利或诱以妇女易以竒货陈以官司重轻人情好恶凡我虗实皆了然已久往歳寳安之变【正德间佛朗机夷人绐称入贡突入东莞大肆刼掠】盈耳未逺杞人有忧正在叵测君子不可谓之迂也是故审夷情占舆地讲制驭稽政教广幅员储财用绥逺人尊中国怀方氏恒托寄译而导使星务俾节钺丕植献纳必严以无愧子卿郑公或若童贯使辽以为宋无人者亦惧而朂焉则是图也岂曰小补
　　南夷图纪
　　安南国本汉交阯地【语见事纪】中国尝以为郡县宋始为徼外封为国王国朝洪武二年遣使朝贡【其物有金银器皿熏衣香降真香沉香速香木香黑线香白绢犀角象牙纸扇舶使毎至广永乐中又郡县之宣德五年复封为国王正德十年黎氏灭其臣莫登庸据而有之贡使不至嘉靖二十年大司马毛公伯温蔡公经奉朝命兴师讨罪莫登庸惧献四峝地请降诏授都统使二品衔银印世袭】
　　占城国本古越裳氏之界在广之西南东至海西至哇南接真腊北连安南东北至广东舟行顺风可半月程至崖州可七日程周显德宋开寳中尝遣使来贡【其物有通犀带菩萨石犀牙龙脑香药孔雀驯象熈宁中令于广州置驿以归国朝洪武二年其主阿荅阿者首遣其臣虎都蛮来朝贡其物有象犀象牙犀角孔雀孔雀尾橘皮抺身香龙脑熏衣香金银香竒南香土降香檀香栢香烧碎香花梨木乌木苏木花藤香芜蔓畨纱红印花布油红绵布白绵布乌绵布圆璧花布花红邉缦杂色缦畨花手巾帕兠罗绵被洗白布泥使回令于广东布政司管待十四年复来朝贡成化末其国王古来尝至广州云】
　　暹罗国本暹与罗斛二国在占城南国朝洪武四年其国王参烈昭毘牙遣使臣柰思俚侪刺识悉替等来朝贡进金叶表【其物有象象牙犀角孔雀尾翠毛龟筒六足龟寳石瑚金戒指铜鼔片脑米脑□脑脑油脑柴檀香速香安息香黄熟香降真香罗斛香乳香树香木香乌香丁香阿魏蔷薇水丁皮琬石柴防藤竭藤黄硫黄没药乌爹泥肉豆防胡椒白豆防荜拨苏木乌木大枫子苾布油红布白纒头布红撒哈剌布红地绞节智布红杜花头布红邉白暗花布乍连花布乌邉葱白暗花布细棋子花布织人象花文打布西洋布织花红丝打布剪绒丝杂色红花被靣织杂丝竹布红花丝手巾织人象杂色红文丝缦使回令于广东布政司管待】
　　真腊国本扶南属国东际海西接蒲甘南连加罗希北扺占城唐武德宋政和中尝遣使来贡国朝洪武六年其国王忽儿那遣其臣柰亦古郎等来贡【其物有象象牙苏木胡椒黄蜡犀角乌木黄花木土降香寳石孔雀翎使回令于广东布政司管待】
　　爪哇国古本阇婆国东扺古女人国西扺三佛齐国南扺古大食国北界占城国宋淳化大观中尝遣使朝贡国朝洪武三年其王昔里八达剌遣其臣八的占必等来朝贡【其物有胡椒荜茇苏木铜鼔黄蜡乌爹泥金刚子乌木畨红土蔷薇露竒南香檀香麻藤香速香降香木香乳香龙脑血竭肉豆防白豆防藤竭阿魏芦荟没药大枫子丁皮畨木鼈子闷虫药碗石荜澄茄乌香寳石珎珠锡西洋铁铁鎗折铁刀苾布油红布孔雀火鸡鹦鹉玳瑁孔雀尾翠毛鹤顶犀角象牙龟筒黄熟香安息香使回令于广东布政司管待永乐二年复来朝贡】
　　满剌加国在占城南前代不通中国国朝永乐三年其国王西剌八儿速剌遣使奉金叶表来朝贡【其物有畨小厮犀角象牙玳瑁鹤顶鹦鹉黑熊黑猿白麂鎻袱金母鹤顶金厢戒指撒哈剌白苾布姜黄布撒都细布西洋布花缦片脑栀子花蔷薇露沉香乳香黄速香金银香降真香紫檀香丁香胡椒血竭乌爹泥象牙肉豆防珠母殻没石子阿魏窝铅片脑肉菓马脑珠丁皮□速香竹布苏合油乌木苏木大枫子畨锡畨盐使回令于广东布政司管待正统间复来朝贡】
　　三佛齐国本南蛮别种在占城南宋建隆初尝遣使朝贡国朝洪武四年其国王哈剌札八剌卜遣其臣玉的力马□亦里麻思奉金字表来朝贡【其物有黑熊火鸡孔雀五色鹦鹉诸香兠罗绵被苾布白獭龟筒胡椒肉豆防畨油子米脑六年复来朝贡】
　　浡泥国本阇婆属国在西南大海中去阇婆四十五日程去三佛齐四十日程去占城三十日程宋太平兴国元丰中尝遣使来贡国朝洪武四年其国王马谟沙遣其臣亦思麻逸朝贡【其物有珍珠寳石金戒指金縧环龙脑牛脑梅花脑降香沉香速香檀香丁香肉豆防黄蜡犀角玳瑁龟筒螺殻鹤熊皮孔雀倒挂鸟五色鹦鹉黑小厮金银八寳器永乐六年率其妻子来朝卒于南京会同馆】
　　锡兰山国前代无考国朝正统十年其国王遣其臣耶把剌谟的里哑等来朝贡【其物有寳石瑚水晶金戒指撒哈剌象乳香木香树香土檀香没药西洋细布藤竭芦荟硫黄乌木胡椒碗石使回令于广东布政司管待天顺三年复遣使来贡】苏门荅剌国前代无考国朝永乐三年其国王鎻丹罕难阿必镇遣其臣阿里来朝贡【其物有马犀牛龙涎撒哈剌梭眼寳石木香丁香降真香沉速香胡椒苏木锡水晶玛瑙畨刀弓石青回回青硫黄使回令于广东布政司管待】大坭国称暹罗助贡国分节年来贸易出产【胡椒乳香血竭降香没药乌丁泥土檀香苏木沉香黄檀香藤黄木食子筒象牙打麻畨牛角灰筒沉粟香西洋布茭张蓆寳石荜拨珠母殻明乳香竹布片脑檀香丁香皮乌木玳瑁】
　　急兰丹国正德四年来贸易出产【胡椒乌木丁皮】○【已上二国旧志俱不载今常来贸易故亦存之嘉靖二年礼部照发附本布政司入贡惟暹罗占城满剌加哇真蜡五国勘合号簿五扇收来贡比号其佛朗机国前此朝贡不与正德十二年自西海突入东莞县界守臣通其朝贡厥后刼掠地方乃逐出今不复来】○【广州舶船出虎头门始入大洋东洋差近周歳即回西洋差逺两歳一回东洋船有鹤顶龟筒玳瑁等物西洋船有象牙犀角珍珠胡椒等物其贵细者往往满舶若暹国产苏木地闷产檀香其余香货各国皆有之若沉香有黄沉乌角沉至贵者蜡沉削之则卷嚼之则柔皆树楛其根所结惟竒南木乃沉之生结者犀角有乌犀花犀通天犀复通犀花犀者白地黒花通天犀黒地白花复通犀则通天犀白花中复有黒花此皆希世之贵也鹤顶筒玳瑁见说可合惟犀角不苟合故公服以玉与犀为带贵其不茍合之义也凡舟之来最大者为独樯舶能载一千婆兰　胡人谓三百斤为一婆兰　次曰牛头船比独樯得三之一又次曰三木舶曰料河泊逓得之三绍兴十七年诏三路舶司畨商贩到龙脑沉香丁香白豆防四色并抽解一分】

　　岭海舆图
