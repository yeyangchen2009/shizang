　　乾隆四十六年十月十六日奉
　　上谕四库全书馆进呈书内有宋叶隆礼奉勅所撰契丹国志其说采摘通鉴长编及诸说部书按年胪载抄撮成文中间体例混淆书法讹舛不一而足如书既名契丹国志自应以辽为主乃卷首年谱既标太祖太宗等帝而事实内或称辽帝或称国主岂非自乱其例又是书既奉南宋孝宗勅撰而评断引宋臣胡安国语称为胡文定公实失君臣之体甚至大书辽帝纪元于上而以宋祖建隆等年号分注于下尤为纰缪夫梁唐晋汉周僭乱之主享国日浅且或称臣称儿称孙于辽分注纪元尚可若北宋则中原一统岂得以春秋分国之例槩予分注于北辽之下又引胡安国论断以劫迫其父开门纳晋军之杨承勲谓变而不失其正时承勲同父被晋围虑祸及身乃劫其父致被晋戮而已受晋爵赏夫大义灭亲父可施之子子不可施之父父即背叛子惟有一死以答君亲岂有蔑伦背义尚得谓之变而不失其正此乃胡安国华夷之见芥蔕于心右逆子而乱天经诚所谓胡说也其他乖谬种种难以枚举朕详加披览经指驳者数十条馆臣乃请撤出此部书朕以春秋天子之事是非万世之公昨曽着正统辨论断甚明今契丹国志既有成书纪载当存其旧惟体例书法讹谬于纲目大义有乖者不可不加厘正着总纂纪昀等详加校勘依例改纂其志中之事迹如祭用白马灰牛氊中枯骨变形视事及戴野猪头披皮之事虽迹涉荒诞然与诗书所载简狄吞卵姜嫄履武复何以异葢神道设教以溯发祥古今胥然义正如此又何必信逺而疑近乎其余辽帝过举如母后擅权诸事足为后世鉴戒者仍据志直书一字不可易该总裁等覆阅进呈朕亲定録入四库全书并将此防书于简端以昭纲常名教大公至正之义特谕

　　钦定四库全书　　　　　史部四
　　钦定重订契丹国志目録　　别史类
　　卷首
　　契丹国初兴本末　　契丹九帝年谱
　　第一卷
　　太祖皇帝
　　第二卷
　　太宗皇帝上
　　第三卷
　　太宗皇帝下
　　第四卷
　　世宗皇帝
　　第五卷
　　穆宗皇帝
　　第六卷
　　景宗皇帝
　　第七卷
　　圣宗皇帝
　　第八卷
　　兴宗皇帝
　　第九卷
　　道宗皇帝
　　第十卷
　　天祚皇帝上
　　第十一卷
　　天祚皇帝中
　　第十二卷
　　天祚皇帝下
　　第十三卷
　　后妃传
　　太祖舒噜皇后　　　太宗萧皇后
　　世宗甄皇后　　　　穆宗萧皇后
　　景宗萧皇后　　　　圣宗萧皇后
　　兴宗萧皇后　　　　道宗萧皇后
　　天祚萧皇后　　　　天祚文妃
　　第十四卷
　　诸王传
　　文献钦义皇帝　　　章肃皇帝
　　孝文皇大弟　　　　齐国王隆祐
　　鲁王宗元　　　　　晋王宗懿
　　燕王洪道　　　　　梁王信宁
　　第十五卷
　　外戚传　　　　　　　萧延思
　　舒噜罗索　　　　　萧守兴
　　萧翰　　　　　　　萧安札
　　萧孝穆
　　第十六卷
　　列传
　　韩延徽　　　　　　张砺
　　韩延寿
　　第十七卷
　　列传
　　满逹　　　　　　　耶律朗乌
　　刘珂
　　第十八卷
　　列传
　　卢文进　　　　　　耶律隆运
　　刘六符
　　第十九卷
　　列传
　　马保忠　　　　　　张琳
　　萧奉先　　　　　　李俨
　　耶律伊都　　　　　逹实
　　除授蕃将职名　　　除授汉官职名
　　第二十卷
　　晋表
　　晋廷重贵降表　　　晋李太后降表
　　澶渊誓书
　　宋真宗誓书　　　　圣宗回宋誓书
　　关南誓书
　　兴宗致宋书　　　　宋朝回书
　　兴宗致宋誓书
　　议割地界书
　　道宗求地界书　　　宋朝回书
　　第二十一卷
　　南北朝馈献礼物
　　累朝贺宋朝生辰正旦礼物
　　宋朝贺生辰礼物　　宋朝劳使人物件
　　外国进贡礼物
　　新罗国贡进物件　　横进物件
　　回赐物件　　　　　赐奉使物件
　　西夏国贡进物件
　　诸小国贡进礼物
　　高昌国　　　　　　龟兹国
　　于阗国　　　　　　大食国
　　小食国　　　　　　甘州
　　沙州　　　　　　　凉州
　　回赐物件
　　第二十二卷
　　州县载记　　　　　控制诸国
　　四至地里　　　　　四京本末
　　第二十三卷
　　族姓原始　　　　　国土风俗
　　并合部落　　　　　兵马制度
　　建官制度　　　　　宫室制度
　　衣服制度　　　　　渔猎时
　　试士科制
　　第二十四卷
　　宋王曾行程録
　　宋富弼行程録
　　第二十五卷
　　晋胡峤陷北记
　　宋张舜民使北记
　　第二十六卷
　　诸蕃国杂记
　　奚国　　　　　　　古肃慎国
　　室韦国　　　　　　新罗国
　　高昌国　　　　　　黄头女真
　　翁舍展国　　　　　渤海国
　　第二十七卷
　　岁时杂记
　　第二十八卷
　　译改国语解
　　【臣】等谨案
　　钦定重订契丹国志二十八卷宋叶隆礼撰隆礼号渔林嘉兴人淳祐七年进士由建康府通判歴官秘书丞隆礼于孝宗时奉诏撰次辽君【臣】事迹为此书淳熈七年奏进之凡帝纪十二卷列传七卷晋降表宋辽誓书议书一卷南朝及诸国馈贡礼物数一卷杂载地理及典章制度二卷行程録及诸杂记四卷隆礼生南渡后距辽亡已久北方书籍江左亦罕有流传未尝见辽时国史仅取宋人所修史传原文分条采摘排比成编故于首尾不能完具大抵穆宗以前纪传则本之司马光资治通鉴穆宗以后纪传及诸杂纪则本之李焘长编等书其胡峤陷北记则本之欧史附録诸畨记及达实伊都等传则本之洪皓松漠记闻皆全袭其词无所更改间有节録亦多删削失当元苏天爵三史质疑虽尝讥其说皆得于传闻失实甚多而识见所限于其纰缪之大端尚未能窥及一二昨者以着録史部缮本进
　　御仰防
　　皇上亲加披览髙悬
　　轩镜洞烛瑕疵凡其中蹖驳舛戾之处无不一一呈露如隆礼身为宋臣而分注宋代纪年殊乖系统之正且其行文措语于内外之词亦多违错不合甚者论杨承勲以兵劫父出降一事意存偏袒右逆子而乱天经尤为诞妄之甚并荷
　　特颁训谕详晰
　　宣示令【臣】等重加厘正改纂成编仰见我
　　皇上扶植纲常敦崇名教
　　离照所被物无遁形所谓平若权衡严于斧钺彼怀私曲笔之徒不能复置一喙洵足以超轶前古垂示方来【臣】等谨奉
　　纶言详悉刋定参攷辨证去譌存是咸折衷至当
　　仰禀
　　睿裁推厥指归具诸凡例俾后之读是编者共知大义所在昭如星日非区区俗儒瞽说所得妄有轩轾于其间而
　　大圣人大公至正之盛心与崇正斥邪之微防所以垂训万世者实至深且切矣乾隆四十九年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀



　　钦定四库全书
　　钦定重订契丹国志卷首
　　契丹国初兴本末
　　契丹本炎帝之后先世保鲜卑山以居号鲜卑氏为慕容燕所破析其部曰宇文曰库莫奚曰契丹契丹之名昉见于此【案叶隆礼原书称契丹之始简册不载无得而详今考辽史世表载辽先世传国源流颇具不得云无可考见今据改正】本其风物地有二水曰北穆尔穆棱复名托果斯穆棱者是其一也其源出自中京西马盂山东北流华言所谓土河是也曰尼啰古穆棱复名孟古穆棱者又其一也源出饶州西南平地松林直北华言所谓潢河是也至木叶山合流为一古昔相传有一男子乗白马浮土河而下复有一妇人乗小车驾灰色之牛浮潢河而下遇于木叶之山过合流之水与为夫妇此其始祖也是生八子各居分地号八部落一曰宗噶尔部二曰伊斯珲部三曰舍珲部四曰诺尔威部五曰丕勒摩部六曰讷古济部七曰济勒锦部八曰实衮部立遗像【始祖及八子】于木叶山后人祭之必刑白马杀灰牛用其始来之物也后有一主号曰纳罕此主特一髑髅在穹庐中覆之以氊人不得见如国有大事则杀白马灰牛以祭始变人形出视事也即入穹庐复为髑髅因国人窃视之失其所在复有一主号曰沃赫戴野猪头披猪皮穹庐中有事则出退复隐入穹庐如故后因其妻窃其猪皮遂失其夫莫知所在次复一主号曰珠尔杭阿惟养羊二十口日食十九留其一焉次日复有二十口日食之是三主者皆有治国之能名余无足称焉异矣哉氊中枯骨化形治事戴猪服豕罔测所终当其隐入穹庐之时不知其孰为之主也孰为之副贰也荒唐怪诞讹以传讹遂为口实其详亦不可得而诘也自是厥后中遂衰微八部大人后稍整兵三年一会于各部内选雄勇有谋略者立之为主旧主退位例以为常至太祖为众所立后并七部而灭之契丹始大【案通鉴及五代史皆言契丹八部大人相代为王然考之辽史契丹自太祖以前约尼氏世为君长初无别部更立之事通鉴于梁开平元年载太祖自言为王九嵗考辽史是年太祖始受国主钦徳之禅未受禅时钦徳为王自若岂容一国有二主乎疑通鉴五代史所谓传旗鼓相代者特八部大人之主国事者异国传闻遂以为王耳隆礼书于此篇及太祖纪所载皆承通鉴及五代史之説未免失实因其説相承已久故姑仍其旧而辨正于此云】原其立国兴自太祖至太宗乘百战之势席卷河朔灭晋入汴威服诸夷奄有全燕何其强也天祚昬孱羣下离心金兵一起土崩瓦裂何其弱也其兴也勃焉其亡也忽焉悲夫今摭旧闻裒其本末虽未能考其异而订其同要之大略不甚相逺后之英主忠臣志士防今洄古可以鉴矣
　　契丹九帝年谱
　　太祖大圣大明神烈天皇帝【讳亿字安巴坚○案叶隆礼原书所记辽诸帝諡号多属舛错如太祖諡本七字而但载大圣二字景宗諡本四字而但载孝成二字至如太宗之嗣圣世宗之天授穆宗之天顺圣宗之天辅兴宋之文成皆具在位时羣臣所上尊号中二字并非庙諡隆礼乃即以当诸帝之諡尤为失考又道宗尊号本曰天祐而隆礼以为天福则辽诸帝中并无此称更属乖误今并逐一考核改正又案安巴坚乃太祖之字原书以为蕃名亦非今亦据辽史改正】丁夘岁正月即皇帝位称元年国号大契丹丙子改元神册【案辽史哈陶津可汗殂羣臣奉遗命立太祖明年太祖即皇帝位称元年时为梁开平元年丁夘嵗至丙子嵗改元神册通鉴于贞明二年云契丹主称皇帝国人谓之天皇王至是改元神册虽不言始即帝位在何年然云至是改元神册亦可见即帝位在神册之前矣隆礼原书于神册元年始书即皇帝位殊为失实且于年谱不书神册本号反以即帝位之岁系诸梁均王贞明二年亦乖史例今并改正】壬午改元天赞丙戌改元天显【案太祖神册纪号凡六年而叶隆礼原书神册至五年而止较辽史少一年又天赞改元在壬午嵗而原书以为辛巳较辽史又多一年又丙戌改元天显而原书以为即天赞六年不纪天显均属舛误今并据辽史改正】是年秋七月崩在位二十年【案原书云在位十一年盖数自神册元年始也今核实改正】
　　太宗孝武恵文皇帝【讳徳光小字耀库济太祖第二子○案耀库济乃太宗小字原书以为元名者误今据辽史改正】丁亥岁即位仍太祖年号称天显二年至戊戌改元防同丁未改元大同【案隆礼误以天显为太宗所改年号故以丁亥为天显元年与史差较一年又沿通鉴以丁酉为会同元年而以丁未为会同十一年不载大同年号均与辽史参错不合今并改正】改国号曰辽【案五代史太宗改天显十一年为会同元年改国号曰辽原书因之然据辽史改国号实在大同元年今改正】是年夏四月崩在位二十一年【案原书云在位二十二年盖误以太宗即位在天显元年也今核实改正】
　　世宗孝和庄宪皇帝【讳阮小字乌云太祖之孙东丹王托云之子○案乌云乃世宗小字原书以为蕃名者非今据辽史改正】丁未岁即位改元天禄辛亥天禄五年【案世宗以大同元年四月即位九月即改元天禄隆礼误以为逾年始改元故天禄尽四年与史差较一年今改正】秋九月为燕王舍音等所弑在位五年
　　穆宗孝安敬正皇帝【讳璟小字舒噜太宗长子也】辛亥岁即位改元应厯己巳应厯十九年春三月为庖人所弑在位十九年【案原书云在位十八年今据辽史改正】
　　景宗孝成康靖皇帝【讳贤字贤宁小字宻结世宗第二子】己巳岁即位改元保宁己夘改元干亨【案隆礼误以保寜尽六年其次年即改干亨故以干亨改元系之甲戌与史不符今改正】壬午干亨四年秋九月崩【案九月原书误作十二月今据辽史改正又案辽史本纪干亨四年景宗崩圣宗即位明年改元统和盖辽自世宗以后皆不逾年改元逾年改者惟圣宗也然闰考干亨尽五年癸未统和始二年甲申舆服志亦言干亨五年圣宗册承天太后则景宗以干亨五年崩而圣宗亦不逾年改元证以前后诸帝即位改元之例似为符合但以本纪言景宗夀三十五者计之则干亨实尽四年纪又不误人君始卒大事而纪志互异未知孰是也今姑从本纪而附志其异同于此云】在位十四年
　　圣宗文武大孝宣皇帝【讳隆绪景宗长子】壬午岁即位癸未改元统和复国号大契丹【案原书言开泰元年复国号大契丹考圣宗复国号辽史本纪不书此书圣宗纪书于统和元年与宋元通鉴续纲目合年谱自为抵牾实为无据今改正】壬子改元开泰辛酉改元太平【案原书统和纪号尽三十年较史多一年又以太平纪号尽十年较史少一年今并据辽史改正】辛未太平十一年夏六月崩在位四十九年
　　兴宗神圣孝章皇帝【讳宗真小字珠巴克圣宗长子○案原书云蕃名珠巴克考辽诸帝皆以国语为小字此珠巴克亦必小字也但辽史云兴宗字雅布济小字济古尔与此不同惟通考言兴宗蕃名珠巴克与此书同盖皆本之宋三朝国史契丹传今改为小字珠巴克以两示订误传疑之意又原书以兴宗为圣宗第八子考辽史圣宗惟六子而兴宗为长原书舛误之甚今改正】辛未岁即位改元景福壬申改元重熙乙未重熙二十四年秋八月崩【案原书以重熙改元在癸酉又以乙未为重熙二十三年均与史参错不合今改正】在位二十五年道宗仁圣大孝文皇帝【讳洪基兴宗长子】乙未岁即位改元清宁乙巳改元咸雍丙午咸雍二年复改国号大辽乙夘改元太康乙丑改元大安乙亥改元夀昌辛巳夀昌七年春正月崩【案原书于道宗纪年脱大康大安二号又夀昌纪号尽六年较少一年今并改正至夀昌之号辽史实作夀隆考隆字乃圣宗庙讳道宗为圣宗嫡孙其纪年不应相犯且相传辽代石刻皆作夀昌并无夀隆之称尤为可据此必辽史有误当以隆礼所载为长今从之】在位四十七年天祚皇帝【讳延禧道宗之孙太子濬之子○案隆礼误以天祚为秦王元吉之子与史不合今改正】辛巳岁即位改元干统辛夘改元天庆辛丑改元保大至乙巳保大五年金兵来攻帝将西奔党项至应州新城为金罗索所获降封海滨王辽国遂亡在位二十五年【案原书误以天祚被获系诸保大四年较辽史差一年今改正】
　　契丹自太祖元年丁夘至天祚帝保大五年乙巳凡九主二百十九年【案原书称契丹九主首末二百一十五年实厯二百单九年盖隆礼于太祖纪年断自神册元年为始又以天祚尽于甲辰岁保大四年而辽自世宗以下不逾年改元者六帝故以虚数计之为二百十五年以实数计之仅为二百九年今并核实改正】






　　钦定重订契丹国志卷首
　　钦定四库全书
　　钦定重订契丹国志卷一
　　太祖大圣大明神烈天皇帝
　　太祖皇帝姓耶律氏讳亿字安巴坚徳祖长子也【案隆礼原书不载太祖姓氏及徳祖之諡今并补正】徳祖为额尔竒木犹中国刺史帝生而拓落多智与众不羣及壮雄健勇武有胆畧好骑射铁厚一寸射而洞之所寝至夜常有光左右莫不惊怪部落惮其雄勇莫不畏而服之先是契丹部落分而为八以次相代唐咸通末有实勒者为王土宇始大其后钦徳为王乗中原多故数与刘仁恭相攻及太祖尤雄勇五姓奚及七姓室韦咸服属之太祖为王不肯受代乆之太祖击黄头室韦还七部共刧之于境上求如约【案隆礼此文本袭资治通鉴而删削失当如七部求如约者因太祖不肯受代之故原书乃删去不肯受代之文遂致情事首尾不明今据通鉴改正】太祖不得已传旗鼓且曰我为王九年得汉人多请帅种落居古汉城与汉人守之自为一部七部许之其后太祖击灭七部复并为一又北伐室韦女真西取突厥故地击奚灭之复立奚王使契丹监其兵东北诸国皆畏服之丙寅嵗哈陶津可汗殂羣臣奉遗命请立太祖太祖三让从之【案隆礼原书不载太祖始立之由今据辽史补正】
　　【丁卯】元年【梁太祖晃开平元年○案五代十主篡窃相寻覆亡接踵至石晋而遂称臣称儿称孙于辽圣训谓尚可分注纪元今谨依纲目列国之例仍以五代年号夹注于下但隆礼原书俱按年详系今案此书以辽为主与编年之史不同凢一号而数年者自毌庸逐歳缕列今止载其改元首载以备考核余俱従畧又原书于五代诸主无庙号及諡者称梁均王唐路王晋出帝之类亦乖史法今凡有庙号者称庙号其无庙号及諡者称梁主瑱唐主従珂晋主重□以从其实庶不失纲目义例云】春正月庚寅即皇帝位以舒噜氏为皇后羣臣上尊号曰天皇帝后曰地皇后　夏四月唐梁王朱全忠废其主寻弑之自立为帝国号梁太祖遣袍笏美楞之梁通好梁遣大府少卿高颀来报聘　是嵗太祖入攻云州众共三十万晋王李克用与太祖连和【案原书作晋王李存朂考之通鉴乃晋王李克用非庄宗也今改正】面会东城约为兄弟延入帐中纵酒握手尽欢约共击梁留旬日而去晋王赠金缯数万太祖留马三千匹杂畜万计以酬之太祖既归国更通好于梁
　　【戊辰】二年春正月晋王李克用薨子存朂袭遣使吊慰【己巳】三年春二月梁遣郎公逺来聘
　　【庚午】四年秋七月以后兄萧迪里为北府宰相后族为相自此始
　　【辛未】五年【梁太祖干化元年】春正月丙戌朔日有食之
　　【壬申】六年夏四月梁郢王友珪弑其父自立
　　【癸酉】七年春二月梁均王友贞讨杀其兄友珪嗣立【甲戌】八年冬十月建开皇殿于明王楼基
　　【乙亥】九年【梁主瑱贞明元年】冬十月钓鱼鸭緑江【案原书谓太祖即帝位在神册元年自神册以前并不编年今据辽史补正】
　　【丙子】神册元年春二月羣臣及属国上帝尊号曰大明大圣天皇帝后曰应天大明地皇后　初唐末藩镇骄横互相并呑燕人军士多亡归太祖兵势益强又得燕人韩延徽有智畧颇知兵太祖与语悦之遂以为谋主举动访焉延徽始教太祖建牙开府筑城郭立里市以处汉人使各有配偶垦艺莱田由是汉人各安生业逃亡者益少太祖威服诸国延徽有力焉【案原书此下有叙韩延徽逃归事与延徽传两见今于此处删去以省繁复】
　　【丁丑】神册二年春二月晋王之弟威寨军节度使李存矩在新州骄惰不治边人嗟怨为小校宫彦璋谋杀其禆将卢文进帅其众来奔　三月卢文进以兵急攻晋新州刺史安金全弃城走文进以其部将刘殷为刺史守之晋王使周徳威合河东镇定之兵攻之旬日不克太祖帅三十万众救之徳威大败奔归太祖乗势进围幽州扬言有众百万氊车毳幕弥漫山泽为地道昼夜攻城四面俱进城中穴地燃膏以邀之又为土山以临城城中镕铁汁以洒之日死千计而攻城不止周徳威遣使告急于晋王夏四月晋王命李嗣源李存审阎寳将兵救徳威时太祖围幽州且二百日城中危困晋李嗣源等步骑七万会于易州自易州北行逾大房岭循涧而东距幽州六十里与太祖遇太祖行山上晋兵行涧下每至谷口太祖以万余骑遮其前晋兵失色嗣源以百余骑先进跃马奋檛三入阵中后军齐进太祖稍郤晋兵始得出李存审命步兵伐木为鹿角人持一枝止则成寨太祖骑环寨而过寨中发万弩射之流矢蔽日人马死伤塞路将至幽州太祖兵列阵待之存审命步兵阵于后先令羸兵曵柴然草而进烟尘涨天鼓噪合战乃趣后阵起乗之太祖大败自北山归委弃车帐铠仗羊马满野晋师入于幽州太祖以卢文进为卢龙节度使居平州
　　先是幽州北七百里有渝关下有渝水通海自关东北循海有道道狭处才数尺旁皆乱山髙峻不可越北至进牛口自唐世常置八防御军募土兵守之田租皆供军食岁致缯纩以供衣每岁早获清野以待契丹至则坚壁不战俟其去则据隘邀之契丹兵不能轻入及周徳威镇卢龙恃勇不修边备遂失渝关之险太祖始有并幽州之志卢文进来归常居平州帅奚骑岁入南界杀掠吏民卢龙巡属为之残弊
　　【戊寅】神册三年初太祖弟博啰鄂博号北大王谋乱事觉太祖数之曰汝为我手足而汝兴此心我若杀汝则与汝何异乃囚之期年而释之博啰鄂博帅其众奔晋晋王厚遇之养为假子任为刺史至是复自晋奔梁【案通鉴博啰鄂博由晋奔梁在是年十二月其奔晋尚在是年之前乃追叙也原书袭通鉴旧文而删其奔晋一节于情事首尾殊不明晰今改正】
　　【己卯】神册四年秋八月帝谒孔子庙
　　【庚辰】神册五年春正月始制契丹文字【案原书于此二年失载事实今据辽史补】
　　【辛巳】神册六年【梁主瑱龙徳元年】夏六月朔日食　冬十二月晋王围镇州讨张文礼时义武节度使王处直在定州以镇定为唇齿恐镇亡而定孤乃潜遣人语其子王郁使以新州来附请兵以解镇州之围郁乃说太祖曰镇州美女如云金帛如山天皇王速往则皆为已物也不然则为晋王所有矣太祖以为然悉众而南舒噜后曰吾有西楼羊马之富其乐不可胜穷也何必劳师逺出以乗危徼利乎吾闻晋王用兵天下莫敌设有危败悔之何及太祖不听遂长驱而南围涿州旬日拔之擒刺史李嗣弼进攻定州王处直之子王都告急于晋王【壬午】天赞元年春正月晋王亲率铁骑五千来御先进至新城北半出桑林太祖见之稍却晋王之军来逐我兵退保望都晋王至定州王都迎谒马前请以爱女妻王之子继岌晋王趣望都遇我将托诺五千骑为我军所困力战出入数四不解李嗣昭引三百骑横击我军乃退晋王始得出因縦兵奋击太祖兵败退至易州会大雪弥旬平地数尺人马死者相属太祖乃归晋王引兵来蹑随我军行止见野宿之所布蒿于地回环方正皆如编翦虽去无一枝乱者叹曰契丹法严乃能如是中国所不及也晋王至幽州使二百骑蹑我后曰如出境即还晋骑恃勇追击悉破擒之太祖责王郁絷之以归自是不听其谋
　　【癸未】天赞二年【后唐庄宗存朂同光元年是嵗梁亡】夏四月己巳晋王李存朂称皇帝于魏州牙城之南国号大唐以魏州为兴唐府建东京又于太原府建西京又以镇州为真定府建北都时唐国所有凡十三节度五十州　冬十月朔日食彗星出舆鬼长丈余　是月唐兵入大梁梁主瑱自杀【案原书但载均王自杀而不书唐兵入梁首尾不备今改正】　太祖兵力益强遣使就唐求幽州以处卢文进时东北诸夷皆服属惟渤海未服太祖谋南征恐渤海犄其后乃先举兵击渤海之辽东遣托诺及卢文进据营平等州以图燕地师攻渤海无功而退
　　【甲申】天赞三年春正月遣兵攻幽州　冬十二月攻蔚州唐遣李嗣源来御
　　【乙酉】天赞四年夏四月朔日食
　　【丙戌】天显元年【后唐明宗亶天成元年】春正月太祖攻渤海拔夫余城更命曰东丹国命长子托云镇之号人皇王【一曰东丹王○案辽史东丹国为渤海王所都之忽汗城扶余城本扶余国渤海为扶余城辽改黄龙府辽史太祖本纪天显元年正月庚申拔扶余城丙寅夜围忽汗城己巳渤海请降二月改渤海国为东丹忽汗城为天福册太子倍为人皇王以主之是东丹国不都扶余明甚隆礼书以扶余城为东丹国非是胡三省注通鉴亦云契丹东丹王居扶余城疑即沿此书之误今姑仍旧文而辨正于此】以次子徳光守西楼自随号元帅太子　先是渤海国王大諲譔本与奚契丹为唇齿国太祖初兴并吞八部继而用师并吞奚国大諲譔深惮之阴与新罗诸国结援太祖知之集议未决后因游猎弥旬不止有黄龙在氊屋上连发三矢殪之龙坠其前太祖曰吾欲伐渤海国众计未定而龙见吾前吾能杀之是灭渤海之胜兆也遂平其国掳其王【后太宗于其地建黄龙府○案辽史地理志通州安逺军本扶余国王城渤海号扶余城太祖改龙州圣宗更名通州金史地理志隆州利涉军古扶余地辽太祖时有黄龙见遂名黄龙府太宗改名隆州又辽史太祖本纪太祖平渤海班师次扶余府子城上黄龙缭绕可长一里则黄龙府之得名以此据隆礼书则太祖游猎而黄龙见在未平渤海之前与辽金二史不合至纪异録则云射龙于西楼而龙坠于黄龙府似欲融合二説而其説益殊且黄龙名府确有可据而乃以为黒龙则其误已不辨而自明惟史但言龙见此书则云殪龙纪异録并言库藏龙骸似非尽属无稽或史文畧耳大抵纪载异辞自当以正史为主稗官之説聊存之以博异闻尔】纪异録曰太祖居西楼氊帐中晨起见黒龙长十余丈蜿蜒其上引弓射之即腾空夭矫而逝坠于黄龙府之西相去已千五百里才长数尺其后金人灭辽尚藏其骸于内库金乌绅长子源尝见之尾鬛肢体皆全双角已为人所截与所画龙絶相似盖其背上鬛不作鱼鬛也正史以为黄龙此以为黒龙黄黒虽有不同而符兆所先抑何彰彰若是欤
　　渤海既平乃于所居大部落置寺名曰天雄寺【今寺内有契丹太祖遗像】又于木叶山置楼谓之南楼大部落东一千里谓之东楼大部落西三百里置楼谓之北楼【后立唐州】大部落之内置楼谓之西楼【今上京是】其城与宫殿之正门皆向东辟之四季游猎徃来四楼之间　夏四月朔唐庄宗如汜水严办将发从马直指挥使郭从谦叛帅所部兵攻兴教门縁城而入近臣宿将皆释甲潜遁庄宗为流矢所中而殂年四十三左右皆散鹰坊人善友敛乐器覆尸而焚之是日李嗣源自罂子谷入洛阳拾庄宗骨于灰烬而之河南新安县百官请李嗣源监国【嗣源乃李克用之养子也】继而即位是为明宗　秋七月唐遣姚坤来告哀太祖闻之恸哭曰我朝定儿也吾方欲救之以渤海未下不果往致吾儿及此哭不已朝定华言朋友也又曰今天子闻洛阳有急何不救坤对曰地逺不能及曰何故自立坤曰新天子将兵二十年所领精兵三十万天时人事其可得违长子托云在侧曰使者毋多言蹊田夺牛岂不为过坤曰应天顺人岂比匹夫之事太祖即慰劳坤曰理正当如是又曰闻吾儿专好声色游畋不恤军民宜其及此我自闻之举家不饮酒散遣伶人解纵鹰犬若亦效吾儿所为行自亡矣又曰我于今天子无怨足以修好若与我大河之北吾不复南侵矣坤曰此非使臣所得专也太祖怒囚之旬余复召之曰河北恐难得得镇定幽州亦可也给纸笔趣为状坤不可欲杀之韩延徽固谏乃复囚之【案原书以庄宗被弑姚坤告哀二事叙于大祖攻渤海之前先后颠倒今据辽史改正】　是月太祖崩于夫余城舒噜后称制权决军国事【案辽史天显元年七月太祖崩明年十一月太宗方立自太祖崩后太宗未立以前皆舒噜后称制行事原书不载殊为疎畧今补正】　韩延徽为政事令听唐告哀使姚坤归国复命阿蘓穆尔古讷等如唐告哀时唐明宗初年也【案通鉴书此三事于太宗立之后故隆礼原书亦书于太宗纪中然太宗之立实在天显二年十一月告哀之使不当至此时方遣且既云唐明宗初年则为舒噜后称制时无疑今改正】舒噜后召诸臣妻谓曰我今寡居汝不可不效我又集其夫立问曰汝思先帝否对曰受先帝恩岂得不思后曰果思之宜往见之遂杀之　八月朔日食　九月权殡梓宫于子城西上諡升天皇帝庙号太祖统和二十六年加諡大圣大明天皇帝重熈二十一年再加大圣大明神烈天皇帝【案原书书上諡于太祖葬后又云諡曰大圣皇帝舛讹疎畧今据辽史改正又案原书每帝之终皆系以论而辞旨皆浅陋无所发明且多偏谬之语今并删去】　冬十月卢龙节度使卢文进守平州唐遣人説之以易代之后无复嫌怨而文进所部皆思归乃帅其众十万奔唐【案原书载此事于太宗纪中考辽史天显元年冬十月卢龙军节度使卢国用叛奔于唐国用即文进更名也事在舒噜后称制时今改正】
　　钦定重订契丹国志卷一
　　钦定四库全书
　　钦定重订契丹国志卷二
　　太宗孝武恵文皇帝上
　　太宗皇帝讳徳光太祖第二子也母曰舒噜氏帝诞于大部落东一千里之牙帐生时黑云覆帐火光照耀有声如雷及长美姿貌雄杰有大志精于骑射平奚渤海二国太祖爱之立为元帅太子尝从太祖至西楼有赤光紫气盖其上左右异之舒噜后尤所钟爱太祖崩于扶余后欲立之至西楼命帝与托云【太祖长子】俱乗马立帐前谓诸臣曰二子吾皆爱之莫知所立汝曹择可者执其辔羣臣知后意争执帝辔后曰众之所欲吾安敢违遂立为皇帝托云愠欲奔于唐后乃遣归东丹帝立尊后为应天皇太后国事皆决焉太后复纳其侄为皇后帝性孝谨太后病不食亦不食尝侍于太后前应对或不称旨太后扬眉而视之辄惧而趋避非复召不敢近也
　　【丁亥】天显二年春正月唐主李嗣源更名亶　秋八月朔日食　遣使如唐修好　九月太祖于木叶山置州陵侧名曰祖州今有庙其靴尚在长四五尺【案原书太祖下有舒噜后欲杀赵思温事与舒噜后传两见今删去以省繁复】　冬十一月帝即位有司请改元不许【案辽史天显元年七月太祖崩舒噜后称制二年九月太祖十一月太宗即位盖太祖本立托云为太子舒噜后废长立少其初盖亦颇难之故迟久而太宗始立也原书误书太祖之于元年之八月又误书太宗之立于太祖之月今并改正】
　　【戊子】夭显三年春二月朔日食　夏四月唐义武节度使王都在镇州谋反唐主遣招讨使王晏球等发诸道兵防讨定州晏球攻拔其北闗城王都以重赂求救于托诺五月托诺以万骑入定州晏球退保曲阳王都与托诺就攻之与晏球战不利帝益大发兵救定州王都悉众与我兵五千骑合万余人邀战晏球集诸将校誓以报国悉去弓矢以短兵来击回頋者斩于是精骑先进奋檛挥剑直冲我阵我兵大败僵尸蔽野死者过半余走王都与托诺得数骑仅免我兵败还者又为唐卢龙节度使赵徳钧邀击殆无孑遗　秋七月帝复遣特哩衮等救定州为王晏球逆战所破追至易州死者不可胜数赵徳钧遣牙将武从谏邀击特哩衮等数百人被擒余众散投村落人以白梃击之其得脱者不过数十人帝以出师非时甚悔之厚赐战殁将校之家　八月遣使如唐
　　【己丑】天显四年春二月唐王晏球克定州王都托诺欲突走被围不能出定州都指挥使马让能开门纳唐军王都举族自焚托诺被擒死之【案托诺力战被擒而死实为忠于所事原书作斩之乃沿通鉴原文敌国之辞不可为训今从辽史本纪改书死之以符史法】
　　【庚寅】天显五年【后唐明宗长兴元年】　夏六月朔日食　冬十一月人皇王托云失职怨望帅其部曲四千人越海奔唐唐赐姓东丹名慕华【明年改赐姓李名赞华】以为懐逺节度使【辛夘】天显六年冬十一月朔日食
　　【壬辰】天显七年春三月遣使如唐请归擒去库色勒彻尔与特哩衮唐乃遣库色勒与我使者俱归而留彻尔不遣帝怒因数遣兵攻云州及振武　冬十一月唐以石敬瑭【敬瑭娶明宗女永寜公主】为河东节度使蔚州刺史张彦超与敬瑭有隙闻其为节度使遂来降
　　【癸巳】天显八年冬十一月唐明宗殂年六十七明宗性不猜忌与物无竞登极以来毎夕于宫中焚香祝天曰某因乱为众所推愿天早生圣人为生民主在位年谷屡丰兵革罕用较之五代粗为小康　十二月唐主从厚立明宗于河南洛阳县
　　【甲午】天显九年【后唐愍帝从厚应顺元年四月以后后唐主从珂清防元年】春正月唐潞王从珂叛至长安唐遣康义诚为招讨使将兵拒之潞王所至唐诸将及康义诚等皆降唐愍帝忧骇不知所为领五十骑自随出奔至卫州东数里遇石敬瑭问以大计敬瑭闻康义诚等叛降俛首长叹未防敬瑭命牙内指挥使刘知逺引兵尽杀愍帝从兵独置愍帝于驿遂趣洛阳　夏四月唐潞王从珂入洛阳至蒋桥冯道率百官班迎传教以未拜梓宫未可相见入谒太后太妃诣西宫伏梓宫恸哭自陈诣阙之由冯道帅百官班见拜潞王答拜道等上牋劝进潞王曰予之此行事非获已俟皇帝归阙园寝礼终当还守藩服明日太后下令废唐主为鄂王以潞王知军国事又明日太后令潞王即位于柩前遣玊宏贽迁愍帝于卫州廨内随遣宏贽之子王峦往酖之愍帝不饮峦缢杀之愍帝之在卫州惟磁州刺史宋令询遣使问起居闻其遇害恸哭半日自经死　冬十一月唐鄂王于徽陵域内南【徽陵明宗墓也】封才数尺观者悲之
　　【乙未】天显十年夏六月帝屡遣兵攻唐之北境时石敬瑭将大兵屯忻州潞王遣使赐军士夏衣传诏抚谕军士呼万岁者数四敬瑭惧幕僚段希尧请诛其倡者敬瑭命刘知逺斩三十六人以徇潞王闻益疑之
　　【丙申】天显十一年【十一月以后晋髙祖敬瑭天福元年】夏五月唐以石敬瑭为天平节度使敬瑭拒命谋叛唐主发兵讨之　秋七月唐杀石敬瑭子弟四人敬瑭令掌书记桑维翰草表来称臣且请以父礼事帝约事防之日割卢龙一道及雁门闗以北诸州为献表至帝大喜复书许俟仲秋赴援　九月帝将兵五万骑自扬武谷而南至晋阳陈于汾北之虎北口先遣人谓石敬瑭曰吾欲今日即战可乎敬瑭遣人驰告曰南军甚厚请俟明日使者未至我兵已与唐骑将髙行周符彦卿合战敬瑭遣刘知逺将兵来助唐张敬达杨光逺安审琦以步兵陈于城西北山下帝遣轻骑三千不被甲直犯其陈唐兵逐之至汾西为伏兵所冲唐兵断而为二因纵兵乗之唐兵大败死者近万人敬达等収余众保晋安帝亦引兵归虎北口敬瑭得唐降兵三千余人刘知逺劝敬瑭尽杀之是夕敬瑭出见帝问曰皇帝逺来士马疲倦遽与唐战而大胜何也帝曰始吾谓唐必断雁门诸路伏兵险要不可得进使人侦视皆无之是以长驱而深入我气方鋭乗此撃之是以胜也敬瑭叹伏引兵防围晋安寨置营于晋安之南长百余里厚五十里多设铃索吠犬人跬步不能过敬达等士卒犹五万人马万匹四顾无所之遣使告败唐潞王大惧下诏亲征潞王至怀州以晋安为忧问防于羣臣吏部侍郎龙敏请立李赞华为契丹主令天雄卢龙二镇分兵送之自幽州趣西楼朝廷露檄言之契丹必有内顾之忧然后选募精鋭以击之此亦解围之一防也潞王深以为然而执政恐其无成议竟不决潞王忧沮日夕酣饮悲歌羣臣或劝其北行则曰卿勿言石郎使我心胆堕地　冬十月唐诏大括天下将吏及民间马又发民为兵每七户出征夫一人自备铠仗谓之义军凡得马二千余匹征夫五千人民大扰　十一月帝谓石敬瑭曰吾三千里来赴难必有成功观汝器貌识量真中原之主吾欲立汝为天子敬瑭辞让数四将吏劝进乃许之帝作防书命敬瑭为大晋皇帝自解衣冠授之筑坛即位晋割幽蓟瀛莫涿檀顺新妫儒武云应寰朔蔚十六州以献仍许岁输帛三十万匹改长兴七年为天福元年敕命法制皆遵明宗之旧以赵莹为翰林学士承旨桑维翰为翰林学士权知枢宻使事刘知逺为侍卫马军都指挥使客将景延广为步军都指挥使立晋国长公主为皇后　帝引兵围晋安数月粮竭马死援兵不至唐将杨光逺安审琦劝招讨使张敬达降敬达曰吾受明宗及今上厚恩为元帅而败军其罪已大况降乎今援兵早晚至且当俟之若力尽势穷诸君斩我出降未晚也光逺乗敬达无备斩其首帅诸将出降【案原书作诸军毕集光逺杀敬达以其首降考之通鉴乃杨光逺欲杀敬达髙行周等常引壮骑卫之诸将每旦集招讨使营是日适髙行周等未至光逺乃乗其无备而杀之隆礼不全用通鉴之文而约之曰诸军毕集于事情殊为违反又以诸将为诸军亦非今并改正】帝嘉敬达之忠命收而祭之谓羣臣及晋诸将曰汝曹为人臣当效敬达也帝与晋主引兵而南晋主以齐王重贵【重贵乃髙祖兄敬儒之子】为北京留守帝以髙谟翰为先锋与降卒皆进至团栢与唐兵战唐兵大溃死者万计　晋主自太原入洛阳帝亲送至潞州唐卢龙节度使北平王赵徳钧及其子枢宻使延夀皆来降【案原书系此条于晋主将发潞州之后今考通鉴太宗与晋主引兵向南至潞州降赵徳钧父子始令晋主入洛而太宗北还原书颠倒失实又赵徳钧仕唐为卢龙节度使封北平王赵延夀为枢宻使原书作枢宻使赵徳钧亦误今并改正】晋主将发潞州帝举酒属之曰我若南向河南之人必大惊骇汝宜自引汉兵南下我令大详衮将五千骑卫送汝至河梁余且留此俟汝音问有急则下山救汝洛阳既定吾将北返矣因执手而泣久之不能别解白貂裘以衣晋主并赠良马二千匹战马一千二百匹曰世世子孙勿相防又曰刘知逺桑维翰赵莹皆创业功臣无大故勿相弃也先是赵徳钧隂遣人説帝求立为中国主帝指穹庐前巨石谓徳钧使者曰我已许石郎矣石烂可改也帝至潞州锁徳钧父子而去舒噜太后见之问曰汝父子自求为天子何耶徳钧慙不能对悉以田宅之籍为献后问何在曰幽州后笑曰幽州属我也何献之为徳钧益慙自是郁郁不多食逾年而死徳钧既卒帝释延夀而用之
　　纪异録曰契丹太宗尝寝梦一神人花冠美姿容辎軿甚盛忽自天而下衣白衣佩金带执骨朶有异兽十二随其后内一黑色入太宗怀而失之神人语太宗曰石郎使人唤汝汝须去觉告太后忽之不以为异后复梦即前神人也衣冠仪貌宛然如故曰石郎已使人来唤汝既觉而惊复以告太后太后曰可命筮之乃召巫筮言太祖从西楼来言中国将立天王要尔为助尔须去未浃旬唐石敬瑭反于河东为张敬达所败亟遣赵莹持表重赂许割燕云求兵为援帝曰我非为石郎兴师乃奉天帝敕使也率兵十万直抵太原唐师遂衂立石敬瑭为晋帝后至幽州城中见大悲菩萨佛相惊告太后曰此即向来梦中神人冠冕如故但服色不同耳因立祠木叶山名菩萨堂
　　唐主从珂命河阳节度使苌从简与赵州刺史刘在明守河阳南城遂断浮梁归洛阳杀人皇王托云于其第晋主至河阳苌从简迎降舟楫已具唐主议复向河阳将校皆已飞状迎晋主晋主虑唐主西奔遣我兵千骑扼渑池唐主与曹太后刘皇后并子雍王重美及宋审防等携传国寳登元武楼唐主自焚年五十一刘皇后欲烧宫室重美谏曰新天子至必不露居他日重劳民刀死而遗怨乃止后与重美俱死是日晚晋主入洛阳唐兵皆解甲待罪晋主命知逺部署京城知逺分汉军使还营馆我兵于天宫寺城中肃然无敢犯令　十二月晋追废唐主从珂为庶人以冯道同平章事
　　【丁酉】天显十二年春正月乙夘日食【案原书但云正月日食通鉴考异引五代实録是年正月甲寅朔乙夘日食十国纪年蜀乙夘朔日食盖晋人避元旦日食故移朔日其实当以十国纪年所载为正辽史闰考是月系甲寅朔日食在二日盖亦以避日食而移朔日也今増乙夘二字】　以赵延夀为枢宻使寻兼政令事【后封燕王】帝遣使如洛阳取延夀妻唐燕国长公主以归【案原书作唐国长公主今考延夀妻乃唐明宗女燕国长公主非唐国也今改正】　二月帝班师过云州节度使沙彦珣出迎帝留之判官呉峦在城中其众推峦领州事闭城不受命攻之不克应州郭崇威亦挺身南归翰林学士张砺本赵徳钧判官军败来归帝见其文采擢任之【案原书但记张砺亡归事而砺初归辽不载则于事之本末不具今据辽史补】砺乗间亡归为追骑所获帝责之曰汝何故亡对曰臣不习北方土俗饮食居处意常郁郁是以亡耳帝顾通事髙唐英曰吾常戒汝善遇此人何故使之失所而亡若失之安可复得耶笞唐英而谢之砺甚忠直遇事辄言无隐帝甚重之三月晋得故唐主从珂膂及髀骨以王礼之于徽陵南　夏四月晋迁都汴州　五月吴徐知诰欲来相结图取中国遣使以美女珍玩泛海修好帝亦遣使报之秋七月呉徐知诰称帝国号南唐复姓李改名曰昪诏以幽州为南京大都为上京渤海扶余城为东京
　　【案辽东京乃辽阳本渤海金徳县地扶余城本扶余国渤海为扶余城辽改为黄龙府又改为通州虽并为渤海旧地实非一所前以扶余为东丹国此又以扶余为东京皆与辽史地理志不合今姑仍旧文而辨正之云戊戌】防同元年春正月朔日食　秋七月晋作受命寳以受天明命惟徳允昌为文　八月遣使册晋主为英武明义皇帝【原书称辽帝遣使奉册寳晋称臣于辽其遣使授册安得称奉今改正】九月晋遣守司空冯道左散骑常侍韦勲来上皇太后尊号左仆射刘煦右谏议大夫卢重来上皇帝尊号【案辽册晋主辽史书于八月通鉴书于十月晋使上辽尊号通鉴书于七月辽史书于九月由一据遣使之月一据使至之月故也此书主记辽事应据辽史原书并据通鉴每事皆差二月有失事实今改正】　冬十一月太后御开皇殿受晋册帝御宣政殿受册大赦改元防同【案通鉴以改元防同为丁酉年事原书沿之以是年为防同二年考辽史改元实在册礼既成之时于情事为得今改正】晋主事帝甚谨奉表称臣谓帝为父皇帝每使至即于别殿拜受诏敕每岁输金帛三十万之外吉凶庆吊岁时赠遗相继于道乃至太后元帅太子诸王大臣皆有赠遗然所输金帛不过数县租赋其后帝屡止晋主上表称臣但令为书称儿皇帝如家人礼
　　【己亥】防同二年秋七月朔日食　八月晋以故唐明宗子许王从益为郇国公以奉唐祀
　　【庚子】防同三年初晋割雁门北州郡来献由是吐谷浑皆内属晋成徳节度使安重荣诱之南归春正月吐谷浑帅其部落千余帐奔晋帝大怒遣使譲晋主以招纳叛人晋主遣兵逐之使还故土
　　【辛丑】防同四年夏六月晋安重荣以其主称臣为耻见使者至必箕踞慢骂或潜遣人杀之帝以为譲晋主为之逊谢后重荣执辽使苏拉遣轻骑掠幽州南境上表称吐谷浑两突厥浑契苾沙陁各帅部众归附党项【国名】等亦纳辽告牒言为辽所陵暴愿自备十万众与晋击辽晋主不许
　　【壬寅】防同五年夏六月帝以晋招纳吐谷浑屡遣使责让晋主忧悒成疾一旦冯道独对晋主命幼子重睿出拜之又令宦者抱置道懐中盖欲道辅立之是月晋主殂年五十一冯道与侍卫马步都虞候景延广议以国家多难宜立长君乃奉齐王重贵嗣位【案原书此下有是日即位四字亦袭通鉴旧文然通鉴上云乙丑所云是日乃防上而言此上文不言乙丑则是日二字为赘今删正】　晋髙祖既殂其大臣议奉表称臣来告哀景延广请致书称孙而不称臣李崧曰陛下如此他日必躬擐胄甲与辽战于时悔无益矣延广固争冯道依违其间晋主卒从延广议帝大怒遣使如晋责让延广复以不逊语答之　卢龙节度使赵延夀欲代晋帝中国屡説帝击晋帝颇然之
　　【癸夘】防同六年【晋主重贵仍称天福八年】春二月晋主闻帝将南伐遂还东京然问遗相往来犹无虚月　是月南唐主昪殂齐王璟立　夏四月朔日食　秋九月先是河阳牙将乔荣从赵延夀来归帝以荣为回圗使往来贩易于晋置邸大梁至是景延广説晋主囚荣于狱凡辽国贩易在晋境者皆杀之夺其货大臣皆言辽国不可负晋主乃释荣慰赐而归之荣辞延广延广大言归语而主先帝为北朝所立故称臣奉表今上乃中国所立所以降志于北朝者正以不敢防先帝盟约故耳为邻称孙足矣无称臣之理翁怒则来战孙有十万横磨剑足以相待他日为孙所败取笑天下无悔也荣乃曰公所言颇多恐有遗防愿记之纸墨延广命吏书其语以授之荣具以白帝帝大怒南伐之志始决晋使至者皆絷之桑维翰屡请逊辞谢辽每为延广所沮晋主以延广有定防功又总宿卫兵故大臣莫能与之争河东节度使刘知逺知延广必致衅而不敢言但益募兵増置十余军以备　冬十二月晋平庐节度使杨光逺遣骑宻来告以晋境大饥乗此攻之一举可取赵延夀亦劝之帝乃集兵五万使延夀将之经略中国曰若得之当立汝为帝延夀信之为尽力晋主颇闻其谋遣使徴近道兵以备之
　　【甲辰】防同七年【晋主重贵开运元年】春正月以赵延夀赵延照为前锋将兵伐晋围贝州先是晋以贝州水陆要冲多聚刍粟为大军数年之储军校邵珂性凶悖节度使王令温黜之珂怨望宻遣人来言贝州易取防令温入朝执政以吴峦权知州事帝亲攻贝州峦悉力拒之烧攻具殆尽珂引兵自南门入峦赴井死遂克贝州所杀且万人晋以髙行周为都部署与符彦卿皇甫遇等将兵来御晋主遣使赍书遗帝时帝已屯邺都不得通而返晋
　　王至澶州帝屯元城别遣将攻太原晋诏刘知逺杜威马全节张彦泽等将兵拒于黎阳复遣译者孟守忠致书于帝求修旧好帝复书曰已成之势不可改也防伟王在秀容失利太原诸军自鸦鸣谷与大军防【案原书作辽帝自鸦鸣谷归通鉴则作契丹自鸦鸣谷遁去胡三省注云自鸦鸣谷出潞州东与契丹主大军合盖通鉴所指乃太原诸军辽帝并未北归也隆礼所纪舛错殊甚今改正】博州刺史周儒以城降二月周儒引满达自马家口济河营于东防攻郓州
　　北津晋主自将兵及遣李守贞等分道来击我师败绩三月帝伪弃元城去伏精骑于古顿邱城以俟晋军
　　与恒定之兵合而夹击晋军欲进追防霖雨而止我兵设伏旬日人马饥乏赵延夀曰晋军悉在河上畏我锋鋭必不敢前不如即其城下四合攻之夺其浮梁则天下定矣帝从之亲将兵十万余阵于澶州城北与晋髙行周合战自午至晡互有胜负帝以精兵当中军而来晋主亦出阵待之帝望见晋军之盛谓左右曰杨光逺言晋军半已馁死今何其多也以精骑左右掠阵晋军不动万弩齐发飞矢蔽地帝稍却两军死者不可胜数昬后各引去帝自澶州北分为两军一出沧徳一出深冀而归时帝怅中有小校亡入晋云帝已传木书収军北去景延广疑有诈闭壁不敢追帝北归留赵延照为具州留后　夏四月晋因出兵拒守国用愈竭遣使三十六人分道括率民财各封剑以授之使者多从吏卒携锁械刀仗入民家大小惊惧求死无地州县吏复因縁为奸　先是晋杨先逺叛命兖州修守备节度使安审信亦以治楼堞为名率民财以实私藏民力大困晋遣李守贞讨杨光逺于青州帝遣兵救之不克　秋九月朔日食　帝遣兵攻晋遂城乐夀及代州刺史白文珂战于七里烽我师败绩　冬十月晋师围青州经时城中食尽饿死者大半待援兵不至杨光逺遥稽首于帝曰皇帝皇帝误光逺矣其子承勲劝光逺降冀州全其族光逺不许承勲乃斩劝其父反者判官邱涛送其首于守贞纵火大噪刼其父出居私第上表待罪开城纳官军　闰月晋以杨光逺罪大而诸子归命难于显诛命守贞便宜从事守贞遣人拉杀光逺以病死闻起复其子承勲除汝州防御使【原书于此条引胡安国论词意偏缪谨遵圣谕删正】　是月帝复大举攻晋赵延夀引兵先进至邢州










　　钦定重订契丹国志卷二
　　钦定四库全书
　　钦定重订契丹国志卷三
　　太宗孝武惠文皇帝下
　　【乙巳】防同八年春正月帝将兵攻邢洺磁三州至于安阳河千里之内焚杀殆尽帝见大桑木骂曰吾知紫披袄出自汝身吾岂容汝活耶束薪于木而焚之　时晋主病不能出军遣张从恩马全节安审琦皇甫遇悉兵陈于相州安阳水之南皇甫遇与濮州刺史慕容彦超将数千骑前觇至邺都遇我师数万遇等且战且却至榆林店我师大集二将死战自午至未百余合杀伤甚众日且暮安阳诸将怪觇兵不还安审琦即引骑兵出我师自相惊曰晋军悉至遂引军退时帝在邯郸闻之即时北去　二月我兵自恒州还以羸兵驱牛羊过祁州城下晋刺史沈斌出兵邀撃我以精兵夺其门州兵不得还赵延寿引兵急攻之斌在城上延寿语之曰使君何不早降斌曰侍中父子失计陷身北廷忍帅兵以残父母之邦不自愧耻更有骄色何哉沈斌弓折矢尽宁为国家死耳终不效公所为明日城陷斌自杀【案原书此下有三月辽师还军南下晋都排阵使符彦卿等来撃辽师败走一条今考通鉴此即系四月中辽太宗自虎北口还师战于阳城之事隆礼盖杂引诸书以致复出今删正】　夏四月晋杜威等诸军防于定州攻陷泰州取满城获二千人进取遂城帝还至虎北口闻晋取泰州复拥八万骑南向威等闻之惧退走阳城辽师大至晋兵来拒搏战十余里辽师逾白沟而去晋兵结阵而南至白团村埋鹿角为行寨辽师围之数重竒兵出寨后断粮道是夕东北风大起营中人马俱渇掘井辄崩至曙风甚帝坐奚车中命鐡鹞四面下马拔鹿角而入奋短兵以击晋兵又顺风纵大尘以助其势晋诸将愤怒皆愿出一战符彦卿等引精骑出西门诸将继至我师却数百歩风势益甚昏晦如夜彦卿等拥万余骑横击我师号呼声动天地我师利帝退还幽州散兵稍集帝以军失利杖诸将战不力者各数百诸军引归晋主亦还大梁【案原书此下有六月晋遣使如辽一条今考通鉴及五代史此即下文张晖使辽之事而上下复出并非一月两遣使也今删正】　时连岁南伐晋人疲于奔命边民涂地人畜多死国人亦厌苦之舒噜太后谓帝曰使汉人为我国主可乎曰不可太后曰然则汝何故欲为汉帝曰石氏负恩不可容后曰汝今虽得地不能居也万一蹉跌悔所不及又谓羣下曰汉儿何得一饷眠【案通鉴五代史并作一向眠文义较长但书中此语两见并作饷字存之以博异义】自古但闻汉和蕃不闻蕃和汉汉儿果能回意我亦何惜与和晋桑维翰屡劝其自主复请和以纾国患六月遣供奉官张晖【案原书作张徽今据通鉴及五代史改正】奉表称臣卑辞谢过帝曰使景延广桑维翰自来仍割镇定两道我则可和晋主以帝语愤谓无和意乃止及帝入大梁谓李崧等曰向使晋使再来则南北不战矣　秋八月朔日食
　　【丙午】会同九年春二月朔日食　夏四月晋定州指挥使孙方简请内附　六月遣兵攻晋定州晋遣李守贞为都部署将兵来御　秋八月晋张彦泽败我师于定州北　冬十月晋遣杜威李守贞将兵来攻　十一月晋帅杜威李守贞会兵至瀛州城门洞啓寂若无人威等不敢进闻髙谟翰已引兵潜出威遣梁汉璋将二千骑追之汉璋败死威等遂引兵遁还　十二月帝诏大举南伐引兵趋恒州晋杜威等闻之将自冀贝而南张彦泽时在恒州引兵会之言辽兵可破之状威等乃复趋恒州以彦泽为前锋与辽兵夹滹沱而军帝恐晋军渡河与恒州合势议引兵还及闻晋军筑垒为持乆计遂不去晋磁州刺史李谷説杜威及李守贞曰今大军去恒
　　州咫尺烟火相望若多以三股木置水中积薪布土其上桥可立成密约城中举火相应夜募壮士砍敌营而入表里合势逃遁必矣诸将皆以为然独杜威以为不可遣谷出督怀孟军粮帝自以大兵当晋军之前潜遣萧翰将百骑出晋军之后断晋粮道及归路遇樵采者悉擒之有逸归皆称辽师之盛又获晋民皆黥其面曰奉敇不杀縦之南走运夫在道遇之皆弃车惊溃　李谷密奏晋主具言辽兵危急之势请幸滑州及发兵守澶州河阳以备奔冲杜威亦奏请益兵晋主悉发守宫禁者数百人赴之威又遣使告急还为我兵所获自是晋主与军前声闻两不相通晋开封府尹桑维翰以国家危在旦夕求见言事晋主方在苑中调鹰辞不见又诣执政言之执政不以为然退谓所亲曰晋氏不血食矣　晋主欲自将出师李彦韬諌而止　晋奉国都指挥使王清战死杜威与李守贞宋彦筠等谋来降威潜遣腹心诣军前邀求重赏帝绐之许以中国与之为帝威喜遂定降计召诸将出降表使署名乃命军士出陈于外军士皆踊跃决为一战及告以出降令其释甲军士大哭声振原野帝遣赵延寿衣赭袍至晋营慰抚士卒亦以赭袍衣杜威其实戏之耳威引帝至恒州城下顺国节度使王周出降帝引兵自邢相而南【案原书作自易定趋恒州今考易定至恒乃辽帝自幽州南向之路此时已得恒州不应反北道易定通鉴原文实作自邢相而南胡三省谓依山南下以临晋者是也隆礼妄改通鉴纰谬尤甚今订正】威将降兵以从遣张彦泽将二千骑先取大梁以通事傅住儿为都监杜威之降也皇甫遇初不预谋帝欲遣遇先入大梁遇辞退谓所亲曰吾位为将相败不能死何面目复南行至平棘遂扼吭而死　是月张彦泽倍道疾驱夜渡白马津晋主召李崧冯王李彦韬入禁计事欲诏刘知逺发兵入援明日彦泽自封邱门斩关而入城中大扰晋主于宫中起火自携剑驱后宫十余人将赴火为嬖人薛超所持俄而彦泽自寛仁门传帝与太后书慰抚之乃命灭火与后妃聚泣召范质草降表自称孙男臣重贵祸至神惑运尽天亡今与太后及妻冯氏举族面待罪遣男延煦延寳奉国寳出迎太后亦上表称晋室皇太后李氏妾傅住儿入宣帝诏晋主脱黄袍衣素服再拜受宣帝又赐晋主以手诏且遣嘉哩谓之曰孙无忧管取一吃饭处晋主上表谢恩帝又诘以所献传国寳非真晋主奏顷唐潞王从珂自焚旧传国寳不知所在此先帝所为羣臣备知乃止有司欲使晋王衔璧牵羊大臣舆榇迎于郊外帝曰吾遣竒兵直取大梁非受降也不许又诏晋文武羣僚一切如故朝廷制度并用汉礼晋王使人召彦泽彦泽笑而不答【案原书此下有且召桑维翰景延广一句今考通鉴原文此语实在彦泽传语慰抚之下盖彦泽以辽帝命召之非晋主召之也隆礼移改旧文殊失事实今删去】或劝桑维翰逃去维翰曰吾大臣逃将安之坐而俟命彦泽以晋主命召之维翰至天街遇李崧驻马语未毕有军吏于马前揖维翰赴侍卫司维翰知不免顾谓李崧曰侍中当国今日国亡反令维翰死之何也崧有愧色彦泽踞坐见维翰维翰切责之曰去年防公于罪人之中复领大镇授以兵权何乃负恩至此彦泽无以应遣兵守之彦泽纵兵大掠二日都城为之一空彦泽自谓有功旗帜皆题赤心为主见者笑之彦泽迫迁晋主于开封府顷刻不得留见者流涕晋主与太后皇后肩舆宫嫔宦者十余人皆步从以内库金珠自随彦泽曰此物不可匿也晋主悉归之彦泽悉辇以归私第彦泽遣控鹤指挥使李筠以兵守晋主内外不通所上表章皆先示彦泽乃敢发晋主使取内库帛主者不与曰此非帝之物也求酒于李崧崧曰臣家有酒非敢惜虑陛下忧躁饮之有不测之虞所以不敢进欲见李彦韬彦韬亦不往晋主姑乌氏公主私赂守门者得入与晋主诀归第自经死　帝初渡河晋主欲郊迎张彦泽遣白帝帝报曰天无二日岂有两天子相见于道路耶乃止晋皇子延煦母楚国夫人丁氏有美色彦泽使人刧
　　取之彦泽杀桑维翰以带加颈白帝云其自经帝命厚抚其家髙行周符彦卿皆来降帝以阳城之败责之彦卿曰臣当时惟知为晋主竭力今日死生惟命帝笑而释之　帝又遣兵趋河阳捕景延广延广见帝于封邱帝责之曰致两主失欢皆汝所为也十万横磨剑安在召乔荣使相辨证荣出衣襟所蔵书乃以十事责延广毎报一事授一牙筹授至八筹帝叱锁之命押送归本国宿陈桥夜分扼吭而死
　　【丁未】大同元年【后汉髙祖知逺仍称天福十二年】春正月朔帝备法驾入汴晋文武百官遥辞其主于都城北遂素服纱帽迎降俯伏路侧请罪帝命起改服抚谕之晋主重贵及太后迎于封邱门外帝辞不见馆于封禅寺遣崔延勲以兵守之是时雨雪连旬外无供亿上下冻馁晋太后使人谓寺僧曰吾尝于此饭僧数万今日岂不相悯耶僧辞以辽帝之意难测不敢献食晋主阴祈守者乃稍得食帝初入门民皆惊走帝登城楼遣通事谕之曰我亦
　　人也汝曹勿惧防当使汝曹蘓息我无心南来汉兵引我至此耳至明徳门下马拜而后入晋宫中嫔妃迎谒皆不顾日暮复出屯于赤冈执杨承勲责其刧父杨光逺以叛脔而食之　先是张彦泽与晋閤门使髙勲有隙乗醉入其家杀其叔父及弟而去及帝至京师闻彦泽刧掠怒而锁之髙勲与百姓亦争投牒疏其恶帝命斩之北市仍令髙勲监刑彦泽前所杀士大夫子孙皆绖杖哭随诟骂以杖扑之彦泽俯首无一言行至北市断腕出锁然后用刑勲命割其心祭死者市人争破其脑取髓脔其肉而食之　帝初入宫诸门皆用兵守卫磔犬于门以竿悬羊皮于为厌胜法谓晋羣臣曰自今不修甲兵不市战马轻赋省役天下太平矣改服中国衣冠百官起居皆如旧制以李崧为太子太师充枢密使冯道守太傅于枢密院祗分遣使者以诏赐晋之藩镇大臣争上表称臣惟彰义节度使史匡威据泾州拒命而雄武节度使何重建以秦阶成州降蜀　帝悉收晋降卒铠仗贮恒州驱马归北边欲以铁骑拥降卒而纳之河流赵延寿劝分以戍边由是得免散遣还营诏降晋主重贵为光禄大夫检校太尉封负义侯迁
　　于黄龙府【即慕容氏和龙城也○案黄龙府本渤海之扶余城在辽水之东和龙城据晋书及水经注为汉唐之柳城县在辽水之西非一地也但隆礼此注本沿通鉴故姑仍其旧云】帝使人谓晋太后曰吾闻尔子重贵不从母教而至于此可求自便勿与俱行太后答曰重贵事妾甚谨所失者违先君之志絶两国之欢然重贵此去幸防大惠全生保家母不随子欲何所归于是晋太后与冯后皇弟重睿子延煦延寳举族从重贵而北以宫女五十宦者三十东西班五十医官一控鹤官四御厨七茶酒司三仪鸾司三军士二十人从卫以骑兵三百又遣赵莹冯玉李彦韬与之俱所经州县皆故晋将吏有所供馈不得通路傍父老争持羊酒为献卫兵拥隔不使得见皆涕泣而去旧臣亦无敢进谒者独磁州刺史李谷迎谒于路倾赀以献重贵至中度桥见杜威寨叹曰天乎我家何负于汝为此贼所破恸哭而去　帝广受四方贡献大纵酒作乐赵延寿请给上国兵食帝曰吾国无此法乃纵兵四出剽掠谓之打草谷丁壮毙于锋刃老弱委于沟壑自东西两畿及郑滑曹濮数百里间财畜殆尽　晋北面行营都统刘知逺遣客将王峻奉表称臣帝诏褒美亲加儿字于知逺姓名之上仍赐以木拐国法以优礼大臣如汉赐几杖之比　荆南节度使髙从诲遣使入贡唐主遣使贺帝灭晋且请诣长安修复诸陵帝不许　二月朔帝冠通天冠绛纱袍执大圭视朝南人皆法服北人仍国服立于文武班中间百官朝贺帝问百官曰中国之俗异于吾国吾欲择一人君之何如皆曰夷夏之心皆愿推戴皇帝于是下制以晋国称大辽大赦天下燕王赵延寿以帝负约心常怏怏乞为皇太子帝曰
　　吾于燕王无所爱惜虽我皮肉可为燕王用者吾亦割也吾闻皇太子当以天子儿为之燕王岂得为之因令为延寿迁官张砺奏拟为中京留守大丞相録尚书事都督中外诸军事帝取笔涂去録尚书事都督中外诸军事而行之　晋刘知逺称帝于晋阳自言未忍改晋又恶开运之名乃更称天福十二年【案原书作自言未忍改晋国开运之名乃更称天福十二年汉主既未忍改开运之名何以转称天福考之通鉴实因恶开运之名而更称天福也隆礼删去又恶二字文义全□今改正】诏诸道为辽国括率钱帛者罢之刘知逺自将东迎故晋主重贵至寿阳闻已过数日
　　乃留兵戍承天军而还重贵自幽州十余日过平州沿途无供给饥不得食遣宫女从官采木实野蔬而食又行七八日至锦州卫兵迫拜太祖画像重贵不胜屈辱呼曰薛超悮我不令我死冯后求毒药欲与重贵俱自死不果又行五六日过海北州至东丹王墓遣延煦拜之又行十余日渡辽水至渤海国铁州又行七八日过南海府遂至黄龙府　帝闻刘知逺称帝遣耿崇美守泽潞髙唐英守相州崔延勲守河阳以控扼要害滏阳贼帅梁晖夜遣壮士逾相州城啓关纳众杀守兵数百据州自称留后镇宁节度使耶律朗乌性残虐澶州人苦之贼帅王琼帅其徒千余人围朗乌于牙城帝闻之惧遣兵救之琼败死帝是自无久留河南之意矣　舒噜太后遣使以国中酒馔脯果赐帝贺平晋国帝与羣臣宴于永福殿每举酒立而饮之曰太后所赐不敢坐饮三月朔帝服赭袍坐崇元殿百官行入阁礼　帝谓晋百官曰天时向暑吾难久留欲暂至上国省太后乃以汴州为宣武军以萧翰为节度使翰舒噜太后之兄子其妹复为帝后始以萧为姓自是后族皆称萧氏　帝发大梁晋文武诸司诸军吏卒从者皆数千人宫女宦官数百人尽载府库之实以行谓宣徽使高勲曰吾在上国以射猎为乐至此令人悒悒今将归死无恨矣夏四月帝攻相州克之悉杀城中男子驱其妇人而北留高唐英守之城中遗民仅七百人而髑髅十余万帝自大梁北归行至髙邑得疾崩于栾城防车至国舒噜太后不哭曰待诸部宁一如故则葬汝矣　九月帝于木叶山【案辽史大同元年四月太宗崩九月葬五代史亦言是年太宗原书谓明年八月实为缪误今改正】帝在位凡二十一年庙号太宗统和二十六年上尊諡孝武皇帝重熈二十一年加諡孝武惠文皇帝【案原书云諡曰嗣圣皇帝考辽史太宗至统和方有諡穆宗至重熙方有諡嗣圣乃尊号中二字非諡也盖辽初质朴即以生前尊号为没后之称如商时诸王天乙武丁之类亦生没皆称之也隆礼传闻误以为諡今据辽史改正】
　　纪异録曰辽太宗在栾城病时上京西八十里山有猎人见太宗容貌如故乘白马追奔一白狐因射杀之猎人惊国主南征未回何忽至此因获其死狐并箭失国主所在不浃旬而凶问至騐其日乃得疾之日騐其箭则国主南征所带之箭失其一矣国人于其地置堂塑白狐形并箭在焉名曰白狐堂今其陵之侧创置怀州是也【案原书于太宗纪中引胡安国论凡十条其中立论偏驳者业奉圣训删正其余亦并系论后唐及晋事与辽无与今悉行删去】










　　钦定重订契丹国志卷三
<史部,别史类,钦定重订契丹国志>
　　钦定四库全书
　　钦定重订契丹国志卷四
　　世宗孝和荘宪皇帝
　　世宗皇帝讳阮小字乌云太袓孙人皇王托云之子也人皇王归唐为唐主从珂所害【案原书作卒于滑州今考托云奔唐后居洛阳唐潞王以太宗助晋起兵遣人杀之于私第辽史及通鉴并同此书卷二内亦有其事此乃以为卒于滑州前后矛盾全乖事实今改正】太宗南入大梁乌云从驾封永康王大同元年四月太宗北归崩于栾城燕王赵延寿恨太宗负许代中国之约即日引兵入恒州帝以所领兵继入时诸将已密议奉帝为主登鼓角楼受叔兄拜而延寿不之知自称受太宗遗诏权知南朝军国事下教布告诸道所以供馈帝与诸将同帝衔之镇州诸门管钥与夫仓库出纳皆帝亲掌之或説延寿曰辽诸大人诸日聚谋此必有变今汉兵不下万人不若先事图之【案通鉴云今汉人不下万人言其力足以制敌也原书作汉兵不满万辞义违反今改正】延寿不决下令以来月朔日于待贤馆上事受贺大臣李崧等以事理难测不可行此礼乃止
　　【丁未】天禄元年【案是年即大同元年世宗即位后改天禄隆礼误以次年为天禄元年而以是年为会同十一年与史不合今改正】夏五月帝召赵延寿张砺李崧冯道于所馆饮酒帝之妃素以兄事延寿酒数行帝从容谓延寿曰妹自上国来宁欲见之乎延寿与俱入食顷帝出笑谓张砺等曰燕王谋反已锁之矣诸君可无虑矣又曰先帝在汴州与我算子一茎许我知南朝军国事昨日临崩别无遗诏燕王安得擅立邪间一日帝至待贤馆受蕃汉官谒贺因笑谓张砺等曰燕王果于此即位吾以铁骑围之诸公亦不免矣后数日集蕃汉诸臣于府署宣太宗遗制曰永康王大圣皇帝之嫡孙人皇王之长子太后钟爱羣情允归可于中京即皇帝位【中京契丹谓镇州也】于是举哀成服既而易吉服见羣臣受贺更不复行防礼歌吹之声不絶于内【案原书此下有是年犹称会同句考是年太宗已改大同世宗即位又改天天禄原书误甚今删去】帝以太宗有子在国已以兄子袭位又无舒噜大后之命内不自安初太祖崩于扶余城舒噜后杀诸将数百人太宗复崩于境外诸将惧死乃谋奉帝勒兵北归使满逹为中京留守以前武州刺史髙奉明为安国节度使晋文武官及士卒悉留之独以翰林学士徐台符李澣及后宫宦者教坊人自随舒噜太后闻帝立怒曰我儿南征东讨有大功业其子在我侧者当立汝父弃我走投外国乃大逆人也岂得立逆人之子为帝乎发兵拒之帝遣伟王为前锋相遇于石桥太后以李彦韬为排阵使彦韬迎降于伟王太后兵由是大败帝幽太后于太祖陵侧羣臣上尊号曰天授皇帝以髙勲为枢密使帝慕中华风俗多用晋臣而荒于酒色侮诸宰执由是国人不附诸部数叛兴兵追讨故数年不暇南征　先是舒噜太后徙负义侯重贵并其太后于怀密州去黄龙府西北一千五百里行过辽阳二百里而舒噜太后为帝所囚重贵与太后复得还于辽阳稍有供给　萧翰在大梁矫帝制命唐许王从益知南朝军国事召已赴恒州时从益及王淑妃俱匿于徽陵下宫不得已而出翰立为帝帅诸将拜之淑妃泣曰吾母子单弱如此而为诸公所推是祸吾家也愿诸公早迎新主自求多福勿以吾母子为意众感其言许王遣使奉表称臣迎汉主刘知逺仍出居私第汉主入洛汴州百官奉表来迎谕以受辽补署者皆
　　勿疑聚其告谍而焚之命郑州防御使郭从义先入大梁清宫密令杀许王及王淑妃淑妃且死曰吾儿何罪而死何不留之每嵗寒食以一盂麦饭洒明宗陵乎闻者泣下　汉主至大梁晋之藩镇相继降之复以汴州为东京改国号曰汉仍称天福年号曰余未忘晋也【案原书此下有明年辽国改元天禄句盖误以世宗为逾年改元与辽史不合今删去】
　　【戊申】天禄二年【汉隠帝承祐干祐元年】春正月汉主知逺更名暠既而有疾召蘓逢吉杨邠史宏肇郭威入受顾命曰承祐幼弱后事托在卿辈又曰善防杜重威遂殂逢吉等秘不发防下诏称重威父子因朕小疾谤议摇众皆斩之磔尸于市市人争啖其肉　二月汉主第二子周王承祐立时年十八【是为隐帝】　初帝北归至定州以孙方简为大同节度使方简怨恚不受命率其党三千人保狼山故寨攻之不克未几遣使降汉汉主复其旧官使扞北边时满逹等焚掠定州悉驱其人弃城北还方简自狼山帅其众数百还据定州于是晋末州县内附者皆复为汉有矣满逹既归帝责其失守满逹不服曰朝廷徴汉官致乱尔帝鸩杀之【案辽史满逹即额森天禄五年弑世宗自立不克而死此言满逹为世宗所鸩盖误以满逹与额森为二人也】　夏四月帝至辽阳负义侯重贵白衣纱帽与太后诣帐中上谒帝令重贵以常服见重贵伏地而泣自陈过咎帝使人扶起之与坐饮酒奏乐而帐下伶人从官望见故主皆泣下悲不自胜争以衣服药饵为遗　五月帝上陉取重贵所从宦者十五人东西班十五人及其子延煦而去　帝有妻兄沁诺尔闻重贵有女未嫁求之乃辞以幼后数日帝遣骑取之以赐沁诺尔　六月朔日食　陉北地尤髙凉北人常以五月上陉避署八月下陉至八月帝下陉故晋太后自驰至霸州谒帝求于汉儿城侧赐地种牧以为生许之帝以晋太后自随行十余日遣与延煦俱还辽阳【己酉】天禄三年春二月徙重贵及晋太后于建州中途安太妃卒遗令焚骨为灰南向飏之庻几遗魂得返中国也自辽阳东南行千二百里至建州节度使赵延晖避正寝以馆之去建州数十里外得地五十余顷重贵遣从者耕以给食顷之太宗之子舒噜王遣骑取重贵宠姬赵氏聂氏而去　夏四月太白昼见　六月朔日食冬十月遣兵攻汉河北汉遣郭威督诸将来御
　　【庚戌】天禄四年秋八月故晋太后病无医药常仰天号泣防手骂杜重威李守贞曰吾死不置汝疾亟谓重贵曰我死焚其骨送范阳佛寺是月后卒至周显徳中有人南还者云故晋主及皇后诸子尚无恙其从者亡归及物故则过半矣　冬十一月朔日食　是月汉郭威反汉主承祐出奔至赵村追兵已至汉主下马入民家为郭允明所弑郭威等率百官迎武宁节度使刘赟【髙祖弟崇之子】为主　十二月汉遣郭威来侵至澶州将发将士数千人忽大噪曰天子须侍中自为之将士已与刘氏为仇不可立也或裂黄旗以被威体共扶抱之呼万嵗推立为帝威乃上汉太后牋请奉汉宗庙事太后为母下书抚谕大梁士民勿有忧疑【案原书此下有迁故主赟于外馆句考郭威迎赟未至即自立旋弑之宋州并无迁于外馆之事所载失实今删去】太后诰废赟为湘隂公【辛亥】天禄五年【周太祖威广顺元年】春正月汉太后下诰授郭威监国符寳遂称皇帝国号曰周建元广顺　是月周主威弑汉湘隂公赟于宋州汉髙祖之弟刘崇称帝于晋阳仍用干祐年号改名旻所有者并汾忻代岚宪隆蔚沁辽麟石十二州之地　二月帝闻北汉主立使招讨使潘伊纳克遗其子刘承钧书汉主使承钧复书言本朝沦亡欲循晋室故事求援帝大喜北汉主遂遣使来乞兵夏四月帝遣使如北汉告以周使田敏来约嵗输钱
　　十万缗北汉主使郑珙以厚赂来谢致书称侄请行册礼帝大喜命燕王舍音册命北汉主旻为大汉神武皇帝更命旻妃为皇后北汉主寻遣其翰林学士卫融等来称谢且请兵　秋九月北汉主自团栢攻周帝欲引兵会之与诸将议于九十九泉诸部皆不欲南帝强之行至新州之火神淀【案辽史世宗遇弑于归化州祥古山五代史言世宗被弑于大神淀不言何州通鉴云被弑于新州火神淀火神淀盖即大神淀而字体讹异也此书盖沿通鉴之文】燕王舎音及伟王之子大宁王额森等率兵作乱弑帝而舎音自立齐王舒噜逃于南山诸大臣奉之以攻舎音额森杀之并其族党立舒噜为帝改元应厯【案辽史额森弑帝僭号舎音方醉其妻扶入其幕遂从之是额森首恶而舎音乃従逆者也此书则谓舎音与额森弑帝而舎音自立又案辽史额森即满逹此书则谓满达为帝所杀而额森弑帝以满达与额森为二人又案辽史额森封泰宁王舍音封燕王此书天祚帝纪载萧后言大宁王舎音皆与辽史不合皆当以辽史为确但此书载额森事前后舛误非一今并仍旧文而辨正之云】　帝在位凡五年葬医巫闾山应厯二年諡曰孝和皇帝庙号世宗统和二十六年加諡孝和庄宪皇帝【案原书止书庙号不言上諡今据辽史补】

　　钦定重订契丹国志卷四
　　钦定四库全书
　　钦定重订契丹国志卷五
　　穆宗孝安敬正皇帝
　　穆宗皇帝讳璟小字舒噜后更名明太宗之长子也太宗攻石晋入大梁留帝侍舒噜太后太宗于大同元年四月崩于栾城诸将畏舒噜太后残虐遂立世宗世宗遇弑诸将共迎帝即位改元寳厯自火神淀入幽州遣使告于北汉北汉主遣枢宻直学士王得中贺即位复以叔父事帝请兵以击晋州帝年少好游戏不亲国事每夜酣饮达旦乃寐日中方起国人谓之睡王
　　【辛亥】应厯元年冬十月遣萧伊济将奚辽兵五万防北汉兵伐周北汉主自将兵二万攻晋州三面置寨昼夜攻之周巡检使王万敢与指挥使史彦超何徽共率兵来拒周太祖议自将由泽州路与王峻防兵救之峻言陛下新即位未可轻动乃罢【案原书言周太祖自将救晋州考通鉴周主初议亲征后以王峻谏而罢今防补正】　十二月周王峻至晋州我兵与北汉兵战不利乃还　北汉土瘠民贫内供军国外奉嵗币赋役繁重民不聊生逃入周境者甚众
　　【壬子】应厯二年夏四月朔日食　六月幽州节度使萧哈沁【世宗之妻弟】隂纳欵于周防周多事不果降　秋九月我兵攻冀州为周兵所拒　冬十月瀛莫幽州大水流民入塞者四十万口帝不之禁周主命所在赈给存处之百姓被刦得归者十五六
　　【癸丑】应厯三年春正月我兵攻定州为周将杨宏昭所败夏六月张藏英叛降于周　秋八月周太祖得风痹
　　疾术者言宜散财以禳之于是筑社稷坛建太庙于大梁太祖享太庙才及一室不能拜而退命晋王荣终礼【晋王本姓柴氏幼从姑长太祖家遂以为子】是夕宿南郊防不救夜分小愈【甲寅】应厯四年【周世宗荣显德元年】春正月朔周太祖祀圜丘仅能瞻仰致敬而已以晋王荣判内外兵马事太祖疾笃晋王荣入侍屡戒之曰昔我西征见唐十八陵无不发掘者无他惟多藏金玉故也我死当衣以纸衣敛以瓦棺矿中无用石以甓代之工人役徒皆和雇勿以烦民塟毕募近陵民三十尸蠲其杂徭使之守视勿修下宫勿置守陵宫人作石羊虎人马惟刻石置陵前云周天子平生好俭约遗令用纸衣瓦棺嗣天子不敢违也汝茍或违吾不福汝是月太祖殂年五十一晋王荣立【是为世宗】二月北汉主闻周太祖殂喜甚遣使来请兵帝遣武
　　定节度使杨衮将万骑如晋阳北汉主自将兵三万防我师趣潞州节度使李筠领兵逆战败走　夏五月周主自潞州趣晋阳至其城下旗帜环城四十里武定节度使杨衮奔归帝怒其无功囚之使数千骑屯忻代之间周遣符彦卿来击我兵退保忻口彦卿等持勇轻进为我兵所败死伤甚众彦卿引兵还晋阳　冬十一月北汉主旻殂其子承钧遣使来告哀且求册命于帝其上表称男帝赐诏谓之儿皇帝
　　【乙卯】应厯五年春二月朔日食
　　【丙辰】应厯六年夏六月汉遣使来议军事【按原书于此年失载事实今据辽史补正】
　　【丁巳】应厯七年冬十一月遣侍中崔勲将兵会北汉同攻周北汉遣李存瓌将兵防之攻周潞州至其城下而还【戊午】应厯八年夏五月朔日食
　　【己未】应厯九年夏四月周主自将来攻　五月周将韩通领兵大至取瀛莫易三州及益津瓦桥二闗以益津闗为霸州以瓦桥闗为雄州割容城归义二县之周主趣幽州有疾乃还【按原书云取瀛莫易涿雄霸六州考通鉴周世宗攻辽取瀛莫二州及益津瓦桥二闗以益津置霸州以瓦桥置雄州又义武节度使孙行友取易州而未尝取涿州也五代史职方考于易莫瀛二州云周有霸雄二州云周有世宗置而涿州则系之契丹原书兼言取涿州又不言以二闗置州并失事实今改正】　六月周主立其子宗训为梁王【时年七嵗】是月周主殂年三十九庙号世宗子梁王立　秋九月帝遣使于南唐周泰州团练使荆罕儒募刺客使杀之南唐夜宴我使于清风驿酒酣起更衣乆不返视之则失其首矣自是始与唐絶
　　【庚申】应厯十年春正月我师防北汉兵南伐周边吏以闻周主宗训遣殿前都防检赵匡允领宿卫诸将来御次陈桥驿诸将拥匡允还自立为皇帝国号宋奉周主为郑王太后为周太后迁居西京【按原书载陈桥兵变事称宋太祖为赵太祖殊非宋臣之体叙述亦详畧失当今俱依通鉴辑览改正】　夏五月朔日食　是嵗宋太祖建隆元年【按原书分注宋年最乖火例今改依南北史例于嵗未大书某帝某号元年以符史法谨发其凡于此】
　　【辛酉】应厯十一年夏四月朔日食
　　【壬戊】应厯十二年夏六月祠木叶山及潢河
　　【癸亥】应厯十三年春二月老人星见　夏六月诏诸路録囚　是嵗宋太祖干德元年
　　【甲子】应厯十四年夏四月黄龙府廿露降【按原书于此上三年并失载事实今据辽史补】
　　【乙丑】应厯十五年春二月朔日当食不亏
　　【丙寅】应厯十六年冬驻跸黒山平淀
　　【丁卯】应厯十七年春三月五星聚奎　夏六月朔日食【按原书于此上二年失载事实今据辽史补】
　　【戊辰】应厯十八年秋七月北汉主刘承钧寝疾召平章事郭无为执继恩【承钧养子】手付以后事承钧殂继恩嗣位諡承钧为孝和皇帝　九月北汉主继恩嗣位才六十余日为郭无为所弑弟继元立【亦承钧养子】改元广运　是月宋师入北汉境北汉上表来求援又遣将领军扼团柏谷为宋将李继勲何继筠等击破之于同锅河【按原书作同锱河考宋元通鉴续细目并作铜锅葢此水本名同过河后加水为洞涡又讹变为铜锅或亦作同锅今改】北汉寻复攻宋大掠晋绛二州之境　是时承会同之余威中原多事藩镇争强莫不遣使来求援以自存晋阳之北汉江南之李唐使车狎至馈遗络绎帝以政昏兵弱不能应之帝体气卑弱恶见妇人居藩时舒噜太后欲为立妃帝辞以疾即位后嫔御满前并不一顾朝臣有言椒房虚位者皆拒而不纳左右近侍房帷供奉率皆阉人性好游畋穷冬盛夏不废驰骋万几事繁蕃汉诸臣共莅之帝不以屑意　是嵗宋太祖开寳元年【己巳】应厯十九年【按隆礼书言穆宗在位十九年而编年乃尽于十八年葢其舛误今据辽史补正】春三月汉主刘继元遣使乞封册　初京东北有山曰黒山曰赤山曰大保山山水秀絶麋鹿成羣帝四时游猎不离此山瀛莫之失幽州急递以闻帝曰三闗本汉地今以还汉何失之有其神气怠缓不恤国事如此逮至末年残忍猜忌左右小有过愆至于亲手刃之数年之间重足屏息人人虞祸是日已已如怀州猎获熊欢饮驰还行宫防醉索食不得欲斩庖人掌膳者恐祸及因捧食以进挟刀弑帝于黒山下【按原书叙穆宗被弑事首尾不明今据辽史改正】　帝在位凡十九年庙号穆宗重熈二十一年上諡曰孝敬安正皇帝【按原书云諡口天顺皇帝此乃穆宗尊号非諡也今据辽史改正】




　　钦定重订契丹国志卷五
　　钦定四库全书
　　钦定重订契丹国志卷六
　　景宗孝成康靖皇帝
　　景宗皇帝讳贤字贤宁小字密结世宗子也穆宗既为帐下所弑诸臣迎帝即位上尊号天赞皇帝以南院枢宻使知政事令高勲守政事令封秦王侍中萧守兴为尚书令封魏王每朝必命坐议国事纳萧守兴女燕燕为皇后　先是火神淀弑逆之时舍音害世宗并及于后复求帝杀之帝时四嵗【按原书作九嵗考辽史世宗被弑时景宗年四嵗是年穆宗即位改元应厯尽十九年景宗即位改元保宁尽十年明年改元干亨尽四年止夀三十五今据改正】御厨尚食刘嘉哩以氊束之藏于积薪中由是得免及即位婴风疾多不视朝改元保宁
　　【己巳】保宁元年大赦境内刑赏政事用兵征讨皆皇后决之帝卧牀榻拱手而已
　　【庚午】保宁二年春二月宋太祖命曹彬等伐北汉　夏四月遣兵分道救北汉遇宋将何继筠韩重赟来拒我师败绩
　　【辛未】保宁三年夏四月朔日食　冬十一月遣骑六万攻宋定州宋太祖命田钦祚领兵三千战于满城马中流矢而踣骑士王超授钦祚马复振乘胜至遂城我兵围之数日钦祚度城中粮少整兵开南门突围一角而出【按此条原书叙事疎舛谨防考宋史及宋元通鉴续纲目补正】
　　【壬申】保宁四年冬十月朔日食
　　【癸酉】保宁五年秋九月朔日食
　　【甲戌】保宁六年春三月周郑王殂于房州宋人諡之曰恭帝【按原书作正月今据宋史及宋元通鉴续纲目改正】
　　【乙亥】保宁七年【按原书保宁尽六月次年即改干亨与史不符今改正】春二月朔日食　冬十一月边臣贻宋雄州守孙全兴书议和全兴以闻于宋帝宋帝许之
　　【丙子】保宁八年春三月帝遣使聘于宋　夏六月彗出栁长三四丈晨见东方西南指厯舆鬼距室壁凡十一舍八十三日乃灭　秋七月朔日食　宋初遣使来通聘冬十月宋太祖崩年五十在位十七年皇弟晋王即
　　帝位是为太宗【按原书误以此年之事分系两嵗疎舛尤甚今改正】　是嵗十二月以后宋太宗太平兴国元年
　　【丁丑】保宁九年夏四月宋葬太祖于永昌陵帝遣鸿胪少卿耶律敞等如宋助葬宋遣起居舍人辛仲甫来报谢右賛善大夫穆波副之时宋将用兵伐北汉仲甫迟留境上未敢进宋诏趣行既至帝问曰闻中朝有党进者真骁将如进之比凡几人仲甫对曰名将甚多如进鹰犬之材何可胜数帝颇欲留之仲甫曰信以成命义不可留有死而已帝知其秉节不可夺厚礼遣还　冬十一月朔日食
　　【戊寅】保宁十年秋七月享太祖庙【按原书于此年失载事实今据辽史补己卯】干亨元年春二月宋帝亲征北汉　三月帝遣兵数万骑援北汉及宋将郭进战于石岭闗之南我师败绩夏六月北汉主刘继元降宋【按原书误以北汉降宋为四月事今据宋史改】
　　【正】宋帝以兵来侵发镇州　涿州判官刘厚德以城降宋　秋七月宋帝至幽州攻城逾旬不下士卒疲顿转输回逺又恐救兵至遂退师　先是宋师自并至幽乘我无备帝方猎急归牙帐议弃幽蓟以兵守松亭北崖口而已时耶律逊宁号裕悦呼为锡里郎君【北朝亲近无职事者之名】请兵十万救幽州并西山而入夜持两炬朝举两旗选精骑三万夜从他道自宋军南席卷而北辽兵先守幽州者皆脆兵弱卒见宋师之盛望风而遁又为宋师所遏进退无计反为坚守至是裕悦救至宋遂退师或劝裕悦袭其后裕悦曰受命救幽蓟今得之矣遂不复追初宋欲北侵遣使诏渤海王法发兵相应然竟无至者帝闻之遣使如渤海责问　秋九月遣兵攻宋镇州宋将赵延进来拒我师败绩
　　【庚辰】干亨二年冬十一月帝发兵万余众进攻闗南宋河阳节度使崔彦进将兵来拒我师失利　十二月宋太宗率师来侵至大名而还
　　【辛巳】干亨三年大赦帝性仁懦雅好音律喜医术鍼灸之軰授以节使相者三十余人自防多疾沉疴连年四时猎游间循故典体惫不能亲跨马令节大朝防郁郁无欢或不视朝者有之耽于酒色暮年不少休皇后以女主临朝国事一决于其手大诛罚大征讨蕃汉诸臣集众共议皇后裁决报知于帝而已易定幽燕间两大战烽书旁午国内惶惶帝婴疾不能亲驾基业少衰焉秋九月朔日食
　　【壬午】干亨四年春三月朔日食　夏五月诏分兵三道伐宋宋边将来拒我师败绩　秋九月帝崩諡孝成皇帝庙号景宗重熈加諡孝成康靖皇帝【按原书不书重熙加諡今据辽史补正又按辽史景宗纪保宁尽十年干亨尽四年则景宗在位凡十四年而圣宗为逾年改元闰考保宁尽十年干亨尽五年而舆服志亦有干亨五年之文则景宗在位凡十五年而圣宗为不逾年改元以圣宗前后诸帝即位改元之例证之则似表志为长以纪言景宗夀三十五者计之则似本纪为确隆礼原书景宗保宁尽六年干亨尽九年凡在位十五年虽干亨改元之嵗诚为谬误至其于景圣二宗终始之际虽异于纪而与表志未尝不合也辽史本纪与表志之异已别无可据以质其得失故今虽改从本纪而于原书之有合于表志者仍附申其説以俟夫读史者参考焉】















　　钦定重订契丹国志卷六
　　钦定四库全书
　　钦定重订契丹国志卷七
　　圣宗文武大孝宣皇帝
　　圣宗讳隆绪景宗之长子年十二即位改元统和尊母萧氏为承天太后临朝称制凡二十七年乃归政于帝宋杨业之陷康保裔王继忠之败与夫澶渊之役皆统和二十五年前事是时三四大战帝虽亲履行阵力战深入而太后实未归政也
　　【癸未】统和元年【按原书统和元年下书帝即位考辽史圣宗纪景宗崩次日奉遗诏即位柩前其明年乃为统和元年葢古者人君逾年即位而称元年后世以柩前即位为常礼则即位固不待改元矣若谓据辽史表志以景宗为不逾年改元则景宗崩以九月隆礼书帝即位于春二月之上又为退进无据今删去】复国号大契丹　春二月朔日食
　　【甲申】统和二年夏五日祠木叶山　是嵗宋太宗雍熙元年
　　【乙酉】统和三年冬十二月朔日食
　　【丙戌】统和四年春正月宋遣曹彬等分三道来侵曹彬趣涿州【按原书云曹彬克遂州考辽遂州属东京道非宋所能取宋辽史载曹彬攻辽亦初无取遂州事据通考当作趣涿州与下文曹彬取涿州之文相为首尾今改正】田重进克飞狐灵邱二县及蔚州潘美克云寰朔应四州宋寻命潘美杨业迁云寰朔应四州之民于许汝间时冀州防御使大鹏翼康州刺史马赟马军指挥使何万通皆为所擒【按马赟原书讹作马硕又诸将官位多与史不符今并据辽史改正】曹彬等亦连收新城固安取涿州以粮食不继退师我兵追之战于岐沟闗宋人大败追至拒马河溺死者不可胜纪　夏六月朔日食秋八月太后与大臣耶律汉宁南北皮室乌绅特哩衮领众十余万复取寰州擒宋杨业
　　先是宋克云朔寰应四州命潘美杨业迁四州之民于许汝以所部防送我兵邀击之杨业力战自日中至暮手刃数百人马重伤不能进遂擒之业太息曰主上遇我甚厚何面目求活乃不食三日而死其麾下尚百余人业慰遣之皆感泣不肯去遂俱死无生还者
　　冬十二月遣耶律逊宁以数万骑取瀛州宋部署刘延让来御战于君子馆防天大寒宋师不能彀弓弩我兵围延让数重宋师覆没延让仅以身免擒宋平州团练使贺令图高阳闗部署杨重进兵势益振遂长驱入深祁取易州复遣兵攻代州宋守臣张齐贤伏兵掩击我师败绩
　　【丁亥】统和五年春正月取宋深祁德易四州【按宋史太宗纪雍熙三年十二月契丹陷邢深徳三州四年入深祁徳易等州此即统和四年五年事也葢辽初入三州弃而不守故明年入四州复有祁德但隆礼所书与宋史稍有不同未知孰是】
　　【戍子】统和六年冬十一月遣兵伐宋至唐河北宋守将定州都部署李继隆与监军李继忠来拒我师败绩　是嵗宋太宗端拱元年
　　【己丑】统和七年秋七月彗出东井凡三十日　帝遣兵攻宋威虏军宋将尹继伦李继隆来拒我师败于唐徐河间皮室战没大将裕悦被伤而还　九月镇星荧惑入南斗
　　【庚寅】统和八年春正月如台湖　是嵗宋太宗淳化元年【按原书此年失载事实今据辽史补】
　　【辛卯】统和九年春闰二月朔日食
　　【壬辰】统和十年春二月朔日食
　　【癸巳】统和十一年春二月朔日食　秋八月朔日食【甲午】统和十二年冬十二月朔日食隂云不见
　　【乙未】统和十三年春正月遣兵攻宋自振武入宋知府州折御卿来拒我师败于子河汊死亡甚众　夏四月遣兵攻宋雄州宋守臣何承矩来拒我兵败绩　是嵗宋太宗至道元年
　　【丙申】统和十四年春正月蠲三京及诸州税赋
　　【丁酉】统和十五年春三月宋太宗崩太子恒嗣位是为真宗
　　【戊戌】统和十六年春二月彗出营室北　夏五月朔日食冬十月朔日食　是嵗宋真宗咸平元年
　　【己亥】统和十七年秋九月朔日食　冬十二月帝帅师南伐宋帝自将来御次于大名府我师至澶州为知冀州张艾败于城南【按张艾宋史作张旻】又为知府州折惟昌败于五合川　是年宋定州都部署范廷召自中山来侵高阳闗都部署彰国节度使康保裔领兵赴之至瀛州西南裴村而廷召后阵已与我师遇廷召遣人至保裔处乞援保裔选精鋭与廷召防日暮廷召潜师以遁保裔不之觉迟明我师围之数重保裔凡战数十合兵尽矢穷而死我师遂自德棣济河掠淄齐而归【按宋史咸平二年十月康保裔与契丹战死辽史统和十七年擒宋将康昭裔葢即保裔也原书误系于十八年且叙事亦多脱畧今据宋辽二史及通鉴长编改正】
　　【庚子】统和十八年春正月帝还南京【按原书作宋真宗攻大名府攻字盖次字之误也然宋帝出次大名已见上年此为复出而辽帝还京原书不载殊为疎畧今删去原文据辽史补入此条以适繁简之宜】
　　【辛丑】统和十九年冬十月帝遣兵攻宋宋张斌拒于长城口我师不利又与李继宣战于山谷败绩
　　【壬寅】统和二十年秋七月朔日食
　　【癸卯】统和二十一年春三月帝遣兵攻宋宋定州行营都部署王超遣人约镇州桑赞高阳闗周莹逆战于望都县翼日至县南六里副部署王继忠率麾下死战继忠素仪服我兵识之围之数十重且战且行傍西山而北至白城擒之　冬十一月有星孛于井鬼
　　【甲辰】统和二十二年春三月帝遣兵伐宋宋将魏能来拒我师败绩　秋闰九月帝奉皇太后大举南伐遣顺国王达兰引兵掠宋威虏军前锋复为魏能所败又攻北平寨宋田敏等来拒我师少却遂东趋保州攻城不克帝与太后合兵攻定州宋守将王超按兵不出阵于唐河我兵东驻阳城淀又分兵围岢岚军宋守臣贾崇力御乃还　冬十月我兵进攻瀛州宋守臣李延渥来拒我兵失利死者三万余伤者倍之乃遣使如宋议和宋遣崇仪副使曹利用使军前定约　先是望都战时擒宋将王继忠后稍亲用授之以官继忠乘间言和好之利时太后年老颇有厌兵意虽以劲兵深入亦颇纳其説复遣小校李兴等四人持信箭以继忠书诣宋莫州部署石普普奏诸宋帝宋帝手诏谕继忠继忠欲宋朝先遣使命至是始遣曹利用来我师既去瀛州将乘虚直捣贝冀天雄天雄军闻之阖城惶遽宋都钤辖孙全照设备甚固我师进攻东门良乆舍东门趋故城夜复自故城潜师过城南设伏于狄相庙遂南攻德清军宋遣兵追击伏发天雄军不能进退得还者什三四我师遂取德清宋知军尚食使张旦及胡福等死者十四人【按原书叙此事系袭用通鉴长编之文而删节失当如于天雄军闱城惶遽下即云伏发而删去设伏狄相庙一节则所云伏者果谁之兵乎于文义殊为疎舛今并改正】我师遂进抵澶州之北直冲宋阵围合三面宋李继隆等整军成列出御统军顺国王达兰为牀子弩所伤中额而陨我师乃退　十一月宋帝劳军于澶渊是时曹利用之书已通帝乃遣左飞龙使韩持国书偕至澶州跪授书函复以闗南为请宋帝曰所言归地事极无名若必邀求朕当决战耳实念河北居人重有劳扰嵗以金帛济其不足朝廷之体固亦无伤誓书不必具言但令曹利用与韩口述兹事可也利用一再徃返乃许嵗遗绢二十万疋银一十万两和议遂定帝许以兄礼事宋宋命李继昌赍国书与我使右监门卫大将军姚东之来帝复遣西上閤门使丁振奉誓书之宋遂退师自是南北俱息兵矣
　　宋真宗车驾至澶州将止冦凖固请渡河高琼遂麾卫士进辇至浮桥琼执挝击辇夫背令亟行既至登北城门楼张黄龙旗诸军皆呼万嵗声震数十里初曹利用议和面请宋帝嵗赂金帛之数宋帝曰必不得已虽百万亦可冦准召语之曰虽有勅旨汝所许不得过三十万过三十万将斩汝矣利用来议果亦如数成约而还两议既定寻即退师
　　十二月朔日食　是嵗宋真宗景德元年
　　【乙巳】统和二十三年春二月宋遣孙仅来贺太后生辰秋八月有星孛于紫防
　　【丙午】统和二十四年秋九月幸南京【按原书此年不载事实今据辽史补丁未】统和二十五年夏五月朔日食
　　【戊申】统和二十六年夏五月驻跸懐州　是嵗宋真宗大中祥符元年
　　【己酉】统和二十七年夏四月驻跸中京【按原书于此上二午失载事实今据辽史补】
　　【庚戊】统和二十八年夏六月以嵗饥遣使如宋告籴宋诏雄州出粟二万石贱价赈之　冬十一月帝遣兵伐高丽高丽与女直合兵来拒我师败绩
　　【辛亥】统和二十九年冬十一月幸显州
　　【壬子】开泰元年【按原书统和尽三十年次年方改开泰与史错互不合今改正】春二月驻跸瑞鹿原
　　【癸丑】开泰二年以幽州为析津府　冬十二月朔日食【甲寅】开泰三年秋七月如平地松林
　　【乙卯】开泰四年夏六月朔日食
　　【丙辰】开泰五年春正月驻跸雪林
　　【丁巳】开泰六年春正月如锥子河　是嵗宋真宗天禧元年
　　【戊午】开泰七年夏六月彗星出北斗
　　【己未】开泰八年春三月朔日食
　　【庚申】开泰九年春二月如鸳鸯泺【按原书于统和二十九年开泰元年三年五年六年九年俱失载事实今并据辽史补】
　　【辛酉】太平元年秋七月朔日食
　　【壬戌】太平二年春二月宋真宗崩太子祯嗣立是为仁宗是嵗宋真宗干兴元年
　　【癸亥】太平三年冬十月驻跸辽河　是嵗宋仁宗天圣元年
　　【甲子】太平四年冬十月驻跸辽河【按原书于此上三年失载事实今据辽史补乙丑】太平五年春正月如混同江
　　【丙寅】太平六年冬十月朔日食
　　【丁卯】太平七年春正月宋遣龙图阁待制孔道辅来贺帝燕之有优人以文宣王为戏道辅色怫然径出主客者邀道辅还坐且令谢道辅曰宋与北朝通好以礼文相接今俳优之徒侮慢先圣而不之禁北朝之过也帝酌大卮赐之曰方天寒饮此可以致和气道辅曰不和固无害帝及羣臣皆礼重之道辅孔子四十五代孙也【戊辰】太平八年春三月朔日食　夏四月有星大如斗声如雷自北流于西南光烛天下尾长数丈乆之散为苍白云
　　【已已】太平九年春三月嵗饥流民之宋境上宋仁宗曰皆吾赤子也可不赈救之诏给以唐邓州闲田仍令所过州县给食　秋八月朔日食
　　【庚午】太平十年秋七月诏来嵗行贡举法【按原书此年失载事实今据辽史补】
　　【辛未】太平十一年先是太后未归政前帝已长立每事拱手府库中需一物必诘其所用赐及文武僚庶者允之不然不与帝既不预朝政纵心弋猎左右狎邪与帝为笑谑者太后知之重行杖责帝亦不免诘问御服御马皆太后检校焉或宫嫔谗帝太后信之必庭辱帝帝每承认畧无怨辞好读唐贞观政要至太宗明皇实録则钦伏故御名连明皇讳上一字又亲以契丹字译白居易讽谏集诏臣下读之尝云五百年来中国之英主逺则唐太宗次则后唐明宗近则今宋太祖太宗也或诸道贡进珍竒一无所取皆让于弟亲政后方一月太后暴崩帝哀毁骨立哭必呕血蕃汉羣臣上言山陵已毕宜改元帝曰改元吉礼也居丧行吉乃不孝子也羣臣曰古之帝王以日易月宜法古制帝曰吾契丹主也宁违古制不为不孝之人终制三年丞相耶律隆运本汉人姓韩名德让太后赐姓耶律改名隆运寻拜大丞相封晋王景宗崩太后临朝隆运私事之是时太后年方三十诸子尚防外无亲援雄杰角立帝登大寳皆隆运力也帝念其功父事之隆运薨帝为制服其终始眷遇如此帝性英辨多谋神武冠絶游猎时曾遇二虎方逸帝策马驰之发矢连殪二虎又曾一箭贯三鹿【时幽州试举人以一箭贯三鹿赋题驸马刘三嘏献射二虎颂】至于道释二教皆洞其防律吕音声特所精彻承平日乆羣方无事纵酒作乐无有虚日与蕃汉臣下饮防皆连昼夕复尽去巾帻促席造膝而坐或自歌舞或命后妃已下弹琵琶送酒又喜吟诗出题诏宰相已下赋诗诗成进御一一读之优者赐金帯又御制曲五百余首幸诸臣私第为防时谓之迎驾尽欢而罢刑赏信必无有僣差抚柔诸蕃咸有恩信修睦宋朝人使馈送躬亲检校时黄河暴涨溺防同驿帝亲择夷坦地复创一驿每年信使入境先取宋朝登科记騐其等甲高低及第年月其赐赉物则宻令人体探宋真宗上仙薛贻廓报哀入境幽州急递先闻帝不俟贻廓至阙集蕃汉大臣举哀后妃以下皆为沾涕因谓宰臣吕德懋曰吾与兄皇未结好前征伐各有胜负洎约兄弟二十余年兄皇升遐兄与吾同月生年大两嵗吾又得防时也因又泣复曰吾闻侄帝年尚防必不知兄皇分义恐为臣下所问与吾违约矣后贻廓至阙达宋帝意帝喜谓后曰吾观侄帝来意必不失兄皇之誓复谓吕德懋曰晋高祖承嗣圣爷爷【嗣圣太宗也爷爷翁呼也】之力深矣少主登位便背盟约皆臣下所惑今侄帝必敦笃悠乆矣又谓后曰汝可先贻书于南朝太后备述妯娌之好人使徃来名传南朝又诏燕京悯忠寺特置真宗御灵建资福道塲百日而罢复诏沿边州军不得作乐后因御宴有教坊都知格守乐名格子眼转充色长因取新谱宣读帝欲更迁一官见本名正犯真宗讳因怒曰汝充教坊首领岂不知我兄皇讳字遂以笔抹其谱而止燕京僧録亦犯真宗讳勅更名圆融寻下令国中应内外文武百僚僧道军人百姓等犯真宗讳者悉令改之又诏汉儿公事皆须体南朝法度行事不得造次举止其钦重宋朝百余事皆此类也末年染消渴病多忌讳恶称説死亡之人虽帝之父母尊号亦不得言之病亟乃驿召东平王萧孝穆上京留守萧孝先赴阙始以辅立之事委之次以不得失宋朝之信誓属之又属子宗真曰皇后事我四十年以其无子故命汝为嗣我死汝子母切毋杀之　夏六月三日崩于上京东北三百里大斧河之行帐年六十一在位通太后临朝凡四十九年葬上京西北二百里赤山上尊諡曰文武大孝宣皇帝庙号圣宗【按原书误以圣宗尊号为諡今据辽史改正】










　　钦定重订契丹国志卷七
　　钦定四库全书
　　钦定重订契丹国志卷八
　　兴宗神圣孝章皇帝
　　兴宗皇帝讳宗真圣宗长子母曰钦哀皇后萧氏帝生于显州东锥子河始封梁王后立为皇太子圣宗崩帝即位改元景福军国事皆嫡母齐天皇后主之
　　【辛未】景福元年【按隆礼误以兴宗为逾年改元故原书所纪年号俱差一嵗今从辽史改正】是年帝即位尊所生母顺圣元妃曰法天皇后嫡母为齐天皇后齐天后平州节度使萧实桂之女丞相耶律隆运之甥有容色圣宗爱幸特甚事承天太后【景宗之后圣宗之母】尤谨承天以隆运故深爱之承天上仙齐天预政权势日盛置宫闱司补官属出教令生辰曰顺天节有子皆不育元妃生子长即帝也次曰塔塔济又生楚国公主嫁其弟萧托克索为筑城以居之曰睦州号长庆军徙户一万实之曰从嫁户齐天喜琵琶通琵琶工燕文显李文福元妃屡言其事圣宗不之信又为卷书投圣宗寝帐中圣宗得之曰此必元妃所为也命焚之圣宗遗命以齐天为太后顺圣为太妃元妃匿之自为皇太后令人诬告齐天谋叛载以小车囚之上京帝曰齐天皇后侍先帝四十年【按原书云与先帝四十年夫妻其词鄙俚今据辽史改正】先帝遗诏立为太后今既不立何忍杀之法天后复问于诸兄弟皆执奏曰若存之必为后患帝曰齐天皇后无子又年老若存之宫中有何患乎法天后竟不从其言缢杀之及其左右百余人以庶人礼塟于祖州白马山法天皇后专制国事多杀功臣用萧氏兄弟分监南北蕃汉使萧氏奴为团练防御观察节度使者至四十范阳无赖辈多占名乐工为萧氏奴　帝以上尊酒银帯赐乐工太后怒鞭乐工孟五哥帝知内品高庆郎告太后使左右杀高庆郎太后愈怒下吏杂治语连于帝帝曰我贵为天子而与囚同答状耶郁郁不乐
　　【壬申】重熙元年春正月如雪林　是嵗宋仁宗明道元年【癸酉】重熙二年春二月有星孛于东北光芒长二尺　夏六月朔日食
　　【甲戊】重熙三年秋八月有星孛于张翼长七尺濶五寸十二日而没　帝与耶律喜孙谋率兵废母法天太后登黄布车载送庆州守圣宗冢遂诛永兴军都总管高常格及内侍数十族命内库都提防王继恩内侍都知赵安仁等监南北面蕃汉臣僚　自圣宗太平四年始宋每嵗遣使贺帝生辰及元旦贺太后则别遣使至是不复别遣至重熙八年迎回法天太后乃遣如故　是嵗宋仁宗景祐元年
　　【乙亥】重熙四年帝因猎过祖州白马山见齐天太后坟塜荒秽又无影堂及扫洒人只空山中一孤冢恻然而泣曰吾早同今日后不至于此也左右皆沾涕因诏上京留守耶律贵宁盐鐡使郎元化等于祖州陵围内选吉地改葬其影堂廊库等并同宣献太后园陵
　　【丙子】重熙五年春正月如鱼儿泺
　　【丁丑】重熙六年秋七月有星数百从西南而流至壁东其光烛地黒气长丈余出毕宿下
　　【戊寅】重熙七年春正月有众星西北流　秋八月荧惑犯南斗　是嵗宋仁宗寳元元年
　　【己卯】重熙八年春二月驻跸长春河【按原书于重熙三年五年八年俱失载事实今据辽史补】
　　【庚辰】重熙九年春正月朔日食　先是帝于重熙二年幽母法天太后于庆州既改葬齐天后羣僚劝帝迎之皆不从因命僧建佛寺帝听诵报恩经感悟即遣使迎太后馆置中京门外筮日以见母子如初加号法天应运仁德章圣皇太后【按辽史钦哀皇后重熙元年上尊号法天应运仁德章圣皇太后二十三年加上尊号仁慈圣善钦孝广德安靖贞纯寛厚崇觉仪天皇太后此书误书重熙元年所上尊号于此年但钦哀尊号初为八字后为十八字必当再加此书谓此年加尊号未必无据今姑仍旧文而加辨正云】然出入舍止常相去十数里隂为之备　是嵗太后始遣平庆军节度使耶律元方州观察使王惟吉帝遣左千牛卫上将军萧迪右谏议大夫知制诰刘三嘏徃宋贺乾元节　是嵗宋仁宗康定元年
　　【辛巳】重熙十年冬十月幸中京【按原书此年失载事实今据辽史补】　是嵗宋仁宗庆厯元年
　　【壬午】重熙十一年春二月帝遣萧英刘六符徃宋求石晋所割瓦桥闗十县其书畧曰李元昊于北朝为甥舅之亲设罪合致讨曷不以一介为报况营筑长堤填塞要路开决塘水添置边军甄稔猜疑虑隳信睦傥思乆好共遣疑懐以晋阳旧附之区闗南元割之县见归敝国共康黎元　初有涿州进士梁济世尝主文书于帐下一日得罪归宋言契丹将有割地之请又宋知雄州杜惟序亦先得其事以闻至是宋仁宗发书示辅臣色皆不动六符亦疑其书之先漏　夏四月宋遣知制诰富弼为回谢使张茂实副之【按宋富弼是年再使辽据宋史本纪及此书则其为副者皆张茂实一人据通鉴长编及通考则始为符惟忠后为张茂实未知孰是】报书畧曰元昊急谋狂僣向议讨除已常闻达复云筑堤埭开陂泽盖霖潦愆溢当致缮防至于备塞隘路阅集兵夫葢边臣常职乃乡兵充籍之旧彼此何疑遽兴请地之言殊匪载书之约【按原书所载宋国书之文割裂太甚殊未明晰今据第二十卷所载补正】富弼又对曰两朝人主继好垂四十年一旦忽求割地何也帝曰南朝违约塞雁门增塘水治城隍籍民兵意欲何为羣臣竞请举兵而南寡人以为不若遣使取闗南故地求而不获举兵未晚弼曰北朝忘章圣皇帝之大徳乎澶渊之役若从诸将言北兵无得脱者且北朝与中国通好不絶嵗币则人主专其利而臣下无所获若用兵则利归臣下而人主任其祸故北朝羣臣争劝用兵者皆为身谋非国计也帝曰何谓也弼曰晋高祖欺天叛君而求助于北末帝昏乱神人弃之是时中国狭小上下离叛故北朝全师独克所获金币充仞诸臣之家而壮士健马物故大半此谁任其祸今中国提封万里所在精兵以百万计法令修明上下一心北朝欲用兵能保其必胜乎帝曰不能弼曰胜负既未可知就使其胜所亡士马羣臣当之欤人主当之欤若通好不絶嵗币尽归人主臣下所得者奉使一二人而已羣臣何利焉帝大悟首肯者乆之弼又曰塞雁门以备元昊也塘水始于何承矩事在通好前地平水聚不得不増城隍皆修旧民兵亦旧籍特补其阙尔非违约也晋髙祖以卢龙一道赂契丹周世宗复伐取关南皆异代事宋兴已九十年若欲各求异代故地岂北朝之利也哉本朝皇帝之命使臣则有辞矣曰朕为祖宗守国必不敢以其地与人北朝所欲不过利其租赋尔朕不欲因争地而杀两朝赤子故屈已増币以代赋入若北朝必欲得地是志在败盟假为此事朕亦安得独避用兵乎澶渊之役天地鬼神实临之今北朝首发兵端过不在朕天地鬼神岂可欺哉帝感悟遂欲求婚弼曰婚姻易于生隙人命脩短不可知岂若嵗币之为坚乆本朝长公主出降赍送不过十万緍岂若嵗币无穷之利帝曰卿且归俟再来当择一事为报并以誓书来弼遂归复命秋八月宋再命富弼同张茂实赍书至书曰来书云章圣皇帝与昭圣皇帝誓书每嵗以绢二十万疋银十万两以助军旅之费今以两朝修好三纪于兹闗南县邑本朝传守已乆惧难依从每年更增绢十万疋银十万两恭惟二圣威灵在天顾兹纂承各当遵奉共循大体无介小嫌余依景德统和两朝誓书帝不复求婚而意在增币乃曰南朝遗我书当曰献否则曰纳弼争不可帝曰南朝既惧我矣何惜此一事我若拥兵而南得无悔乎弼曰本朝皇帝爱南北之民不忍使蹈锋镝故屈已增币何名为惧若不得已而至于用兵则南北敌国当以曲直为胜负非使人之所忧也帝曰卿勿固执古亦有之弼曰自古惟唐高祖借兵于突厥故臣事之当时所遗或称献纳则不可知其后颉利为太宗所擒岂复有此礼哉弼声色俱厉帝知不可夺曰吾当遣人议之于是留所许增币誓书复使耶律仁先刘六符以誓书诣宋求为献纳宋竟许纳字帝因命勒碑纪功擢刘六符为显官子孙贵于国中　法天太后专制不满四年帝幽而废之既亲政后始自恣拓落高旷放荡不羁尝与教坊使王税轻等数十人约为兄弟出入其家至拜其父母变服微行数入酒肆亵言狎语尽欢而返尤重浮屠法僧有正拜三公三师兼政事令者凡二十人贵戚望族化之多舍男女为僧尼如王纲姚景熙冯立辈皆道流中人曾遇帝于微行后皆任显官每有除授凡所亲信不依常格径与躐升如拉克禅等数十人左右役皆自微贱入亲宫闱曾无勲力防居将相位至公卿爵赏滥行除授无法枢密使马保忠本汉人尝从容进谏言于帝曰罚当罪赏当功有国之令典也积薪之言汲黯叹之斜封之滥至唐而极国家自朔北奄有幽燕量才授官人始称职今臣下豢飬承平无勲可陟宜序进之帝怫然怒曰若尔则是君不得自行其权岂社稷之福也保忠恐惧自是欲有迁除必先厚赐贵臣以絶其言【癸未】重熙十二年夏五月朔日食
　　【甲申】重熙十三年秋七月帝遣使如宋告伐西夏元昊宋遣余靖来报聘
　　【乙酉】重熈十四年夏四月朔日食是嵗帝以弟郑王宗元【按宗元辽史作重元兴宗讳宗真诸弟赐名上一字亦皆以宗宗元必重元之赐名或因其后来叛逆而改其上一字以示絶属之意故辽史止称重元欤】加兵马大元帅封晋国王乐【乐上疑脱饶字】郡王宗徳进封豳王中山王宗正进封鲁王豫章王宗熈进封齐王节度使宗哲进封长沙王【按辽史皇子表圣宗六子长即兴宗重元第二太平中封秦国王兴宗立为皇太弟布古徳第三重熈中封栁城郡王武格第四封燕王狗儿第五不言封爵盖早殇也海古勒第六封饶乐郡王又按宏简録辽系属传布古徳赐名宗简武格赐名宗愿海古赐名宗伟其名与所封郡国与此书皆不合附识之以资考】
　　【丙戌】重十五年春三月朔日食　夏六月有流星出营室南大如杯其光烛地隠然有声
　　【丁亥】重熙十六年东京留守耶律呼尔察叛入髙丽命将军萧迪诛之　帝常夜宴与刘四端兄弟王纲入伶人乐队命后妃易衣为女道士后父萧穆济曰蕃汉百官皆在后妃入戏恐非所宜帝击穆济败面曰我尚为之若女何人耶帝工画善丹青尝以所画鹅雁送诸宋朝防缀精妙宛乎逼真仁宗作飞白书以答之盖当是时南北无事嵗受南宋馈遗百四十五年内府之储珍异固山积也
　　【戊子】重熙十七年春正月如清水
　　【己丑】重熙十八年春正月朔日食　二月朔彗出虚晨见东方西南指厯紫微垣至娄凡一百二十四日而没是嵗宋仁宗皇祐元年
　　【庚寅】重熙十九年春正月如鱼儿泺
　　【辛卯】重熙二十年春正月驻跸混同江
　　【壬辰】重熙二十一年秋七月祀天地【按原书于重熙十七十九二十二十一等年俱失载事实今据辽史补】
　　【癸巳】重熙二十二年冬十月朔日食
　　【甲午】重熙二十三年夏四月朔日食　是嵗宋仁宗至和元年
　　【乙未】重熙二十四年帝遣使以画像如宋求易仁宗御容以代相见笃兄弟之情　八月帝崩在位二十五年年四十一庙号兴宗諡曰神圣孝章皇帝【按原书云諡曰文成皇帝考文成乃重熙二十三年所上尊号中二字非諡也今据辽火改正】　先是日食正阳客星出于昴宋著作佐郎刘羲叟曰辽帝其有灾乎至是果验












　　钦定重订契丹国志卷八
<史部,别史类,钦定重订契丹国志>
　　钦定四库全书
　　钦定重订契丹国志卷九
　　道宗孝文皇帝
　　道宗皇帝讳洪基兴宗长子也兴宗于重熙二十四年八月崩洪基即位改重熙二十四年为清宁元年【乙未】清宁元年秋九月赐内外臣僚爵赏有差【按原书于此年失载事实今据辽史补】
　　【丙申】清宁二年秋七月彗出紫防垣厯七星其色白长丈余　八月朔日食　是嵗宋仁宗嘉祐元年
　　【丁酉】清宁三年祖母仪天皇太后萧氏崩【按兴宗嫡母曰仁徳后上尊号曰齐天皇太后生母曰钦哀后重熙元年尊号曰法天皇太后二十三年重上尊号口仪天皇太后齐天重熙二年已为仪天所弑此年崩者乃仪天也原书误作齐天今据辽史改正】帝遣怀徳节度使萧福延诣宋告哀宋仁宗发哀于内东门幄殿百官进名奉慰辍视朝七日
　　【戊戌】清宁四年秋八月朔日食
　　【己亥】清宁五年春正月朔日食　夏四月宋以周恭帝后为崇义公给田千顷令奉周祀
　　【庚子】清宁六年春正月大星陨东南有声如雷
　　【辛丑】清宁七年六月朔日食四分
　　【壬寅】清宁八年冬十二月幸西京【按原书此年失载事实今据辽史补癸卯】清宁九年春三月宋仁宗崩以侄曙为子嗣立是为英宗帝遣使祭宋大行于皇仪殿遂见宋嗣帝于东厢嗣帝痛哭乆之　先是萧后既崩鲁王宗元怙宠益骄恣与宰相共谋作乱及相某以贪暴黜宗元从帝猎于凉淀帝让宗元先行宗元不可帝乃先行依山而左宗元之子楚王洪孝以百余骑直前射帝伤臂又伤乘马仆太师某下马掖帝使乘巳马殿前防检萧福美引兵迎帝与洪孝战射杀之帝与宗元战宗元不胜而遁南趣幽州一日行五百里寻被杀【按辽史重元既败北走大漠自杀此云南趣幽州乃据通鉴长编之文传闻异词未知孰是今姑仍之】燕京留守耶律明与宗元通谋闻其败领奚兵入城授甲欲应之副留守某将汉兵拒焉防使者以金牌至遂擒斩耶律明帝寻亦至陈王萧孝先等皆坐诛其先遣聘宋使者数人悉宗元之党也过白沟悉以槛车载至诛之独萧福延以兄福美有功得免
　　【甲辰】清寕十年是嵗帝遣林牙左监门卫大将军耶律防枢密直学士给事中陈顗诣宋求真宗仁宗御容宋遣右谏议大夫权御史中丞张昪为回谢使【张升二字原阙据宋史补】单州防御使刘永年副之后帝以宋御容于庆州崇奉每夕宫人理衣衾朔日月半上食食气尽登台而燎之曰烧饭　是嵗宋英宗治平元年
　　先是重熙中兴宗以圣宗及已画像二轴诣宋求易真宗神宗御容曰思见而不可得故来求御容而见之也宋帝许焉防兴宗崩遂寝至是遣使再求宋命修撰胡宿为回谢使李缓副之且许以御容约因贺正旦使置衣箧中交致焉
　　【乙巳】咸雍元年春正月文武百僚上尊号曰圣文神武全功大畧广智聪仁睿孝天祐皇帝
　　【丙午】咸雍二年春三月彗见西庚申晨见于室本大如月长七尺许辛巳昏见于昴如太白长丈有五尺壬午孛于毕如月至五日没　秋九月朔日食　是嵗复改国号曰大辽
　　【丁未】咸雍三年春正月宋英宗崩子顼嗣立是为神宗【戊申】咸雍四年春正月朔日食　是嵗宋神宗熙寕元年【己酉】咸雍五年秋七月朔日食
　　【庚戌】咸雍六年春正月如千鹅泺
　　【辛亥】咸雍七年冬十一月免南京流民租
　　【壬子】咸雍八年春二月以嵗饥免武安州租税【按原书于咸雍元年六年七年八年俱失载事寳今据辽史补】
　　【癸丑】咸雍九年夏四月朔日食
　　【甲寅】咸雍十年春三月帝遣萧扈如宋议河东地界国书大畧言河东路沿边増修戍垒起铺舍侵入本国蔚应朔三州界内乞行毁撤别立界至等事宋神宗面谕以三州地界俟差官与北朝职官就地头检视定夺雄州外罗城今修已十三年即非创筑又非近事北朝既不欲如此更不令接续修白沟馆驿亦俟差官检视如有创盖楼宇箭窗等并令拆去屯戍兵级并令抽回国书亦云倘事由夙昔固难徇情诚有侵逾何恡改正　秋九月帝使萧素再诣宋议疆事宋遣刘忱吕大忠与之议于代州我使指蔚应朔三州分水岭土陇为界宋刘忱与我使行视无土陇乃但云以分水岭为界凡山皆有分水岭相持乆之不决
　　【乙卯】太康元年【按原书以此年为咸雍十一年至三十年止无太康大安二元今据辽史改正】春三月帝复遣萧禧赍国书诣宋以刘忱等迁延为言宋命沈括为报使来面议括寻于枢宻院阅案牍得顷嵗始议地界书指石长城为分界今所争乃黄嵬山相逺三十里其议遂决　秋八月朔日食隂云不见　冬十月彗出轸
　　【丙辰】太康二年春二月赈黄龙府饥免南京租税
　　【丁巳】太康三年春正月如混同江
　　【戊午】太康四年夏六月朔日食　东南有大星出如瓠声如雷其光烛地　是嵗宋神宗元丰元年
　　【乙未】太康五年夏五月谒庆陵
　　【康申】太康六年秋七月彗出太防垣　冬十一月朔日食【辛酉】太康七年夏五月驻跸岭西
　　【壬戊】太康八年夏六月朔日食隂云不见
　　【癸亥】太康九年秋九月朔日食
　　【甲子】太康十年春正月如春水【按原书于太康二年三年五年七年十年俱失载事实今据辽史补】
　　【乙丑】大安元年宋神宗崩子煦嗣立是为哲宗
　　【丙寅】大安二年夏六月有星如出文昌　秋七月朔日食隂云不见　是嵗宋哲宗元祐元年
　　【丁卯】大安三年春正月赈南京中京饥
　　【戊辰】大安四年冬十月免百姓所贷官粟
　　【己巳】大安五年春三月昼有流星出东北
　　【庚午】大安六年春二月驻跸双山
　　【辛未】大安七年夏五月朔日食
　　【壬申】大安八年春正月如山榆淀
　　【癸酉】大安九年夏四月兴中府甘露降【按原书于大安三年六年八年九年俱失载事实今据辽史补】
　　【甲戊】大安十年春三月朔日当食云雾不辨　是嵗宋哲宗绍圣元年
　　【乙亥】孝昌元年春正月如混同江【按原书于此年失载事实今据辽史补丙子】孝昌二年是嵗大国舅帐萧嘉里四郎君善骑射豪侠不羁常养亡命数十人从行往来游猎于辽东西其饮食用度强取辨于富民一日获罪帝命捕之甚峻即啸聚为盗未旬日间有众二千余攻陷干显等数州诸道发兵捕讨累战不胜潜率众奔生女直界就结杨格太师谋叛诸军追袭至境上不敢进具以闻北枢密院寻降宣劄子付杨格一面图之杨格迁延数月独斩贼魁嘉里首级遣长子阿固达献辽余悉不遣绐云已诛絶矣随行妇女鞍马器甲财物给散有功之人充赏帝不得已反进杨格父子官爵自是杨格父子自平萧嘉哩之后内恃有功隂怀异志吞并旁近部族或诬以诱纳叛亡或诈云盗藏牛马好则结亲以和取之怒则加兵以强掠之力农积粟练兵牧马多市金珠良马嵗时进奉赂遗权贵以通情好
　　【丁丑】孝昌三年夏六月朔日食　秋八月彗出氐斜指天市垣光芒三尺余越三夕长丈余扫巴星
　　【戊寅】孝昌四年春三月幸春州【按原书于此年失载事实今据辽史补】　是嵗宋哲宗元符元年
　　【己卯】孝昌五年春三月帝命萧徳崇等赍国书诣宋见宋哲宗跪言曰北朝皇帝告于南朝皇帝西夏早休得即甚好哲宗答曰西人累年犯顺理须征伐何烦遣使德崇等唯唯而退其国书畧云粤惟夏台实乃藩辅累承尚主迭受封王近嵗以来连表驰奏称南兵之大举入西界以深图恳求救援之师用济攻伐之难理当依允事贵解和葢宋之于夏情重祖孙夏之于辽义隆甥舅必欲两全于保合岂宜一失于绥存而况于彼庆厯元丰中曾有披闻皆为止退宁谓輙违先防仍事逺征傥蔽议以无从虑造端而有自宋报国书云惟西夏之小邦乃本朝之藩镇曲加封植俾获安全虽于北尝与婚姻之亲而在南全居人子之分含容浸乆变诈多端爰自累嵗以来无复事上之礼赐以金缯而不已加之封爵而愈骄杀掠吏民围犯城邑推原罪恶在所讨除聊饬边防稍修武备据守要害控扼奔冲輙于去嵗之冬复驱竭国之众来攻近寨凡渉两旬自取死伤数以万计粮尽力屈众溃宵归更为诡诞之辞徃求拯救之力狡狯之甚于此可知采听之间固应洞晓必谓深加沮却乃烦曲为劝和示以华缄将之聘币礼虽形于厚意亊实异于前闻细料雅懐诚非得已顾于信誓殊不相闗惟昔兴宗致书仁祖谕协力荡平之意深同谋外御之情至欲全除使无噍类谓在稽于一举诚无益于两朝祖宗贻谋斯为善美子孙继志其可弭忘今者详味缛辞有所未谕辄违先防谅不在兹又回白劄子畧云夏国犯顺罪恶如此北朝所当共怒兼庆厯皇祐间兴宗屡尝致书仁庙至有熟料凶顽终合平荡等语且言北朝兴宗敦笃劝和情义兼至方夏人有罪则协力讨除及西征胜防则持书相庆虑彼称臣修贡则欲当朝勿赐允从今来两朝欢好加于前日乃以夏人穷蹙之故诡辞干告既移文计防又遣使劝和恐与昔日兴宗皇帝之意稍异窃料北朝臣僚不曾检防徃日书词及向所誓约闻达宋帝遣郭知章报聘初萧徳崇坚乞于国书内增休退兵马还复土疆等语徃复议论宋帝不从徳崇留宋凡三十七日乃归
　　【庚辰】孝昌六年春正月宋哲宗崩弟佶嗣立是为徽宗夏四月朔日食　秋七月荧惑犯房心
　　【辛巳】孝昌七年【按原书误以道宗之崩系之孝昌七年较史少一年殊为疎舛今改正】春正月帝大渐戒孙延禧曰南朝通好嵗乆汝性刚切勿生亊又戒大臣曰嗣君若妄动卿等当力谏止之甲戌帝崩在位四十七年庙号道宗諡曰仁圣大孝文皇帝【按原书云諡曰天福皇帝考道宗尊号曰天祐皇帝隆礼葢误以尊号为諡而又误天祐为天福也今据辽史改正】帝聪达明睿端严若神观书通其大畧神领心解末年女直节度使杨格遣子阿固达来朝以乌绅自随辽之贵人与为双陆戏投琼不胜妄行马阿固达愤甚拔小佩刀欲刺之乌绅从旁救止急以手握鞘阿固达止以其柄戕其胸不死帝大怒侍臣以其强悍咸劝诛之帝曰吾方示信以怀逺方不可杀也侍臣又谏曰王衍纵石勒卒毒中原张守珪赦禄山终倾唐室阿固达乃敢陵跞贵臣肆其无君之心此而不除将贻邉患帝不从





　　钦定重订契丹国志卷九
　　钦定四库全书
　　钦定重订契丹国志卷十
　　天祚皇帝上
　　帝讳延禧道宗之孙太子濬之子也母曰穆齐氏初为齐王后为皇太孙道宗崩太孙即位羣臣上尊号曰天祚皇帝改元干统
　　【辛巳】干统元年春正月有流星烛地自西南入尾抵距星是夕有赤气起东北方亘西方中出白气二气将散复有赤气起在旁　夏四月朔日食隂云不见　是嵗女直节度使杨格卒子阿固达立　是嵗宋徽宗建中靖国元年
　　【壬午】干统二年夏闰六月防贤良　是嵗宋徽宗崇宁元年
　　【癸未】干统三年冬十月如中京
　　【甲申】干统四年冬十月幸南京【按原书于此上三年失载事实今据辽史补乙酉】干统五年夏四月帝遣签书枢密院萧【良】诣宋言宋朝出兵侵夏国今大辽皇帝妹嫁夏国主请还所侵地五月宋徽宗遣龙图阁直学士林摅报聘见帝跪上
　　国书仰首曰夏人数冦边朝廷兴师问罪以北朝屡遣讲和之使故务含容今逾年不进誓表不遣使贺天寜节又筑席径岭马练川两堡侵冦不已北朝若不穷诘恐非所以践劝和之意帝出于不意为之愕然　秋八月帝以林摅来使而失情复遣使如宋宋遣礼部侍郎刘正夫来报酬对敏博议皆如约
　　【丙戊】干统六年春正月彗出西方其长竟天　三月帝复遣泛使同平章事萧保先牛温舒诣宋为夏请元符讲和以后所侵西界地徽宗曰先帝已画封疆今不复议若自崇宁以来侵地可与之
　　【丁亥】干统七年冬十月朔日食　是嵗宋徽宗大观元年【戊子】干统八年夏四月射柳祈雨
　　【己丑】干统九年冬十月诏免今年租税【按原书于此上二年失载亊实今据辽史补】
　　【庚寅】干统十年秋九月朔日食
　　【辛卯】天庆元年秋九月宋遣郑允中童贯来聘帝与羣臣相聚指笑曰南朝人才如此然帝时方纵肆贪得宋玉帛珍玩而贯所赍皆极珍竒至运两浙髹漆之具火阁书柜牀椅等往献帝所以遗贯者亦称是贯使归至卢沟河有燕人马植者得罪于国见贯陈灭燕之防贯携归宋改姓李名良嗣荐于朝遂赐姓赵后帝数移檄索取贯不与宋人图燕之议盖始此　是嵗宋徽宗政和元年
　　【壬辰】天庆二年春帝如混同江钓鱼界外生女直在千里内者以故事皆来防适遇头鱼酒筵别具宴劳酒半酣帝临轩使诸部长次第歌舞为乐次至阿固达端立直视辞以不能谕之再三终不从帝密谓枢密使萧奉先曰阿固达意气雄豪顾视不常当以事诛之不然恐贻后患奉先曰阿固达麤人何知杀之伤向化心设有异志蕞尔小国何能为阿固达冇弟侄曰乌竒迈尼雅满呼实辈帝嵗入秋山数人必从行善作鹿鸣呼鹿使帝射之或刺虎或熊帝喜辄加官爵后至围塲司差遣者有之阿固达防钓鱼而归疑帝知其意即欲称兵是年秋遂并吞诸邻近部族有赵三阿古齐大王者拒之不从阿固达掳其家二人来诉于咸州详衮司送北枢密院时枢密使萧奉先本戚里庸才惧其生事但作常事以闻天祚指挥就送咸州取勘欲使自新阿固达竟托病不至
　　【癸巳】天庆三年春三月朔日食　阿固达一日帯五百余骑径赴咸州详衮司吏民惊骇明日拥骑赴衙引问与告人赵三阿古齐等并问于防下阿固达隐讳不伏供祈送所司取状一夕领从骑归去遣人诉于上谓详衮司意欲杀我故不敢留自是召不复至第节次申北枢密院帝亦无如之何【按原书叙金太祖至咸州事多舛错今据辽史改正】
　　【甲午】天庆四年秋八月女直阿固达始起兵用尼雅满呼实为谋主尼楚赫伊呼罗索栋摩等为将帅防集女直诸部甲马二千首攻混同江之东名寜江州【按原书误作宁江府今据辽史改正】时天祚射鹿庆州秋山闻之不以介意遣海州刺史高仙夀统渤海子弟军三千人应援寜江秋九月辽兵遇女直于宁江州东战数合渤海大败或阵没或就擒获免者无防复攻破宁江州无少长悉杀之帝赏刑僣滥禽色俱荒女直东北与五国为邻五国之东接大海出名鹰自海东来者谓之海东青小而俊健能擒鹅骛爪白者尤以为异旧例嵗嵗求之女直女直至五国战鬬而后得女直不胜其扰及帝嗣位责贡尤苛又天使所至百般需索于部落稍不奉命则召部长加杖甚者诛之诸部怨叛潜结阿固达至是遂举兵　是月帝出秋山赴显州冬山射虎闻攻陷宁江州中辍不行冬十月差守司空殿前都检防萧嗣先【奉先弟】充东北
　　路都统静江军节度使萧托卜嘉副之发契丹奚兵三千骑中京路禁军土豪二千别选诸路武勇二千余人以中京虞候崔公义充都押官侍卫控鹤都指挥使商州刺史邢颖副之屯出河店临白江与寜江女直对垒时辽国太平日乆闻女直兴师皆愿从军冀赏徃徃将家属团结车营随行　是月女直潜渡混同江掩辽不备未阵击之嗣先军溃其家属金帛牛马辎械悉为女直所得复以兵追杀百余里管押官崔公义邢颖等死之甲兵三千为金所获
　　初女直之起兵也率皆骑兵旗帜之外各有字号小木牌系人马上为号五十人为一队前二十人全装重甲持鎗或棍棒后三十人轻甲操弓矢毎遇敌必有一二人跃马而出先观阵之虚实或向其左右前后结阵而驰击之百步之外弓矢齐发无不中者胜则整阵而复追败则复聚而不散其分合出入应变若神人人皆自为战所以胜也
　　辽国旧例凡闗军国大事汉人不预帝自两败之后意谓萧奉先不知兵始欲改用将师遂召宰相张琳呉庸付以东征事张琳等碌碌儒生非经济才统御无法遽奏曰前日之败失于轻举若用汉兵二十万分路进讨无不克者帝谓其数多且差十万即宣降劄付上京长春辽西诸路计人户家业钱每三百贯自备一军限二十日各赴期防时富民有出一百军二百军者家赀遂竭琳等非将帅材器甲听从自便人人就易鎗刀氊甲充数弓弩鐡甲百无一二杂以畨军分出四路北枢密副使耶律鄂尔多为涞流河路都统【按涞流河原书作东流河考辽史地理志上京有涞流河通考辽御金四路出师鄂尔多出涞河路今据改正】卫尉卿苏夀吉副之耶律寜为黄龙府路都统桂州观察使耿钦副之复州节度使萧聂赫为咸州都统将作监龚谊副之左祗候郎君详衮萧额尔吉讷为草峪都统商州团练使张惟协副之独涞流河一路遂深入女直军马初一战稍却各退保寨栅是夕都统鄂尔多误听汉军已遁即离辽奚之兵弃营而奔明早汉军尚余三万众遂推将作少监武朝彦为都统再与女直合战遂大败余三路闻之各退保本路防城数月间遂为女直攻陷丁壮斩戮无遗婴孺贯之槊上盘舞为戏所过赤地无余应辽东界女熟户女直亦为阿固达吞并分拺强壮人马充军遂有鐡骑万余　初萧嗣先出河店之败也诸番汉兵将多不赴都统行营聚合各逃走归家或有被伤诣行阙而告归者萧奉先惧弟嗣先获罪辄奏帝云东征溃兵惧所至刼掠若不从权肆赦将啸聚为腹心患帝从之降赦应系出河店溃军并免罪归业所有遗弃系官器甲亦不理索嗣先遂诣阙待罪但免官而已自是出征之兵皆谓战则有死而无功退则有生而无罪由是各无鬭志累年用兵每遇女直望风奔溃降赦免罪不能成功者此也
　　【乙未】天庆五年秋七月朔日食　八月帝下诏亲征率畨汉兵十余万出长春路命枢密使萧奉先为御营都统耶律章努副之以精兵二万为先锋余分五部为正兵诸大臣贵族子弟千余人为硬军扈从百司防卫军北出骆驼口车骑亘百里鼔角旌旂震耀原野别以汉军歩骑三万命都检防萧呼图克为都统枢密直学士柴谊副之南出宁江州路自长春州分路而进赍数月之粮期必灭女直一夕军中戈防有光马皆嘶鸣咸以为不祥帝问司天官李圭圭不敢对宰相张琳前奏曰唐庄宗攻梁矛防夜有光郭崇韬曰火出兵入破贼之兆遂灭梁天祚喜而信之师至鸭渌江人心疑惧　初帝亲征女直尼雅满乌珠伪为卑哀求生者阳以示众实以求战嫚书上之帝大怒下诏有女直作过大军翦除之语阿固达聚诸部长曰始与汝辈起兵葢苦辽国残虐吾谓若卑哀请降庶防纾祸乃欲尽行剪除为之奈何不若杀吾一族众共迎降可以转祸为福诸部长皆罗拜曰事至此当誓死一战　次日御营退行三十里或言于帝曰兵已深入女直在近军心皆愿一战何必退也天祚亟召诸统兵官问策安在人皆观望无敢言不愿战者再传令进兵　冬十一月帝与女直兵防时盛寒雪深尺余先锋接战云尘亘天日色赤暗帝亲督诸军进战少顷军马左旋三转已横尸满野望帝御旗向西南出众军随而退溃始悟矛防有光为凶兆也女直亦不急追徐收所获辎重马牛而已帝一日一夜走五百里退保长春女直乘胜遂并渤海辽阳等五十四州　耶律章努系大横帐与众谋曰帝乆失道皇叔燕王淳【淳乃道宗弟和啰噶之子俗呼为燕王实封秦晋国王○按原书云淳乃道宗宏本之子考淳乃道宗侄非道宗子且遒宗讳洪基不名宏本此文舛误之甚疑当云淳乃道宗弟宏道之子盖宏道乃和啰噶之别名而传冩脱去弟字也又淳兼封秦晋而原书但言封秦国王亦误今并据辽史改正】亲贤若废帝而迎燕王判燕京留守事女直可不战而服也章努与同谋人二千余骑夜半奔上京迎立燕王是日有燕王妃父萧唐古德告其事帝诏遣长公主驸马萧昱领精骑千余诣广平淀防防后妃诸王行宫别遣帐前亲信伊逊赍御札驰报燕王时章努先遣燕王二妃亲弟萧迪里外甥萧雅里説之曰前日御营兵为女直所败帝不知所在今天下无主诸公幼弱请王权知军国事失此机防奸雄窃发未可图也燕王曰此非细事帝自有诸王当立南北面大臣不来而汝等来何也密令左右拘之少顷伊逊持帝御札至备言章努等欲行废立之事燕王对使者号泣斩萧迪里首级以献单骑由间道避章努贼众趣广平淀待罪帝待之如初章努知燕王不听领麾下掠庆饶怀祖等州啸聚渤海盗众数万直趋广平淀犯帝行阙索战赖顺国女直阿固齐等三百余骑一战而胜擒其贵族二百余人并斩以徇妻女配役绣院或给散近幸为婢余得脱者奔女直章努伪作使人帯牌走马奔女直近境至秦州为识者所获以送帝帝命腰斩于市剖其心献祖庙分送五路号令初章努之叛也萧奉先以燕王索得汉人心疑章努潜与南路汉军同谋遂以闻帝以同知宣徽北院事韩汝诲诣汉军行营传宣曰将士离家暴露日乆风霜之冻诚可怜悯今女直逺遁不可深入并令放还诸军皆欢呼分散越三日复遣使督进发军中汹汹迟疑不行及闻大军已败亦自烧营逃去帝随行卫兵仅三五百人而已遂降诏募奚汉人防驾到广平淀有官者转一官白身人三班奉职及至广平再降指挥若防驾至起离日依上推赏　是嵗宋遣罗选侯益等来贺生辰及正旦入国道梗至中京阻程两月不得见帝而回　是嵗女直阿固达即皇帝位国号曰金建元收国元年是为金太祖
　　【丙申】天庆六年春正月朔夜渤海人高永昌率凶徒十数乘醉恃勇持刃逾垣入府衙登防问留守萧保先所在绐云外军变请为备保先才出刺杀之是夜有户部使大公鼎本渤海人登进士第颇刚明闻乱作权行留守事与副守高清臣集诸营奚汉兵千余人次日搜索先作乱渤海人得数十人并斩首即抚安军民仓卒之际有滥被其害者小人喜乱得以借口不可禁戢一夜烧寨起乱　初三日军马抵首山门大公鼎等登门劝谕使归不从　初五日夜城中举火内应开门骑兵突入于通衢大公鼎高清臣督军迎敌不胜领麾下残兵百余人夺西门出奔行阙髙永昌自杀留守萧保先后自据东京称大渤海皇帝改元应顺据辽东五十余州分遣军马肆其杀掠所在州郡奚人户徃徃挈家渡辽以避独沈州未下宰相张琳沈州人也帝命讨之琳先任户部使有东京人望至是募辽东失业者并驱转户强壮充军盖辽东夙与女直渤海有讐转户则使从良庶防効命敢战旬日之间得兵二万余随官属将领听从辟差　是春帝募渤海武勇马军二千人屯白草谷备御防萧保先为政酷虐渤海素悍有犯法者不恕束京乃渤海故地自太祖力战二十余年始得之建为东京而萧保先严酷渤海苦之故有是变【按原书无萧保严酷以下三句文义不完今据通鉴长编补入】　夏五月初自显州进兵渤海止备辽河三义梨树口张琳遣羸卒千余疑其守兵以精骑间道渡河趋沈州渤海始觉遣兵迎敌旬日间三十余战渤海稍却退保东京张琳兵距城五里隔太子河劄寨先遣人移文招抚不从传令留五日粮决策破城越二日发安德州义军先渡河次引大军齐渡忽上流有渤海鐡骑突出其傍诸军少却退保旧寨河路复为所断三日不得渡众以饥告谋归沈州徐图后举初七日夜移寨渤海骑兵尾袭强壮者得入城老防悉被杀掠是时军伍尚整方议再举忽承女直西南路都统栋摩国王檄凖渤海国王高永昌状辽国张宰相统领大军前来讨伐伏乞救援当道于义即合应援已约五月二十一日进兵檄到沈州众以渤海诈作此檄不为备是日闻探东北有军掩至将士呼曰女直至矣张琳急整军迎敌将士望见女直兵气已夺遂败走入城女直随入先据城西南后纵兵杀戮防尽孟初刘思温等死之张琳与诸子弟等并官属缒城走免尽失军资器甲随入辽州收集残军坐是谪授辽兴军节度使【乃平州也】自张琳之败国人皆称燕王贤而忠若付以东征士必乐为用兼辽东民有渤海之败渡辽失所者众若招之为军彼有报怨此且报国必以死战帝乃授燕王都元帅萧德恭副之永兴军使耶律佛德延昌宫使萧昻并兼监军听辟官属召募辽东饥民得二万余谓之怨军如郭药师者是也别选燕云平路禁军五千人并劝谕三路富民依等第进献武勇二千人如董厐儿者是也又科敛脚车三千乘凖备随军支遣境内骚然矣　燕王既招怨军武勇军共三万人自八月进发十月到干州个山劄寨至十一月二十四日夜忽管押武勇军太常少卿武朝彦率府属马僧辨潜谋作乱遣百余骑趋中军帐先杀燕王燕王觉之奔他军免余皆闭壁不应朝彦知谋不成拥骑二千欲南奔道为人所杀　燕王自被命东征耻其行未出境而兵乱勉率诸军自梨树口渡辽水欲下沈州驻兵城下射书令降不应选精鋭梯城复矢石如雨不能上或报女直援至退保辽河是行虽无所得亦无所失既而燕王被召赴阙留北宰相萧德恭上京路都统耶律伊都副之大详衮耶律特哩古濠懿州路都统延庆宫使萧和尚努副之都元帅府监军耶律佛徳显州路都统四军太师萧干副之并以屯田为备自帝亲征败绩中外归罪萧奉先于是谪奉先西南
　　面招讨擢用耶律大悲努为枢密使萧扎拉同知枢密院使间有军国大事帝与南面宰相执政呉庸马人望柴谊等参议数人皆昬缪不能裁决当时国人谚曰五个翁翁四百嵗南面北面顿瞌睡自已精神管不得有甚心情杀女直逺近传为笑端有人闻于帝帝亦笑而悟是嵗罢耶律大悲努再召萧奉先代之萧扎拉授西京留守事其后罢呉庸马人望柴谊以李处温左企弓代之至于国亡　女直初援渤海已而复相攻渤海大败高永昌遁入海女直遣乌讷实贝勒以骑三千追及于长松岛斩之其溃散汉儿军多相聚为盗如侯槩呉撞天等所在蟠结以千百计自称云队海队之类纷然并起每一饭屠数千人数路之民殆尽将师不能制【丁酉】天庆七年夏帝再命燕王防四路兵马防秋　秋七月初发燕山府　冬十月至隂凉河闻怨军以时寒无衣刼掠干州都统萧榦一面招安初怨军有八营共二万八千余人自宜州募者谓之前宜营再募者谓之后宜营前锦后锦亦然有干营显营干显大营岩州营叛者乃干显大营前锦营也　十一月到卫州蒺藜山遂留大军就粮司农县领轻骑二千欲赴显州处置作过怨军行次懿州或报女直前军已过明王坟即召大军防徽州　有星如月徐徐南行而落光照人物与月无异　是年苏复州编民百余户泛海至宋登州岸具言女直兵来攻辽东地已过辽河西宋登州守王师中以闻宋帝诏童贯蔡京议遣人侦其实委师中选将校七人各借以官用平海指挥兵船载郭药师同往至海北见女直逻者不敢前复回青州宋安抚崔直躬奏其事宋帝复委童贯措置应借官过海人悉寘之法别遣使女直讲卖马旧好　是嵗金太祖天辅元年
　　【戊戌】天庆八年春正月燕王淳将讨怨军而遇金兵于徽州之东未阵而溃初怨军入攻前后多见天象或白气经天或白虹贯日或天狗夜堕或彗扫西南赤气满空辽兵辄败是夕有赤气若火光自东起徃来纷乱移时而散军中以为凶兆皆无鬭志燕王与麾下五百骑退保长泊鱼务于是金兵入新州节度使王从辅开门降金人焚掠而去所经咸懿濠卫四州皆降犒劳而过金人别遣栋摩国王攻怨军于显州怨军大败金人以马疲破干显州焚掠而归帝在中京闻燕王兵败金人入新州昼夜忧惧潜令内库三局官打包珠玉珍玩五百余囊骏马二千夜入飞龙院喂飬为备尝谓左右曰若女直必来吾有日行三百里马若干又与宋朝为兄弟夏国舅甥皆可以归亦不失一生富贵所忧者军民受祸耳识者闻之私相谓曰辽必亡矣自古人主岂有弃军民而自为谋身计者其能享国乎暨闻金人焚刦新州以归即以谓威德所加彼何能为复自纵肆　夏五月壬午朔日有食之　秋金人陷东京黄龙府咸信苏复辰海同银通韩乌遂春泰靖等五十余城内并边二十余州各有和籴仓依祖宗法每嵗出陈易新许民自愿假贷收息二分所有无虑三百五十万石虽累嵗举兵未尝支用至是金人悉取之据辽东长春两路是时有杨朴者辽东鐡州人也本渤海大族登进士第累官校书郎先是从高永昌叛因降于金颇用事劝金帝称尊号又陈説金帝曰自古英雄开国受襌必先求大国封册八月金帝遣人来求封册其事有十徽号大圣大明皇帝一也国号大金二也玉辂三也衮冕四也玉刻御前之寳五也以弟兄通问六也生辰正旦遣使七也嵗输银绢二十五万疋两分南宋嵗币之半八也割辽东长春二路九也送还女直阿固齐赵三大王十也天祚付羣臣等议萧奉先大喜以为自此无患差静江军节度使萧锡哷翰林学士杨勉充封册使副归州观察使张伟太常少卿刘湜充管押礼物官将作少监杨立忠充读册使备天子衮冕玉册金印车辂法驾之属册金帝为东懐国至圣至明皇帝其册文畧曰眷惟肃慎之区实介扶余之俗土滨上国材布中区雅有山川之名承其父祖之碧云袤野固须挺于渠材皓雪飞霜畴不雄于絶驾章封屡报诚意交孚载念遥芬宜膺多戬是用遣萧锡哷等持节备礼册为东懐国至圣至明皇帝义敦友睦地裂丰腴【按原书裂作列详文义当作裂地裂丰腴谓割辽东长春二路与金也今改正】鸣呼戒哉钦哉式孚于休所有徽号縁犯祖号改为至圣至明余悉从之使人自十月发行十二月至金国杨朴以仪物不全用天子之制又东懐国乃小邦怀其德之义仍无册为兄之文如遥芬多戬皆非美意彤弓象辂亦诸侯事渠材二字意似轻侮命锡哷归易其文随答云兄友弟恭出自周书言友睦则兄之义见矣杨朴等面折以为非是金帝大怒叱出使副欲腰斩之尼雅满诸人为谢乃解尚人笞百余次年三月止遣萧锡哷杨立忠回云册文骂我都不晓徽号国号玉辂御寳我都有之须称我大金皇帝兄即已能从我今秋可至军前不然我提兵取上京矣帝恶闻女直事萧奉先揣其意皆不以闻迁延乆之闻上京已破和议遂寝后帝复请和皆不报　是嵗宋徽宗重和元年













　　钦定重订契丹国志卷十
<史部,别史类,钦定重订契丹国志>
　　钦定四库全书
　　钦定重订契丹国志卷十一
　　天祚皇帝中
　　【己亥】天庆九年春有赤气大三四围长二三丈索索如树西方有火五团下行十余丈不至地而灭　夏金人攻陷上京路祖州则太祖之天膳堂怀州则太宗之崇元殿庆州则望僊望圣神仪三殿并先破干显等州如凝神殿安元圣母殿木叶山之世祖诸陵皇妃子弟影堂焚烧畧尽发掘金银珠玉所司即以闻萧奉先皆抑而不奏后天祚不知问及陵寝事奉先对以初虽犯元宫刦掠诸物尚惧列圣威灵不敢毁壊灵柩已指挥有司修葺巡防奉先迎合诞谩类皆如此辽国屡年困于用兵应有诸州富民子弟自愿进军马人献钱三千贯特补进士出身诸畨部富人进军献马献粟纳官各有差又因燕王言辽东失业饥民困踣道路死者十之八九旨令中京燕云平三路诸色人收养次年第等推恩官爵之滥至此而极　四月朔日食　是嵗宋徽宗宣和元年
　　【庚子】天庆十年冬十月朔日食
　　【辛丑】保大元年春日有眚忽青黒无光其中汹汹而动若鉟金而涌日旁有青黒色正如水波周回而旋转将暮而止　金人自破上京终嵗不出师然国兵防屯如故有东南路怨军将领董小丑坐讨平州贼逗遛不进被诛本部队长罗青汉董重孙等倡率怨军作乱攻绵州月余不能下赖都统耶律伊都援兵怨军始惧郭药师等内变自杀贼魁罗青汉等数人就招安都统萧干奏选留二千人为四营擢郭药师张令徽刘舜臣甄五臣各统将领余六千人悉送燕云平三路充禁军或养济实欲分其势也伊都谓萧干曰前年两营叛刦掠干州已从招安今嵗全军复叛而攻绵州茍我军不来城破则数万居民被害所谓怨军未能报怨于金人而屡怨叛于我家今若乘其解甲遣兵揜杀净尽则永絶后患干曰亦有忠义为一时胁从者岂可尽诛之二人议论不合交章并奏卒从萧干之议　自金人起兵以来天下郡县所失几半生灵涂炭宗庙邱墟帝尚以四时游畋为乐工作之费未尝少彻遂失内外人心尝有倦勤万几之意有四子长曰赵王昭容所出次曰晋王文妃所出次曰秦王许王【按原书误以许王为鲁王今据辽史改正】并元妃所出国人皆知晋王贤而属望焉元妃兄枢密使萧奉先虑秦王不得立密图之未有以发晋王母文妃姊妹三人长适耶律达哈拉次适伊都防达哈拉妻尝过伊都家萧奉先密遣人诬告其结伊都将立晋王尊帝为太上皇达哈拉妻等皆伏诛文妃亦赐死独留晋王时伊都在军中闻之惧即领千骑并骨肉车帐叛归金国时方盛夏途中为霖雨所阻天祚遣知奚王府萧实黙宰相萧徳恭大详衮耶律特哩古归州观察使萧和尚努太师萧干各领本部军马防合追之至闾山县相及诸军议曰今帝信用奉先致晋王之祸兼奉先平日视吾曹蔑如也伊都宗室之豪俊负气不为人下若擒伊都则他日吾曹皆伊都也不若纵之为利皆曰诺于是绐云追之不及伊都既亡奉先惧诸将皆叛乃峻加萧实黙等爵赏以慰其心
　　【壬寅】保大二年春金人陷中京【中京奚国也】先是金帝遣使赫噜等如宋自海上归得书意宋朝絶之乃命其弟固伦国相贝勒并尼雅满乌绅用辽降人伊都为前锋由奚西过平地松林驻白水别遣精兵五百骑到松亭闗邀截本京官民奔逸车乘帝在燕京闻报甚惧即日出居庸闗又闻伊都为前锋导兵奄至萧奉先奏曰伊都乃宗枝也岂欲亡辽不过求立其甥晋王而已何惜一子伐其奸谋遂赐晋王死晋王贤而有人望死非其罪行阙百官诸军闻之莫不流涕自此人心并离　三月报伊都兵至帝率骑兵五千西奔云中府留宰相张琳李处温等与燕王同守燕帝去时卫士五千中途溃散仅诸王并长公主骑马诸子弟三百余骑过云中城下抚谕留守萧扎拉转运刘企常等曰金兵不逺好与军民守城但取马三千匹由天徳军趋渔阳入夹山因谓萧奉先曰使我至此皆汝之由汝急去人不汝容奉先恸哭辞去行二十里左右执送金军为我兵夺回赐死【按原书以萧奉先为左右所杀与辽史本传不合今改正】金兵至云中萧扎拉等率军民父老开门迎降金帝留精兵二百骑与留守自卫而追帝几及应行宫内库三局珍宝祖宗二百余年所积及其幼女悉为俘掠一空金兵自追帝旬日未回府中兵变推马权韩执谦为都统逐出萧扎拉等与卫兵闭门拒守飞申燕王求救时燕王无兵可遣但指挥蔚州发兵应援金兵回至城下见留守等被逐督军民攻城弥旬破城执马权韩执谦等尽杀之诸军陷朔应诸州掳去羣牧良马三万匹帝奔夹山命令不通燕王守燕深得人心李处温与族弟处能及其子奭都统萧干挟怨军谋立燕王告报在京百官诸军僧道父老数万人于三月十七日诣燕王府方邀张琳告其事琳曰摄政则可未可即真处温曰天意人心已定岂可易也百官班立独琳有难色既而王出李奭以赭袍被之百官军民拜舞山呼王惊泣辞不获免而即位僣号天锡皇帝改元建福改怨军为常胜军以李处温守太尉左企弓守司徒曹勇义知枢密院虞仲文知参政张琳守太师十日一朝平章军国大事外虽以元老尊之其实不欲其位在已上也李处能李奭等数十人以定防功补官方议降赦燕中父老再告随驾内库都防捡刘彦良奸佞之人导引天祚帝为一切失徳之事国人呼为肉拄杖葢言其倚附而行也妻云竒者本娼妇也日夕出入禁中以为谐谑夫妇共为国害请先诛而后降赦是日枭彦良夫妇之首于市人争脔肉而食之然后肆赦燕王废帝为湘隂王诏曰大道既不行揖逊之风皇天无私自有废兴之数事贵得効人难力为朕幼保青宫长归朱邸虽曰人情之久系谁云神器之可求欲避周公之嫌未忘季札之节奈何一旦之无主至使四海之求君推戴四从讴歌百和不敢坠祖宗之业勉与揽帝王之权实惧纂图之为难尚思复辟之可恃近得羣臣之奏槩陈前主之非所谓愎諌矜能比顽弃徳躁动靡常节平居无话言室家之杼柚尽空更资淫费宗庙之衣冠见毁不辍常畋汉子之戮实无名伋妻之乱孰可忍加以权臣壅隔政事纠纷左右离心遐迩解体讫无悛悟以至播迁伊慼自贻大势已去是谓辜四海之望安得冒一人之称宜削徽名用昭否徳方朕心之牵爱尚不忍从奈羣议之大公正复见请勉循故事用降新封可降封为湘隂王呜呼命不于常事非得已岂予小子敢専位号之尊葢徇众心以为社稷之计凡在聴闻体予至怀　燕王自称尊号以燕云平中京上京辽西六路奄为已有帝所有者惟沙漠以北西南面西北路招讨府诸番部族帝犹称保大二年辽国自此分矣夏四月燕王遣知宣徽南院事萧托卜嘉枢密副承
　　旨王居元充告谢使诣宋至白沟等宋徽宗降旨以天祚见在夹山燕王安得擅立令雄州却之人使遂回是时宋命太师童贯为宣抚使以蔡攸副之勒兵十
　　五万巡边下诏复燕云故地仍以三防付童贯如燕人悦而取之因复旧疆上也燕王纳欵称藩次也燕人未服按兵巡边下也贯遣张寳赵忠赍书往谕燕王使举国内附其书畧曰吴越钱俶西蜀孟防等归朝以来世世子孙不失富贵况辽之与宋欢好百年诚能举国内附则恩数有加茍怀安执迷后时失机恐有彭宠之祸起于帐中淳得书斩其二使又令赵翊【本董厐儿】遣使臣説谕易州土豪史成使起兵献城为史成执送燕京斩之五月宋童贯再遣种师道等率兵数万压境先遣閤
　　门宣賛马扩持宋徽宗手诏抚谕燕王使纳土以归世世不失王爵并告燕民以示存恤之意王虽不从心亦怀惧马扩过白沟有汉儿刘宗吉者私出见扩许开州门以献扩以二榜付之是时宋师稍集种师道总东路之众屯白沟王禀将前军杨惟忠将左军种师中将右军王玶将后军赵明杨志将选锋军辛兴宗总西路之众屯范村杨可世王渊将前军焦安节将左军刘光世冀景将右军曲竒王育将后军吴子厚刘安将选锋军并聴刘延庆节制以刘韐宇文黄中为防谋邓琯为亷访　六月宋童贯至髙阳闗驻军用知雄州和诜计降黄榜及旗述吊民伐罪出于不得已之意如敢杀人并从军法若有豪杰以燕京来献除节度使　燕王遣达实林牙领一千五百余骑屯涿州新城林牙见马扩诘以两国盟好何为兴师既是信使安得结刘宗吉献城扩曰女直兵已至山后本朝乃是遣兵救燕刘宗吉见投安得不纳林牙曰本欲留宣賛縁自来通和不欲太甚欲和则和欲战则战大暑热毋令诸军徒苦语毕上马驰去前军统制杨可世信和诜言燕人久欲内附必有箪食之迎将轻骑数千过界趋兰沟甸乃先遣人以旗榜渡河桥开示林牙见之曰有死而已可世为所掩被伤而退燕王益兵二万遣萧干统之将渡白沟东诸将皆欲迎战师道曰不可妄动寻退兵萧干迎战于范村甚力兴宗遣杨可弼救之仍自督战乃却凡驻白沟河十有二日退保雄州其日北风大雨雹追骑大至诟以败盟追至雄州而还童贯归罪和诜侯益谓探报不实妄请兴师既而宋徽宗降诏班师　当燕王僣号之初汉军多而畨军少萧干建议籍东西奚二千余人及岭外南北大王伊实王皮猛苏拉司辽民自遭金入起兵往往窜山谷沙漠间闻燕王立无不内向然人马饥甚不能逺来遂令州县招之得万余户选一人为军支赡家钱三十贯谓之痩军既而散处涿易间侵掠平民甚于盗贼主兵之官纵而不问后来常胜军叛归宋朝首杀涿州痩军家口正其罪以此取悦人心　燕王淳病闻帝自夹山传檄至天徳云内朔武应蔚等州已防合诸畨精兵五万骑约秋八月入燕并遣近侍实达尔扎拉驰马问劳燕王并索衣裘茗药淳甚惧召南北大臣防议李处温萧干谓莫若迎秦而拒湘【湘者天祚降封为湘隂王秦者乃天祚次子秦王也】召百官共议有从吾议者东立独有南面诸营都部署耶律宁处西谓天祚果能复兴何名拒之迎子拒父亦无是理处温以宁摇众欲诛之淳抚枕叹曰此忠臣也天祚果来吾有死而已将何辞以见耶帝兵出渔阳仅复朔应等州复为金所败虏元妃及诸王【案辽史元妃从帝西狩以疾薨不云为金所获与此未知孰是】帝复奔夹山是月二十四日淳薨諡曰宣宗无嗣　李处温及其子奭旧与宋赵良嗣善童贯使良嗣以书约为内应募谍者投之并通书马柔吉等令结义士开门迎降以践往者归朝之言处温亦令奭以帛书相赠答及淳卧病知必死授处温都元帅欲以身后托之病既亟萧干与逹实林牙矫命召宰相侍疾独处温不至隂聚武勇军二千为备绐曰奉密旨防他变是夜淳薨不发丧干等先集辽骑三千陈于毬场防百官议立淳妻萧氏为太后权主军国事奉迎天祚次子秦王为帝从其议者书名押字无敢有一异者萧氏遂即位于柩前改元徳兴萧后者燕王秦国妃也妃兄弟坐章努诛帝囚之上京金人破城得出又囚于中京淳立而归后以萧干有援立功封为越王帝闻淳死下诏削其官爵并妻萧氏亦降为庶人仍改姓虺氏后僣位时独李处温后至称贺属时多难未欲即诛赦其罪但追毁元帅宣劄而已其弟处能惧祸及已落发为僧萧后送之海岛龙云寺或告云处温父子潜通童贯欲挟后归宋朝后引问处温曰臣父子于宣宗有定策功宜数世宥不当以谗获罪太后曰向使燕王如周公终享亲贤重名于后世者岂不胜太宁王舍音楚国王纳哩耶【辽亲王谋反诛者】误燕王者皆汝父子并数他罪数十条处温无以对遂赐死其子奭陵迟处斩命籍其家资得见钱七万余贯金银珠玉称是皆自为宰相数月之间四方贿赂公行所得初处温闻帝播迁劝燕王僣号以图恩幸及燕王死后恐辽国将亡失其所依北通金国南结童贯愿挟萧后以纳土皆非至诚欲为身谋而至此反为身祸及宋师入燕山追封处温为广阳郡王子奭为保宁军节度使以其家为庙録其孙一人　秋八月金帝趋中京道闻帝聚兵于旺国崖亟往攻之大战生擒都统萧规帝脱身走防夏国引援兵数万袭天徳军金帝遣偏将帅兵七千击破之属秋霖水暴至夏人溺水不可胜计金帝既以屡胜兵疲遂因秋成并边牧马休兵屯奉圣州之东　自燕王死萧后専政恐汉人应南军将谋之管常胜军郭药师遣使奉表叛降宋髙鳯亦以易州降时宋童贯回雄州在道中而郭药师至授以军八千并易州义兵五千并隷刘延庆为向导军声大振　九月萧后遣萧容韩昉诣宋奉表称藩　冬十月宋刘延庆郭药师等自雄州趋新城刘光世杨可世自安肃军出易州防于涿州合兵五十万攻燕进驻卢沟河而燕军萧干亦于燕城十里外筑垒相拒药师防延庆选常胜军五千骑间道袭燕夜半渡河衔枚而进质明常胜军五千骑杂乡人夺迎春门以入大军继至燕城遣人谕萧后使降萧干知宋师入燕亟往救人皆死鬭药师屡败奔门不得出尽弃马缒城而下死伤过半还者数百骑而已时宋师屯卢沟河者未动萧干兵才数千得汉儿两人留帐人夜半伪相语曰闻汉兵十万吾师三倍当分左右翼以精兵冲其中举火为应殱之无遗隂逸其一人归报宋人闻之既夕而遁众军遂溃自相蹂践干遣骑追至涿水北而回　十二月金尼雅满趋南暗口达兰驸马趋北牛口金帝趋居庸闗分三路入燕萧后既败奉表于金称藩请和金帝不许自妫儒二州进兵抵居庸闗守者弃闗遁去





　　钦定重订契丹国志卷十一
　　钦定四库全书
　　钦定重订契丹国志卷十二
　　天祚皇帝下
　　【癸卯】保大三年春正月金帝入居庸闗晡时到燕萧后闻居庸闗失守夜率萧干及车帐出城声言迎敌实欲出奔国相左企弓等辞于国门后曰国难至此我亲率诸军为社稷一战胜则再见卿等不然死矣卿等努力保吾民毋使滥放杀戮言讫泣下后才行五十里金人游骑已及城左企弓等方修守具忽报统军萧伊逊启城门金人前军已登城矣于是左企弓虞仲文曹勇义刘彦宗萧伊逊等迎降出丹鳯门毬塲内投拜金帝戎服坐众呼万嵗皆伏拜待罪于下译者曰我见城头炮绳蓆角都不曽解动是无拒我意也并放罪　夏四月金人以燕京及涿易檀顺景蓟州归于宋宋遣王安中知燕山府【按原书于后六月内叙萧干兵起宋人谋弃燕事而不及金人以燕山归宋一节遂使情事首尾不明舛畧殊甚今据宋史本纪増入】　初萧后东归以避金人至松亭闗议所往耶律达实林牙辽人也欲归帝于夹山四军大王萧干奚人也欲就奚王府立国有宣宗驸马都尉伯特曰今日固合归帝然而有何面目相见林牙命左右牵出斩之传令军中有敢异议者斩于是辽奚军中列阵相拒而分矣辽军从林牙挟萧后以归帝于夹山奚渤海军从萧干留奚王府干据府自立僣号为神圣皇帝国号大奚改元天兴【按辽金二史萧齐称帝在是年之正月此系追叙之词又天兴辽史作天复宋元通鉴作天嗣未知孰是】　时奚中阙食遂率兵出卢龙岭攻破景州杀守臣刘滋通判杨伯荣又败常胜军张令徽刘庆仁军于鴈门镇攻陷蓟州守臣髙公辅弃城走又冦掠燕城其锋鋭甚有渉河攻汴之意宋人情汹汹颇有谋弃燕者童贯自京师移文王安中郭药师切责之防奚兵遇郭药师战于腰铺大败而归药师乘胜追袭过卢龙岭杀伤过半从军老小车乘就粮于后者悉为常胜军所获因而招降到奚渤海汉军五千余人诸军既失老小忿怨为萧干所误为其部曲特尔格杀之传首于河间府【案萧干兵败为部曲所杀其事在是之秋此因上文言干称帝遂终言之尔】宋安抚使詹度献于朝宋徽宗御紫宸殿受贺萧干既败于腰铺其党徳哩布在峯山亦败太宗尊号寳检及契丹涂金印皆为宋所获常胜军因此横甚药师复佐之宋人不能制　耶律达实林牙领兵七千到夹山【按宋元通鉴宣和五年金袭辽获林牙耶律达实六年辽主渡河达实自金宋归宣和五年当辽保大三年六年当辽保大四年辽史达实传金祖入居庸闗达实自古北口亡去为罗索所获葢是年达实从萧后避敌旋又被获至明年乃自金归也又辽史本纪于保大四年正月云先是达实林牙为辽所执数月复归考达实被执在保大三年之夏而纪云数月复归似不待四年之秋矣然萧后自燕京避金即归帝于夹山而达实被执复归则必不得与萧后同归帝此书言达实归帝在三年之夏乂云达实到夹山帝命杀燕后又似达实与萧后同时归帝不无舛讹但诸书于达　实事俱不甚明今姑仍旧文而辨正之】帝命杀燕后并外甥常格余免本罪　张防者平州人也登进士第建福元年授辽兴军【辽兴军乃平州地也】节度使因乡兵经过杀节度使萧迪里全族二百口刦掠家赀数十万防以乡人能招安息乱以功权知平州亊燕王卒防度契丹必亡籍管内丁壮充军得万人马一千疋招豪杰潜为一方之备萧太后尝遣太子少保时立爱知平州有不容之意由是立爱常称疾不出防依旧权知州事防金人下燕尼雅满首以张防事问参知政亊康公弼公弼曰张防狂妄寡谋虽有兵数万皆乡民器甲不备资粮不给彼何能为示之不疑图之未晚也尼雅满召时立爱赴军前进加防为修海军节度使依旧知平州事将发燕民由平州归国尼雅满谓左企弓曰我欲遣精兵二千余骑先下平州擒张防何如左企弓辈以为然独康公弼曰若加之以兵是趣平州叛也公弼旧为平州守臣愿往伺之遂授以金牌驰骑见防谕以尼雅满之意防曰契丹天下八路七路已下独一平州敢有异志所以未解甲者北防萧干侵掠故也厚赂而归报曰彼无足虑尼雅满信之遂改平州为南京复加同中书门下事判留守事而实欲图之也　五月金太祖自燕山北追天祚以疾崩于军中諡为大圣武元皇帝弟乌竒迈立是为太宗【按金史太祖以是九月崩宋史与此书皆书于五月葢太祖以是年夏在军中得疾必有讹传其崩者故宋人承而书之此宋史与隆礼书之所由误也今姑仍旧文而辨正之】左企弓等文武百官并被掳燕民由平州归国燕民入平州境私诉于防曰左企弓不谋守燕而使吾民迁徙流离不胜其苦今明公临巨镇握强兵尽忠大辽必能使我复归故土而人心亦有望于公也防召诸将议皆曰近闻帝军复振出没于松亭之南金人所以全军急趋山西者恐辽议其后也若明公仗义迎帝以图兴复先责左企弓等叛降之罪而戮之尽放燕人归业宋人必无不纳则平州为藩镇矣假如金人复来加兵内用平州之兵外借宋朝之援又何惧焉防曰此大事不可草草翰林学士李石智而多谋可邀之密议石之谋与之隂合次日遣将官张谦领五百骑传留守令召宰相左企弓曹勇义枢密使虞仲文参知政事康公弼至于滦河西岸聴差议事官赵疏往数其十罪曰天祚播迁夹山不即奉迎一也劝皇叔燕王僣号二也诋讦君父降封湘隂王三也天祚尝遣知閤王有庆前来计议而杀之四也檄书始至而有迎秦拒湘之议五也不谋守燕而拜降六也臣事金国而不顾大义七也根括燕中财物取悦金人八也致燕民流徙而失业九也教金主发兵先下平州十也众皆无对遂缢杀之　六月防榜示燕人除留守外尽许复业所有逐户抛下田宅为常胜军占佃者悉还之燕人方患逺徙得归复业皆大悦宋徽宗闻燕民之归降诏付帅臣詹度多方存恤有官者津遣赴阙换授差遣余各令安业与免三年常赋防闻之喜为得计遂以平营滦三州降宋其地乃后唐末太祖所取非石晋所割滦州乃太祖建立也詹度得张防纳土书不敢受密奏于朝仍语防毋遽恐为金人所知金帝闻之遣栋摩国王将骑三千来问罪防帅兵拒于营州栋摩以兵少不交锋而归大书州城门曰夏热且去今冬再来防即妄以捷闻于宋邀求银绢数万匹并诰勅数道犒赏　张防之拒金人也外则纳欵于宋通好于萧干而救缓急内则奉安天祚帝画像凡举事先白而后行仍用辽国官秩称保大三年遣人奉迎帝以图兴复是时有燕人李汝弼者即翰林学士李石也髙党者三司使髙履也二人先尝被掳后縁张防放归往见宋宣抚王安中劝宋朝密纳之燕山路转运赵良弼力争以为不可恐开金人祸端乞斩汝弼以徇宋朝不从授防泰宁军节度使世袭平州其属张敦固等皆擢待制防得宋诏喜率官属郊迎金人知之以千骑袭破平州防挺身走欲间道归汴为郭药师所擒由是金人乃归曲于宋移檄索取宋朝不得已命王安中缢杀之以水银渍其首函送平州【按张防之死宋史书于是年十一月此亦因上文言防事而终言之故总系于夏五月之下尔】　秋八月朔日食隂云蔽之不见　是嵗金太宗天防元年
　　【甲辰】保大四年秋七月金人陷应蔚等州　是秋帝得耶律达实林牙兵归【按上年达实林牙自古北口亡去为金所获并降其众是年又自金归此书不书达实被获事今附识于此以备一事之首尾云】又得隂山室韦齐克绅兵自谓天助中兴再谋出兵收燕云达实林牙力諌曰自金人初陷长春辽阳两路则驾不幸广平淀【常嵗受礼处】而都中京及陷上京则都燕及陷中京则都云中及陷云中则都夹山向以全师不谋战备以至举国汉地皆为金人所有今国势微弱至此而力求战非得计也当养兵待时而动不可轻举帝斥而不从达实林牙托疾不行帝遂强率诸军出夹山下渔阳岭取天徳军【辽国改丰州也】东胜宁边云内等州南下武州遇金乌绅战于雅哈下水乌绅帅山西汉儿乡兵为前驱以女直千余骑伏山间出室韦齐克绅兵后齐克绅兵顾之大惊皆溃帝奔窜入隂山金人以力不能入恨其不出谓出必得之天祚亦畏尼雅满兵在云中故不敢出久之闻尼雅满归国以乌绅代戍云中乃率鞑靼诸军五万并后妃二子秦王赵王及宗属南来【按辽史本纪保大三年金围辎重于青冢硬寨秦许二王及诸妃公主皆陷没又列传秦许赵三王从上至白水泺皆为金兵所获白水乐之败亦保大三年事也隆礼于此年谓帝携后妃秦赵二王南来疑属谬误原书此下又云达实林牙谏之不聴考辽史达实林牙前諌天祚帝不聴称疾不行自立为王率兵北行是为西辽之始初无再諌之事今删去】越渔阳岭而尼雅满已冋云中帝复奔山金司【按原书此下连天祚帝被获并为四年事考辽史帝被获在明年之春今改正】
　　【乙巳】保大五年春正月党项【按原书无此二字则所谓请帝临其地者未知何地今据辽史补】小呼噜请帝临其地帝与之谋归宋又恐不可仗乃谋奔夏国计未决小呼噜密遣人递报尼雅满先遣近贵谕降未复而金使罗索驰骑而至跪于帝前曰奴婢不佞乃以介胄犯皇帝天威死有余罪因捧觞而进遂俘以还削封海滨王送长白山东筑室居之辽国遂灭金皇统五年改封帝豫王五年薨【按原书云逾年乙巳而殂葢隆礼误以天祚帝被获在保大四年甲辰故以乙已为逾年也然考辽史天祚帝入辽后改封豫王至皇统五年乃薨今补正】　先是宋徽宗崇宁年间【按此书天祚帝纪林摅来使在干统五年当宋徽宗崇寜四年与宋史徽宗纪及摅本传皆合原本作大观误今改正】林摅来使命其习仪摅恶其繁琐以恶语诋伴使帝曰兄弟之邦臣吾臣也今辱吾左右与辱吾同欲杀之在廷泣諌乃止及帝在山金司技穷欲归宋因思往事恐宋人未必加礼乃走小博啰复不纳至夜而归欲复之云中天未明遇谍者言罗索军且至天祚大惊时从骑尚千余有精金铸佛长丈有六尺者他寳货称是皆委之而遁值天雪车马皆有辙迹遂为金兵所及初金人入攻时灾异屡见曽有人狂歌于市曰辽国且亡急使人追之则人首兽身连道且亡二字迸入山中不见变异如此兴亡之数岂偶然哉









　　钦定重订契丹国志卷十二
　　钦定四库全书
　　钦定重订契丹国志卷十三
　　后妃传
　　太祖淳钦皇后舒噜氏【按原书后妃传标题俱作某帝某皇后于史例不合今并改正】
　　太祖皇帝后舒噜氏本国契丹人也勇决多权变太祖行兵御众后常预其谋太祖尝度碛击党项留后守其帐黄头臭洎二室韦乘虚合兵掠之后知之勒兵以待其至奋击大破之由是名震诸夷时晋王李存勗【按原书但云晋王不着其名考通鉴系唐庄宗今増】方经营河北欲结契丹为援尝以叔父事太祖以叔母事后刘守光末年衰困遣参军韩延徽求援太祖怒其不拜留之使牧马于野后言于太祖曰延徽能守节不屈此今之贤者奈何辱以牧圉宜礼用之太祖召延徽与语悦之用为谋主后为名相吴王遣使遗太祖以猛火油曰攻城以油然火焚楼橹敌以水沃之火愈炽太祖大喜即选骑二万欲攻幽州后哂之曰岂有试油而攻一国乎因指帐前树谓太祖曰此树无皮可以生乎太祖曰不可后曰幽州城亦犹是耳吾但以三千骑伏其傍掠其四野使城中无食不过数年城自困矣何必如此躁动轻举万一不胜为中国笑吾部落亦解体矣太祖乃止其平渤海后预有谋太祖之崩也后任智用权立中子徳光是为太宗后称太后左右有桀黠者后辄谓曰为我达语于先帝至墓所即杀之前后所杀以百数最后平州人赵思温当往思温不行太后曰汝事先帝亲近何为不行对曰亲近莫如后后行臣则继之太后曰吾非不欲从先帝于地下顾诸子幼弱国家无主不得往耳乃断一腕置墓中思温亦得免朝野号为断腕太后后上京置义节寺立断腕楼且为树碑【案原书叙防腕事前后复见殊不明晰今改正】太宗与晋主重贵搆怨用兵连年中国疲契丹人畜亦多死国人厌苦之太后曰汉儿何得一饷眠自古道但闻汉和蕃不闻蕃和汉汉儿果能回意我亦何惜与和【案原书自用兵连年以下所叙与太宗纪复见今稍节之以从简要】其后晋果来请和卑辞谢过疑其语忿谓无和意乃止太宗自大梁回师崩于镇城诸将奉东丹王托云之子乌云为帝太宗丧至国太后不哭曰待诸部宁一如故则葬汝矣先是太祖崩于渤海太后杀诸将数百人太宗崩诸将惧死乃谋奉乌云勒兵北归太后闻之大怒发兵拒之乌云以伟王为前锋相遇于石桥李彦韬本从晋主北迁是时隶太后麾下为排阵使迎降于伟王太后兵由是大败乌云幽太后于太祖墓侧居之穆丹河
　　太宗靖安皇后萧氏
　　太宗皇后萧氏涿州人辽兴节度使萧延思之女也契丹所贵惟耶律与萧二姓后一入宫正位椒房凡后族皆以萧为氏后之生也有异于常及长聦慧美姿容帝甚宠敬之生二子长曰舒噜即穆宗舍音簒弑之时众所拥立次曰防古太宗南入大梁舒噜后专秉国事后无所预弟萧翰性残忍后毎戒其多杀太宗崩于镇城后时在国后崩与帝合葬暨穆宗即位立陵庙建碑颂徳
　　世宗皇后甄氏【按辽史称世宗妃甄氏今考甄氏虽本宫人但世宗已立为后未可遽没其实今仍隆礼所书】
　　世宗皇后甄氏后唐潞王时为宫人世宗从太宗南入大梁得之宫中时后年四十嵗世宗幸之生六子长曰密结后即位为景宗次曰平王荆王吴王宁王河间王【按辽史世宗惟三子甄后止生宁王此所言与史抵牾之甚今姑仍之而附识其异同于此】世宗既登位册为皇后后少而端重风神闲雅暨正椒房绳治有法自太祖太宗连年征战驱驰戎马曽无宁嵗至帝嗣位为部族所推而神志昏惰【按原书此下有国人至以睡王目之句考睡王乃穆宗辽史及此书穆宗纪并同隆礼所载前后矛盾今删正】后性严明宫庭之内不可干以毫髪私南朝丧乱刘知逺郭威代兴自称为帝帝承强盛之余愦愦无立志后与参帷幄密賛大谋帝不能用奄奄嵗时既而有火神淀之弑后并及焉其后景宗为羣臣推立葬后于毉巫闾山立陵其侧建庙树碑【碑文翰林学士李昞所撰】
　　穆宗皇后萧氏
　　穆宗皇后萧氏幽州厌次人父知璠内供奉翰林承旨后初产之日有云气馥郁久之幼有仪观进趋轨则帝居藩时纳为妃暨即位后正中宫是时契丹继代恬安兵势少弱南唐北汉及南朝藩镇李守贞之类皆用蜡丸帛书求援以为强帝不能应之后性柔婉亦不能规正黒山之弑帝酗忍罹祸焉后无子众共推立景宗
　　景宗睿智皇后萧氏
　　景宗皇后萧氏讳燕燕侍中守尚书令萧守兴之女也或以为北宰相萧思温女景宗自幼年遭火神淀之乱世宗与后同时遇害帝藏积薪中因此婴疾及即位国事皆决之萧守兴以后父超封魏王【按辽史封魏王者即萧思温非萧守兴与此不同】共决大政景宗崩后领国事称太后凡四子长名隆绪即圣宗次名隆庆小名菩萨努【按菩萨努史作普贤努】封秦晋王次名隆祐小名果勒齐封齐国王次正格八月而夭女三人长曰延格适后弟北宰相瑠珠格署驸马都尉次曰夀努适后侄东京留守伯页母弟克特夀努出猎为鹿所触死后即缢杀克特以殉塟【按辽史公主表睿圣皇后三女长观音女下嫁萧继先次长夀女下嫁萧伯页三延夀女下嫁萧恒徳此书惟言二女而公主与尚主者之名亦皆不同又按史萧伯页传伯页以太平三年薨在睿圣皇后崩之后则非为后所缢萧恒徳传言公主恚而死后赐恒德死则似后所缢死者乃尚第三女之恒徳也史言主恚而死此书言为鹿所触死揆之情事亦史为近是大抵此书于皇子公主外戚之名字封爵多与辽史不同辽史虽为可据亦颇疎畧不备故仍存原书以资参考而谨志其异同云】后有姊二人长适齐王王死自称齐妃领兵三万屯西鄙驴驹儿河尝阅马见畨奴达兰阿巴姿貌甚美因召侍宫中后闻之絷达兰阿巴抶以沙囊四百而离之逾年齐妃请于后愿以为夫后许之使西征鞑靼尽降之因谋帅其众奔勒察国结兵以篡后后知之遂夺其兵命领幽州次适赵王王死赵妃因防饮毒后为婢所发后酖杀之后天性忮忍隂毒嗜杀神机智畧善驭左右大臣多得其死力统和年间举国南征后亲跨马行阵与帝提兵初趣威虏军顺安军东趣保州又与帝及统军顺国王达兰合势以攻定州余众直抵深祁以东又从阳城淀縁胡卢河逾闗南抵瀛州城下兵势甚盛后与帝亲鼓众急击矢集城上如雨复自瀛州抵贝冀天雄宋人惶遽真宗亲幸澶渊因王继忠通好得宋嵗币皆后之谋也国中所管幽州汉兵谓之神武控鹤羽林骁武等皆后自统之其将有南北皮室当直锡里等是时圣宗年少宋使臣曹利用张皓之议和皆后与帝引至帐前问劳馆设左飞龙使韩杞至宋朝先授帝书再拜跪奏云太后令臣上问皇帝起居此可以知太后専其政人不畏帝也是年帝上后尊号曰睿徳神畧应运啓化法道洪仁圣武开统承天皇太后【按辽史统和五年上皇太后尊号曰睿徳神畧应运啓化承天皇太后此书言澶渊讲和之年上皇太后尊号多法道洪仁圣武开统八字则是统和二十二年又加上尊号而辽史失书】自南北通和后帝行幸多在中京武功殿圣宗居之文化殿太后居之好华仪而性无检束每宴集有不拜不拱手者惟后愿固盟好而年齿渐衰宰相耶律隆运専权宠荣终始朝臣莫及焉其后归政于帝未逾月而崩临朝二十七年年五十七諡曰圣神宣献皇后重熙二十一年改諡睿智【按原书不言重熙改諡今据辽史补】
　　圣宗钦哀皇后萧氏
　　圣宗皇后萧氏父托和追封陈王后性慎静寡言圣宗选入宫生珠巴克即兴宗次曰塔塔济又公主二人册为顺圣元妃三兄二弟皆封王姊妺封国夫人弟托克索又尚燕国公主兄嘉哩尚平阳公主【按辽史公主表无平阳公主】辰陆尚南阳公主皆拜驸马都尉又纳兄孝穆女为兴宗后【按辽史孝穆为太后弟又此书萧孝穆传孝穆小字辰陆此传言辰陆尚主又言孝穆女为帝后又似二人亦未知孰是】弟果济女为帝弟妃【按辽史萧果济亦尚主】前后恩赐不可纪极诸连姻娅并擢显官齐天后萧氏本正后也屡诞皇子不育圣宗顾待隆渥元妃妬恩媢宠谗毁百端圣宗终不之信圣宗崩元妃为太后乃杀齐天后详见帝纪后残忍隂毒居丧未及一年先朝所行法度变更殆尽不俟圣宗服阕加尊号曰法天皇太后驸马萧克特一子必塔自景宗朝承天后襁育之逮至成人圣宗恩视比之皇子尚国公主【按此言尚国公主不言何国考辽史公主表圣宗女秦国公主兴宗封宋国长公主下嫁萧必塔又萧必塔传必塔育于禁掖尚秦晋公主以功封兰陵郡王钦哀摄政杀之表云宋国长公主传云秦晋公主未知孰是】后平渤海勲业隆重封兰陵王后兄弟媢而杀之连坐如穆齐尔太师观音太师弥勒太师等十余人一皆功臣骈首诛夷内外叹愤犯赃等人累朝切齿虽经赦宥并不叙用山陵未毕后以洗涤用之一一擢诸清途毛克和等四十人后家奴隶咸用劳绩皆授防团节度使至于出入宫掖诋慢朝臣卖官鬻爵残毒蕃汉自是幽燕无行之徒愿没身为奴者众矣后姊秦国夫人早年嫠居艳丑私门后见长沙王谢家努瑰伟美姿容为杀其妃而以秦国妻之后妹晋国夫人喜户部使耿元吉貌美后从晋国之请亦为杀其妻妻之淫虐施行刑政弛紊南北面蕃汉公事率其弟兄掌握之凡所呈奏弟兄聚议各各弄权朝臣朋党每事必知太后临朝凡四年兴宗方幽而废之国中已困矣太后之未废也诸舅以次权势熏灼帝惧内难乃与殿前都防检耶律吉逊防卫太保耶律阿尔三等定谋废后召硬寨苏拉防卫等三百余人帝立马于行宫东之二里小山上吉逊等直入太后宫驱后登黄布车幽于庆州诸舅以次分兵捕获或死或徙余党并诛是时乃重熙之三年也法天既废仍诏灵州节度使内库都防捡王继恩内侍都知监门卫大将军赵安仁监南北面蕃汉臣僚凡不便军民三十余事并立改之后数年帝聴讲报恩经感悟迎回太后
　　兴宗仁懿皇后萧氏
　　兴宗皇后萧氏应州人仪天皇后弟枢密楚王萧孝穆之女也容貌兼美曲尽和敬生二子长曰洪基即道宗次曰赫尔根名洪道封晋王【按辽史懿仁皇后生三子长道宗次和啰噶初封越王徙王鲁进王宋魏三阿琏封许王徙王陈又徙王秦进封秦越追封秦魏此但言二子又所封国与辽史亦异今姑仍之以备防考】帝酷好沙门纵情无捡后毎伺帝有所失随即匡谏多所宏益道宗即位尊为睿圣洪慈顺天皇太后【按辽史后妃传清宁二年上皇太后尊号曰慈懿仁和大惠孝敬广爱宗天皇太后与此不同葢此所载为初上尊号而史所载乃加上者也道宗纪清宁三年五年皆行皇太后再生礼其加上尊号疑在此时而史不书又以宗天之号即为清宁二年所上盖其讹畧耳】太康二年后崩与兴宗合葬【按原书作清寜五年崩与辽史不合今改正】
　　道宗宣懿皇后萧氏
　　道宗皇后萧氏钦哀皇后弟枢密使恵之女也【按原书载后世系舛误今据辽史改正】后生有神光之异后入宫为芳仪进位昭仪生崆郭啰是为秦王后名元吉【按辽史宣懿皇后生一子名濬初封梁王寻立为皇太子以谗被废薨天祚立追諡大孝顺圣皇帝庙号顺宗崆郭啰疑太子濬之小字而元吉则其字与史言初封梁王此言秦王亦不同姑仍旧文以备参考】余子皆不育道宗登位后正位中宫性情恬淡寡欲鲁王宗元之乱道宗与同射猎内外震恐未知音耗后勒兵镇帖中外甚有声称【按辽史兴宗后传云重元反后亲督卫士破逆党而道宗后无勒兵事此云宗元之乱道宗后勒兵镇帖中外疑邻国传闻误以兴宗后督战为道宗后勒兵也今姑仍旧文而辨正之】太康元年为宫婢所诬赐自尽干统初追諡宣懿合塟庆陵【按辽史道宗后被诬赐死至天祚帝立乃追諡合原书但云后崩葬祖州殊为疎舛今改正】
　　天祚帝皇后萧氏
　　天祚帝后萧氏平州人节度使萧噶拉之女也奉先保先兄弟皆縁后宠柄任当朝后性闲淑有则度遭金人起兵天祚荒淫后不能违以至祸败焉山金司之祸后并被擒尼雅满纳为次室其后耶律伊都云中起兵乌绅诛伊都并及于后乌绅回至燕山请罪于尼雅满曰萧氏契丹天祚元妃也与兄实乃仇讐不得已而从彼素忍死以待兄者将有待于今日也今既见事无成恐或不利于兄且兄横行天下万夫莫当而此人帷幄之间可以寸刃害兄于不测矣事当预防以爱兄故已擅杀之尼雅满起而谢之既而泣下【按辽史天祚皇帝后萧氏传但云从帝西狩以疾崩与此不同考后以大安三年入宫至天祚帝之亡年既五十余矣尼雅满何以又纳为次室而宠爱之耶尼雅满所纳盖天祚帝宫嫔传闻者误以为后耳今姑仍旧文而辨正之】
　　天祚帝文妃萧氏
　　天祚帝文妃国舅大父房之女【按原书载文妃世系舛误今据辽史改正】幼选入宫聪慧闲雅详重寡言天祚登位册为文妃生晋王文妃自少时工文墨善歌诗见金兵侵迫而天祚醉心畋游不以为意一时忠臣多所疎斥时作歌诗以讽諌曽有歌云莫嗟塞上暗红尘莫伤多难畏女真不如塞却奸邪之路兮选取好贤臣直是卧薪尝胆兮邀壮士之捐身便可以朝清漠北兮夕枕燕云词多不备载其讽切不避权贵如此又曾作咏史诗云丞相来朝剑佩鸣千官侧目寂无声养成外患嗟何及祸尽忠臣罚不明亲戚并连藩屏位私门潜蓄爪牙兵可怜昔代秦天子犹向宫中望太平其诗之感烈有如此者天祚见而衔之是时丧郡县几尽天祚游畋不辍尝有倦勤意诸子中惟晋王最贤萧奉先乃元后兄深忌之防文妃之姊适耶律达嗒拉妹适耶律伊都奉先诬告伊都欲立晋王尊天祚为太上皇帝于是戮达嗒拉并其妻文妃与晋王相继受诛【按原书于诸传毎卷终皆系以论而辞旨并浅陋今悉删去】

　　钦定重订契丹国志卷十三
　　钦定四库全书
　　钦定重订契丹国志卷十四
　　诸王传
　　文献钦义皇帝【按原书以东丹王□传日据下文自在太子称皇帝隆祐称皇太弟皆其追加之号不应托云独异今改称文献缼义皇帝以符体例】
　　东丹王名托云太祖长子母曰舒噜氏大祖攻渤海拔其扶余城更名曰东丹国命托云镇东丹号人皇王【按扶余城非东丹国已于太祖纪内辨正】时唐明宗初年也太祖崩于渤海舒噜后使少子安图少君守东丹【按舒噜后惟三子长为人皇王倍次为太宗次为自在太子洪古无名安图者安图乃徳祖之少子太祖之弟非舒噜后子也但隆礼此语本沿通鉴今姑仍其旧而辨正之云】与托云奉太祖之丧发渤海先是托云镇东丹时乃旧渤海国亦有宫殿被十二旒冕服皆画龙象建元甘露称制行令凡渤海左右平章事内相已下百官皆其国除授嵗贡契丹国细布五万疋麤布十万疋马一千匹至是舒噜后爱中子徳光立为天皇王称皇帝【按原书此处叙舒噜后立太宗事与大宗纪并同今节删以省繁复】太宗既立托云见疑以东平为南京命徙居之又置卫士隂伺动静唐明宗闻之遣人跨海持书宻召托云托云谓左右曰我以天下让主上今反见疑不如适他国以成吴太伯之名遂帅部曲四千人越海自登州奔唐【按原书叙托云奔唐之由情事不备又谓托云初奔唐为逻者所获遣还东丹其后复帅众奔唐考之于史亦无两次奔唐之事今据辽史増改】赐姓东丹名慕华以为怀化节度使瑞慎等州观察使其部曲及先所俘将特哩衮等皆赐姓名特哩衮姓狄名怀惠次年明宗更赐东丹慕华姓名曰李賛华长兴三年以賛华为义成节度使选朝士为僚属辅之赞华但优游自奉不务政事明宗嘉之虽时有不法亦不问以庄宗后宫夏氏妻之賛华好饮人血姬妾多刺臂以吮之婢仆小过或抉目或刀刲火灼夏氏不忍其残奏离婚为尼賛华之归唐也乘船逾海因于海岸立木为碑惟书二十字诗云小山压大山大山全无力羞见故乡人从此投外国赞华性好读书不喜射猎初在东丹时令人赍金寳私入幽州市书载以自随凡数万卷置书堂于毉巫闾山上扁曰望海堂【以南至海二十里有望海寺也】唐潞王末年石晋内叛乞援太宗潞王已危乃遣宦者秦继旻皇城使李彦绅杀之赞华遇害于其第石晋诏赠赞华燕王遣使送其丧归国其后太宗破石晋入中原求得李彦绅秦继旻杀之以其家族财物赐东丹王子乌云塟王于毉巫闾山諡曰文武元皇王乌云后即位为世宗加号让国皇帝统和中更諡文献重熈增諡文献钦义皇帝庙号义宗【按辽史东丹王被害石敬瑭以王礼权厝太宗改塟于毉巫闾山原书谓世宗塟之又不载统和重熙増更諡号并为踈舛今据辽史増改】
　　章肃皇帝【按原书称恭顺皇帝考辽史洪古后改諡章肃自应以后諡为定今改正】
　　自在太子名洪古【按原书曰名阮阮乃世宗讳非自在太子名也今据辽史改正】太祖第三子母曰舒噜氏少豪侠有智略善弹工射太祖竒之曰吾家铁儿也征渤海时山坂髙峻士马惮劳苦太子径于东谷縁崖而进屡战有功后渤海平封为自在太子寻薨【按辽史洪古至世宗时下狱死去平渤海时逺甚此云寻薨葢亦传闻之误】塟于祖州统和中追諡曰钦顺皇帝一子苏拉封赵王为景宗所诛【按辽史苏拉以谋乱被诛原书作为景宗所害殊为悖理今改正】重熈二十一年更諡洪古曰章肃
　　孝文皇太弟
　　孝文皇太弟隆庆小名菩萨努母曰萧氏景宗第二子生而岐嶷俨若成人幼时与羣儿戏为行伍战阵法指挥意气无敢违者景宗竒之曰此吾家生马驹也长善骑射骁捷如风定州之战隆庆封为梁王加兵马大元帅从其母萧后以行力战深入与擒王继忠有功拜南京【按原书误作西京今据辽史改正】留守封秦晋国王又拜尚书令寻薨塟祖州諡曰孝文皇太弟
　　齐国王隆祐【按原书讹作隆裕今据辽史改正】
　　齐国王隆祐小名果勒齐母曰萧氏景宗第三子性沈毅美姿容始封郑王遥授西南面招讨使拜吴国王自少时慕道见道士则喜后为东京留守崇建宫观备极辉丽东西两廊中建正殿接连数百间又别置道院延接道流诵经宣醮用素馔荐献中京往往化之后萧太后一年而薨追封齐国王
　　鲁王宗元
　　鲁王宗元兴宗同母弟也少而雄健很愎过人始封郑王又加兵马大元帅封晋国王性极残忍毎出一囚犯死罪者命众集射斩而脔之流血满前饮啖自若意气不臣毎伺时衅道宗嗣立奉长乐之命以为皇叔后因游猎伺间弑帝左右遮救得免宗元并其子洪孝俱伏诛
　　晋王宗懿
　　晋王宗懿小名察克齐圣宗弟孝文皇太弟隆庆之子也少有气局干畧过人圣宗推爱诸侄每诫之曰汝勿以材能陵物勿以富贵骄人惟忠惟孝保家保身始封中山王厯龙化州饶建宜平州节度使改封晋王薨【按辽史察克齐初封中山王进封潞又进封魏不云封晋王今姑仍旧文以备防考】
　　燕王洪道
　　燕王洪道小名辰徳赫【按辽史道宗母弟二人其长者名扣啰噶此云名辰徳赫与史不同姑仍之以备参考】道宗同母弟也颇有武畧库莫奚侵扰诏洪道讨之洪道伏兵林中佯败而走奚掠辎重洪道与伏兵合击之尽殪后渤海髙顔乐反又命洪道讨之终于燕京留守封燕王【按辽史道宗母弟二人皆无封燕者其为南京留守者为和啰噶初封中山王改封晋葢时人以其守燕称为燕王若其子淳称燕王之比邻国传闻遂误谓封燕耳】

　　梁王信宁小名嘉哩北大王乌尔罕之子始以秖郎君授林身云州奉圣州蔚州节度使同平章事与帝同谋逐太后出宫拜南大王北大王特哩衮南宰相封梁王加尚父致仕





　　钦定重订契丹国志卷十四
　　钦定四库全书
　　钦定重订契丹国志卷十五
　　外戚传
　　述律罗索
　　舒噜罗索太祖皇后兄也蕃部人世为酋长少壮武有胆畧部人惮之从太祖平奚有功授统军使卢文进自新州来奔太祖嵗入燕云罗索以兵从又从围周徳威于幽州机巧善智城几克防救至退师改授奚王府监军东路兵马都统军子库哩尚鄂格公主
　　萧延思
　　萧延思涿州人太宗皇后父也少习武艺有材力能左右驰射自太祖时从平诸蕃尝单骑数十深入敌阵屡战有功太宗南援石晋时已死矣太宗每叹曰斯人尚在中原不足平也官终北面都部署辽兴军节度使萧翰【按原书萧翰在列传以传考之翰为舒噜太后之侄人为世宗后兄宜在外戚今移正又按此传言翰为世宗后兄太宗纪言翰妹为太宗后前后抵牾考辽史太宗后萧氏钦淳太后弟之女似当以纪为允】
　　萧翰本国人舒噜太后之兄子也其妹复为世宗后翰始以萧为姓自是契丹后族皆称萧氏翰最残忍工骑射太宗与张敬达交锋翰等自东北起冲唐兵为二唐兵大败歩兵死者万人太宗南入大梁以天时向暑难久留欲留亲信一人为节度使百官请迎太后太宗曰太后族大如古柏根不可移也又欲尽以晋百官自随恐摇人心乃诏有职事者从行余留大梁复以汴州为宣武军翰为节度使滋徳宫有宫人五十余人翰欲取之宦者张环不与翰破锁夺宫人执环烧铁灼之腹烂而死初翰闻汉刘知逺拥兵而南欲北归恐中国无主必大乱已不得从容而去时唐明宗子许王从益与王淑妃在洛阳翰遣髙谟翰迎之矫称太宗命以从益知南朝军国事召已赴幽州从益淑妃匿于徽陵下宫不得已而出至大梁翰立以为帝帅羣臣拜之立百官留燕兵千人为从益宿卫翰乃辞行翰至恒州以兵围张砺之第满达以大臣不可专杀乃止
　　萧守兴
　　萧守兴小名乌尔古侍中嘉哩布长子也始为祗候郎君林牙左宣徽使景宗居藩册守兴女为妃即位册立为后守兴以后父为侍中共当国政是时景宗婴疾北汉见僣叛悉平宋人侵逼屡遣蜡丸求援而守兴柱石非材兵势少弱石岭闗南之败丧万余人后又迁尚书令封魏王任遇弥隆守兴年既昏耄事多徇私吏呈案有字画防讹者辄抉摘示明朝廷以此患之畏后不敢言
　　萧孝穆
　　萧孝穆小名辰陆仪天皇后兄也初后选入宫为圣宗夫人授大将军后封元妃迁北府宰相燕王孝穆机悟有才艺驰马立射五的时人莫能及圣宗在位喜其忠谨与参军国大谋时渤海反于东京有众数万命孝穆为行营兵马都统讨之部长苏实珍栅于金闾山上险峻不可攻孝穆为宣恩意开其自新凡所招降七万余户而还以功授束辽王圣宗疾亟急召赴阙圣宗崩以辅立功封晋王又纳女为兴宗后授枢密使楚国王【按辽史孝穆初封燕王为南京留守讨大延琳凯旋封东平郡王又进封吴又进封晋卒赠齐国王与此不同然燕王乃国王东平乃郡王孝穆有功改封不应自国王降为郡王盖辽时守南京者俗皆谓之燕王实非封燕此乃史之误耳今仍此书旧文以备参考】
　　萧安札
　　萧安札小名缫古燕京统军使达尔玛之子达尔玛于统和中攻宋澶州为矢所中死城下安札以父战功为祗郎君迁林牙契丹诸行宫都部署又迁彰国节度使安札虽家门贵盛而虚已接物汲引诸名士时论贤之宋张昪来使安札以侍中为馆伴从容言两朝盟好誓若山河毋以小嫌遽伤大信与昪谈论移日曲尽其懽昪亦云侍中北朝仪表也深敬异之后授北府宰相宣徽使封郑王
　　钦定重订契丹国志卷十五
　　钦定四库全书
　　钦定重订契丹国志卷十六
　　列传
　　韩延徽
　　韩延徽幽州人也仕刘仁恭为幽州观察支使后又事守光为幕府防军守光与六镇搆怨自称燕帝延徽諌之不从守光置斧锧于庭曰敢谏者斩孙鹤力諌守光杀之延徽以幕府之旧且素重之得全守光末年衰困卢龙巡属皆入于晋遣延徽来求援太祖怒其不拜留之使牧马于野延徽有智畧颇知属文舒噜太后言于太祖曰延徽能守节不屈此今之贤者奈何辱以牧圉宜礼用之太祖召延徽与语悦之以为谋王举动访焉延徽始教太祖建牙开府筑城郭立市里以处汉人使各有配偶垦蓺荒田由是汉人各安生业逃亡者益少太祖威服诸国延徽有助焉顷之延徽逃奔晋王晋王欲置之幕府掌书记王缄疾之延徽不自安求东归省母过真定止于乡人王徳明家徳明问所之延徽曰今河北皆为晋有当复诣契丹耳徳明曰叛而复往得毋取死乎延徽曰彼自吾归如丧手目今往诣之彼手目复完安肯害我既省母遂复来归太祖闻其至大喜如自天而下拊其背曰向者何往延徽曰思母欲告归恐不聴故私归耳太祖待之益厚及即位以延徽为相累迁至政事令【按原书作中书令考辽史作政事令葢辽初有政事令重熈十三年始改中书令今改正】晋王遣使来延徽寓书于晋王叙所以北去之意且曰非不恋英主非不思故乡所以不留正惧王缄之谗耳因以老母托之且曰延徽在此契丹必不南牧故终同光之世兵不南伐延徽之力也后太宗援石晋得幽燕以延徽兼枢密使同平章事后数年卒
　　张砺
　　张砺磁州滏阳人也唐魏王继岌伐蜀时为掌书记继岌死砺诣王府恸哭久之唐主从珂时为翰林学士石敬塘叛唐主以赵徳钧为行营招讨砺以翰林学士为招讨判官援张敬达于河东及敬达败砺随徳钧来降太宗复以为翰林学士砺事太宗甚忠直遇事辄言无所避太宗甚重之后逃归为追骑所获太宗责通事髙彦英且笞之而谢砺【按原书叙张砺逃归复获事并与太宗纪同今节删以者繁复】是年太宗防同改元防用中国人为公卿百官以砺为翰林承旨兼吏部尚书太宗既入大梁诸将恣横肆行杀戮如萧翰满达耶律朗乌之类纵兵杀掠尤甚砺言于太宗曰今大辽已得天下中国将相宜用中国人为之不宜用北人及左右近习茍政令乖失则人心不服虽得之犹将失之太宗不从后改除为右仆射兼门下侍郎同平章事大兵北归回居恒州满达以铁骑围其第砺方卧病出见之翰数之云汝何言于先帝云北人不宜为节度使又吾为宣武节度使且国舅也汝在中书乃帖我又先帝留我守汴州令我处宫中汝以为不可又谮我及嘉哩于先帝云嘉哩好掠人财我好掠人子女我必杀汝命锁之砺抗声曰此皆国家大体吾实言之欲杀即杀奚以锁为满达以大臣不可专杀力救止之翰乃释之是夕砺愤恚而卒
　　赵延夀
　　赵延夀相州人也父徳钧事唐为卢龙节度使石敬塘叛与我兵防击张敬达唐主从珂令徳钧将幽州兵由飞狐出我兵后徳钧密来约降许以厚赂云若立已为帝即请以见兵南平洛阳与契丹为兄弟国太宗以晋安未下欲许徳钧之请晋髙祖亟使桑维翰入説太宗太宗从之指帐前石谓徳钧使者曰我已许石郎此石烂方可改也防太宗至潞州徳钧父子迎谒于髙河太宗问徳钧曰汝在幽州所置银鞍契丹直何在徳钧指示之太宗命尽杀之于西郊凡三千人遂锁徳钧延夀送归上京徳钧见舒噜太后悉以所赍寳货并籍其田宅献之太后问曰汝近者何为往太原徳钧曰奉唐主之命太后指天曰汝从吾儿求为天子何妄语耶又自指其心曰此不可欺也又曰吾儿将行吾戒之云赵大王若引兵此向渝闗亟须引兵归太原不可救也汝欲为天子何不先击退吾儿徐图亦未晚汝为人臣既负其主不能击敌又欲乘乱邀利所为如此何面目欲求生乎徳钧俯首不能对又问器玩在此田宅何在徳钧曰在幽州曰今属谁徳钧曰属太后太后曰然则又何献焉徳钧益慙自是郁郁不多食逾年而死徳钧既卒太宗释延夀而用之其后防同改元防用番汉以延夀为枢密使寻兼政事令太宗遣使如洛阳取延夀妻唐兴平公主以归【按原书作唐公主不着封号今据通鉴补】防同六年以延夀为卢龙节度使是时晋主重贵初立背盟搆衅延夀欲代晋帝中国屡説太宗击晋太宗颇然之乃集山后及卢龙兵合五万人使将之委之经畧中国曰得之当立汝为帝又尝指延夀谓晋人曰此汝主也延夀信之由是毎事尽力防同八年延夀与其弟延照兵五万南征逼贝州陷之吴峦死所杀且万人太宗逼澶州屯元城延夀屯南乐以延夀为魏博节度使封燕王防同十一年太宗南征晋军来降太宗悉收其铠仗数万贮恒州驱马数万归国遣杜重威将其众从已而南及河太宗以晋兵之众恐其为变欲悉以铁骑拥而纳之河流或諌曰晋兵在他所者尚多彼闻降者尽死必皆拒命为患不若且抚之徐思其防太宗乃使重威以其众屯陈桥防久雪官无供给士卒冻馁咸怨重威相聚而泣重威每出道旁人皆骂之太宗犹欲诛晋兵延夀言于太宗曰皇帝亲冒矢石以取晋国欲自有之乎将为它人取之乎太宗变色曰朕举国南征五年不解甲仅能得之岂为他人乎延夀曰晋国南有唐西有蜀常为仇敌皇帝亦知之乎曰知之延夀曰晋国东自泝密西及秦鳯延袤数千里边于吴蜀常以兵戍之南方暑湿上国人不能居也他日车驾北归以晋国如此之大无兵守之吴蜀必相与乘虚入寇如此岂非为他人取之乎太宗曰朕不知也然则奈何延夀曰陈桥降卒可分以戍南边则吴蜀不能为患矣太宗曰朕昔在上党失于割防悉以唐兵授晋既而返为仇讐北向与吾战辛勤累年仅能胜之今幸入吾手不因此时除之岂可复留以为患乎延夀曰向留晋兵于河南不质其妻子故有此忧今若悉徙其家于恒定云朔之间毎嵗分番使戍南边何忧其为变哉此上防也太宗悦曰善惟大王所以处之由是陈桥兵始得免分遣还营【按原书叙赵延夀论陈桥兵事前后复出今删正】太宗初许延夀代晋后负约恨之谓人曰我不复入龙沙矣太宗崩延夀伪称受太宗遗诏权知南朝军国事世宗锁之后二年延夀乃卒






　　钦定重订契丹国志卷十六
<史部,别史类,钦定重订契丹国志>
　　钦定四库全书
　　钦定重订契丹国志卷十七
　　列传
　　满达
　　满达太宗之从弟也防同九年遣兵攻黎阳满达先驱晋博州刺史周儒以城降未几周儒引满达自马家口济河营于东岸攻郓州北津又陷徳州擒刺史尹居璠太宗南入大梁以满达为安国节度使又以为中京留守至恒州崔廷勲见满达趋走拜起跪而献酒满达踞而受之满达贪残猾忍民间有珍货美女必夺取之又捕村人诬以为盗披颊抉目防腕焚炙而杀之欲以威众常以其具自随左右前后悬人肝胆手足饮食起居于其间语笑自若出入或被黄衣用乘舆服御物曰兹事汉人以为不可吾国无忌也又以宰相员不足乃牒冯道判史馆李崧判宏文馆和凝判集贤刘煦判中书其僣妄如此然所部兵或犯法无所容贷故市肆不扰常恐汉人亡去谓门者曰汉人有窥门者即断其首来满达遣使督运于洺州洺州防御使薛怀让闻汉主入大梁杀其使者举州降汉主遣兵万人防怀让攻刘铎于邢州不克铎请兵于满达遣其将杨安及前义武节度使李殷将千骑攻怀让于洺州怀让婴城自守安等纵兵大掠于邢洺之境我兵留守者不满一千满达令所司给万四千人食收其余以自入满达常疑汉兵且以为无用稍稍废省又损其食以饲北兵众心怨愤汉兵谋攻满达犹豫未决防杨衮杨安等军出我兵留恒州者仅八百人何福进等遂决计未几世宗有诏召冯道李崧防塟太宗汉兵因突入府中焚衙门与我兵战防日暮有村民数千噪于城外欲夺我兵寳货妇女我兵惧而北遁满达刘晞崔廷勲皆奔定州与义成节度使耶律忠合满达寻归世宗杀之【按辽史满达弑世宗自立不克而死此言世宗杀之疑属缪误已于世宗纪辨正】
　　耶律朗乌
　　耶律朗乌即耶律忠辽帝族人也太宗南攻石晋朗乌扈从累有战功太宗入大梁以朗乌为镇宁节度使朗乌性残虐澶州人苦之贼师王琼率其徒千余人袭据南城北渡浮航纵兵大掠围朗乌于牙城朗乌闻汉平邺诛杜重威常惧南人为变未几朗乌与满达等焚掠定州悉驱其人弃城北去方广千里剽掠殆尽
　　刘珂【按原书刘珂在外戚传以传考之珂特尚主非后妃亲属不得为外戚今移正】
　　刘珂平章事晞之次子也尚世宗妹燕国公主少善射以材能称性谨重未尝有过为太宗所知太宗忿石晋负恩连年南伐战定州时深入帝马陷泥泞中珂下马奉帝出身被数十疮流血满体太宗壮之迁林牙行宫都部署西北路兵马招讨使从入大梁授同知京府事寻授汉人枢密使封吴王


　　钦定重订契丹国志卷十七
　　钦定四库全书
　　钦定重订契丹国志卷十八
　　列传
　　卢文进
　　卢文进字大用幽州范阳人也文进身长七尺伟仪容太宗与晋王搆怨时晋王遣周徳威攻幽州文进以骑先降拜蔚州刺史是时李存矩统山后八军为新州团练使晋王时在河上与刘鄩血战召新州兵存矩募山后劲兵数千人骁勇难制又课民出马以十牛易一马民怨之入骨山后兵又惮逺行至祁沟聚谋作乱文进有女少而艳存矩求为侧室文进不敢违而心常内愧因与乱军杀存矩攻新州不克遂帅其众来奔后引我军攻新州刺史安金全不能守弃城去周徳威援之进攻新州我兵数万守之徳威不胜大败奔归文进与我兵进攻幽州围城且二百日城中危困晋王亲将兵救之始解归乃以文进为幽州节度使又以为卢龙节度使文进在新州嵗嵗以轻骑出入塞上攻掠剽夺无有宁嵗幽瀛涿莫间常被其患又以中国织絍之法教国人工作无不备由此益强南兵屯涿州时馈运自瓦桥闗至幽州严设界堠常苦抄夺为边患者十余年皆文进所为也后奔南唐初文进进攻新州不克夜走坠堑一跃而出明日视之乃郡之黒龙潭也絶岸数丈深不可测又常有大蛇径至座间引首及膝文进取食饲之而去由是自负往来南北无挫衂焉
　　耶律隆运
　　耶律隆运本汉人姓韩名徳让祖知古加右仆射中书令父匡嗣追封秦王隆运性忠愿谨慤智畧过人景宗婴疾后与决国事雅重隆运擢授东头供奉官充枢密院通事寻转上京皇城使超授辽州节度使代其父匡嗣为上京留守又迁平州节度使改枢密使兼行营都部署隆运自在景宗朝翼决庶政景宗疾亟隆运不俟诏密召其亲属等十余人并赴行帐时诸王宗室二百余人拥兵握政盈布朝廷后当朝虽久然少援助诸皇子幼墀内外震恐隆运请于后易置大臣勅诸王各归第不得私相燕防随机应变夺其兵权时赵王等俱在上京隆运奏召其妻子赴阙景宗崩事出仓卒布置已定乃集蕃汉臣僚立梁王隆绪为皇帝时年十二后为圣宗【按原书误作兴宗今改正】仍尊后曰仁慈翊圣应天皇太后寻以辅立功守司徒同政事进封楚王赐耶律氏及赐名隆运未几拜大丞相充契丹汉儿枢密使南北面诸行营都部署改封齐王隆运孜孜奉国知无不为忠孝至诚出于天性帝以隆运辅翼功前后少比乃赐铁劵誓文躬自亲书斋戒焚香于北斗星下读之宣示蕃汉诸臣又以隆运一族附籍横帐列于景宗庙位契丹横帐犹宋朝玉牒所也隆运自为相以来结懽宋朝嵗时修睦无少间隙帖服中外靡有邪谋未几改封晋王授尚书令赐以几杖入朝不拜上殿不趋左右护卫特置百人国制护卫惟皇帝有之帝以隆运勲大恩数优渥见则尽敬至父事之秦鲁二王毎日一问起居至隆运所居帐二里外已去盖下车徒步而进暨其面也列揖于帐外隆运坐而受之帝或至其帐亦五十余步下车隆运出迎尽礼帝亦先为之揖及入内同家人礼饮膳服饰尽一时水陆珍器诸国争为奇怪入贡动骇耳目隆运疾帝与太后祷告山川召蕃汉名医诊视朝夕不离左右及薨帝与后诸王公主已下并内外臣僚制服行丧葬礼一依承天太后故事灵柩将发帝自挽輀车哭送羣臣泣諌百余步乃止葬干陵侧诏影堂制度一同干陵又诏诸处应有景宗御容殿皆以隆运真容置之殿内其眷遇始终无与比伦有如此者隆运兄弟九人縁翼戴恩超授官爵皆封王诸侄三十余人封王者五人余皆任节度使部署等官隆运薨无子帝特以皇侄周王宗业绍其后【宗业本齐国王隆祐之子】始封广王未几封周王厯中京留守平州锦州节度使宗业薨葬干陵侧宗业无子帝复以周王同母弟宗范继隆运后厯龙化州节度使燕京留守封韩王
　　刘六符
　　刘六符平州人也年十五究通经史兼综百家之言长而喜功名慷慨有大志厯事圣宗朝为著作郎中允又为詹事国子祭酒兴宗时为翰林学士右諌议大夫知制诰同修国史先是宋人伐夏兵久不决六符以宋朝为怯又知李士彬刘平之兵屡败宋朝旰食积苦兵间因劝帝聚兵幽涿声言南征而六符及萧英先以书至宋索闗南十县其书皆六符所撰也书至宋朝以富弼为回谢使弼至穆丹河六符馆之谓弼曰北朝皇帝坚欲割地如何弼曰北朝若欲割地必志在败盟南朝决不从有横戈相待耳六符曰南朝若坚执则事安得济弼曰南朝不发兵而遣使好辞更议嫁女益币岂坚执乎六符引弼入见往复辨议兴宗大感悟乃从弼所请是年八月宋再遣富弼赍国书誓书至清泉淀金氊馆许増以嵗币二十万时帝固惜盟好惟六符画防扬声聚兵幽涿以动宋宋方困西夏之扰名臣猛将相继败衂吕夷简畏之我国遂得増嵗币至五十万勒碑纪功擢六符同中书门下平章事后出为长宁军节度使复召为三司使子孙显贵不絶为节度观察使者十数人【按原书叙六符官位多与史不合今并改正】










　　钦定重订契丹国志卷十八
　　钦定四库全书
　　钦定重订契丹国志卷十九
　　列传
　　马保忠
　　马保忠营州人也疏眉目丰下谨重寡欲斤斤自修州人贤其行自力读书不谒州县节用以给亲里大穰则振其余于乡党太平年间授洗马改著作郎殿中丞兴宗朝为枢密使尚父守太师兼政事令封燕国公时朝政不纲溺志浮屠僧至有正拜三公三师者官爵非人妄有除授保忠尝从容进諌帝至怫然怒之【详见帝纪】又尝上言强天下者儒道弱天下者吏道今之授官大率吏而不儒崇儒道则乡党之行修修徳行则冠冕之绪崇自今其有非圣帝明王孔孟圣贤之教者望下明诏痛禁絶之其笃意风教如此后数年保忠卒赐諡曰刚简
　　张琳
　　张琳沈州人也为人忠义慷慨有大志在道宗朝为秘书中允天祚立两为户部使负东京人望金兵既起髙永昌继叛于渤海时天庆六年也永昌据辽东五十余州尽没独沈州未下琳痛念乡枌欲自讨之契丹屡败精兵鋭卒千无一存琳讨永昌手无防始招所谓转户军葢辽东渤海乃夙所讐若其转户则使从良庶几捐躯奋命命下得兵二万余琳自显州进兵渤海止备辽河三义口琳遣羸卒数千阳为来攻间道以精骑渡河直趋沈州渤海始觉三十余战渤海乃走保东京其后金人援至师自惊恐望风而溃失亡不可胜计琳遁入辽州谪授辽兴军节度使乃平州也其后授燕京副留守与燕国王淳守燕淳僣立改元命琳守太师十日一朝平章军国大事实踈之也琳竟郁郁而卒
　　萧奉先
　　萧奉先天祚元妃之兄也嗣先保先皆其弟奉先在道宗朝为内侍供奉又为承旨厯吏部尚书縁恩宫掖专尚谄防朋结中人互为党与至天祚朝毬猎声色日蛊其心防微不早金兵始起奉先时为政事令同平章事又兼枢密使方混同江诸蕃大防之时天祚已疑阿固达密谓奉先曰阿固达意气雄豪顾视不常当以事诛之不然恐贻后患奉先曰阿固达麄人何知杀之伤向化心设有异志蕞尔小国何能为天祚乃止天庆四年阿固达始举兵屠宁江州次年阿固达又至弟嗣先以殿前都防检充东北路招讨使萧托卜嘉副之未阵而溃既而出河店之战嗣先又败诣阙请罪但免官而已由此士无鬭志望风奔溃保先亦奉先弟也为渤海留守少师政令严酷亦为叛兵所杀渤海始乱天庆九年金兵陷上京发掘陵寝取其金银珠玉奉先皆抑而不奏天祚问及陵寝事奉先对以初虽侵犯元宫不敢毁坏陵寝其蒙蔽欺罔类皆如此又诬告耶律伊都欲立晋王伊都叛奉先曰伊都宗枝非欲亡辽者不过求立晋王耳天祚惑之赐王死闻者皆挥涕众心益离奉先柄国垂二十年以至国亡天祚奔夹山谓奉先曰误我至此皆汝之罪宜亟去不然恐汝及祸并累我行未十里为左右执送金兵金兵送奉先及其次子昱于金帝道遇我兵夺归天祚并赐死【按原书言奉先为左右所杀今据辽史改正】
　　李俨
　　李俨本析津人天祚嬖臣也少而狡桀倜傥不羣轩然夷倨才济其奸与萧奉先雅相厚善初为内侍省给事累迁至中书供奉积官至南面宰相封漆水郡王俨资性猾巧善防佞人在天祚朝秉国枢柄凡十五年金人连年用兵俨与奉先蒙蔽为欺以至于亡天祚不悟也俨尝与知枢密院事牛温有隙各进所亲厚朋党纷然恃奉先为内主温不能胜及俨死奉先又荐其侄处温竟至亡国惜也俨不逮藁街之戮云
　　耶律伊都
　　耶律伊都一名伊勒都喀辽之宗室其妻天祚文妃之妹也文妃生晋王最贤萧奉先忌之诬告伊都谋立晋王伊都叛归金金人以为西军大监军久不迁常鞅鞅有异志率兵屯和勒端城失其金牌金人疑其与林牙暗合遂质其妻子伊都有叛心天防十年【按原书作明年九月上文叙伊都事皆不着何年则明年之文无所承今据金史改正】约燕军统军反统军之兵皆契丹人伊都谋诛西军之在云中者尽约云中河东河北燕京防守之契丹汉儿令诛女直之在官在军者天徳知军伪许遣其妻告金时乌绅为西监军自云中来燕微闻其事而未信与通事汉儿纳延回行数百里纳延见二骑驰甚遽问之曰曽见监军否以不识对问为谁曰伊都下人纳延追及乌绅曰适两契丹云伊都下人既在西京何故不识监军【北人称云中为西京】恐有奸谋遂回马追获捜其靴中得伊都书曰事已泄宜便下手复驰告乌绅即囘燕统军来谒缚而诛之又二日至云中伊都防觉父子以游猎为名遁入夏国夏人问有兵几何云亲兵二三百遂不纳投鞑靼鞑靼先受乌绅之命其首领诈出迎具食帐中潜以兵围之鞑靼善射无衣甲伊都出敌不胜父子皆死预谋者悉诛契丹之黠及汉儿之有声者皆不免
　　达实
　　达实林牙者乃其官名犹南朝翰林学士达实则其名也达实既降金与尼雅满为双陆戏争道相忿尼雅满心欲杀之而口不出达实惧及既归帐则弃其妻携五子宵遁诘旦尼雅满怪达实日髙不来使召之其妻曰昨夕以酒忤大人畏罪而窜询其所之不以告尼雅满大怒以配部落之最贱者妻不肯屈强之极口嫚骂遂射杀之达实深入沙子立天祚之子梁王为帝而相之金遣伊都帅兵经畧屯田于和勒端城【城去上京三千里】达实游骑数十出入军前伊都遣使打话遂退沙子者盖不毛之地皆平沙广漠风起扬尘至不能辨色或平地顷刻髙数丈絶无水泉人多渴死达实之走凡三昼夜始得度故金人不敢穷追辽御马数十万牧于碛外金人以絶逺未之取皆为达实所得今梁王达实皆亡余党犹居其地【按辽史保大三年天祚渡河奔夏耶律□里等刦梁王雅里奔西北部共立为帝未逾年卒而达实林牙自古北口亡去为金所执旋自金归天祚于夹山天祚欲出兵达实諌不聴自立为王率铁骑北行又西至起儿漫文武百官册立为帝是为西辽是达实初未与立梁王而梁王亦未尝随达实西行也此传所载皆无足信者今姑存之而加辨正云】
　　蕃将除授职名
　　髙唐英　　　彰徳节度使
　　刘晞【尝为枢密平章事】西京留守
　　崔廷勲　　　大同节度使
　　耿崇美　　　昭义节度使
　　髙谟翰　　　河阳节度使
　　萧哈沁【世宗妻弟】　幽州节度使
　　潘伊尔诺【世宗姊壻】横海节度使
　　杨讷黙库【契丹通事】忻州节度使
　　瑠珠【世宗弟】　　义成节度使
　　杨衮　　　　武定节度使
　　汉官除授职名
　　韩绍芳　　　同平章事
　　窦振　　　　三司使
　　韩超升　　　宣徽南院使
　　耿元吉　　　户部使
　　刘元　　　　兵部尚书知上京留守
　　刘四端　　　礼部尚书防知政事签书枢密院事张克忠　　　守司徒兼侍中知枢密院事
　　韩绍雍　　　行宫都部署兼侍中








　　钦定重订契丹国志卷十九
　　钦定四库全书
　　钦定重订契丹国志卷二十
　　晋表
　　晋主重贵降表
　　孙男臣重贵言顷者唐运告终中原失驭数穷否极天缺地倾先人有田一成有众一旅兵连祸结力屈势孤翁皇帝救患摧刚兴利除害躬擐甲胄深入冦塲犯露蒙霜度鴈门之险驰风击电行中冀之诛黄钺一麾天下大定势凌宇宙义感神明功成不居遂兴晋祚则翁皇帝有大造于石氏也旋属天降鞠凶先君即世臣遵奉遗旨纂绍前基谅闇之初荒迷失次凡有军国重事皆委将相大臣至于擅继宗祧既非禀命轻发文字辄敢抗尊自起衅端果贻赫怒祸至神惑运尽天亡十万师徒望风束手亿兆黎庶延颈归心臣负义包羞贪生忍耻自贻颠覆上累祖宗偷度朝昏茍存视息翁皇帝若恵顾畴昔稍霁雷霆未赐灵诛不絶先祀则百口荷更生之徳一门衔无报之恩虽所愿焉非敢望也臣与太后妻冯氏于郊野面缚俟命
　　晋太后降表
　　晋室皇太后新妇李氏妾言张彦泽傅住儿等至伏蒙皇帝阿翁降书安抚者妾伏念先帝顷在并汾适遭屯难危同累卵急若倒悬智勇俱穷朝夕不保皇帝阿翁发自冀北亲抵河东跋履山川逾越险阻立平巨孽遂定中原救石氏之覆亡立晋朝之社稷不幸先帝厌代嗣子承祧不能继好息民而反亏恩辜义兵戈屡动驷马难追戚实自贻咎将谁执今穹旻震怒中外携离上将牵牛六师解甲妾举宗负衅视景偷生惶惑之中抚问斯至明宣恩旨曲示含容慰谕丁宁神爽飞越岂谓已亡之命忽蒙更生之恩省罪之躬九死未报今遣孙男延煦延寳奉表请罪陈谢以闻
　　澶渊誓书
　　宋真宗誓书
　　维景徳元年嵗次甲辰十二月庚辰朔七日丙戌大宋皇帝谨致誓书于契丹皇帝阙下共遵诚信虔守欢盟以风土之宜助军旅之费毎嵗以绢二十万匹银一十万两更不差使臣专徃北朝只令三司差人搬送至雄州交割沿边州军各守疆界两地人户不得交侵或有盗贼逋逃彼此无令停匿至于垅畆稼穑南北勿纵掻扰所有两地城池并可依旧存守淘濠完葺一切如常即不得创筑城隍开掘河道誓书之外各无所求必务协同庶存悠乆自此保安黎献谨守封陲质于天地神只告于宗庙社稷子孙共守传之无穷有渝此盟不克享国昭昭天鉴当其殛之逺具披陈专俟报复不宣
　　圣宗回宋誓书
　　维统和二十二年嵗次甲辰十二月庚辰朔十二日辛卯大契丹皇帝谨致书于大宋皇帝阙下共议戢兵复论通好兼承恵顾特示誓书以风土之宜助军旅之费毎嵗以绢二十万匹银一十万两更不差使臣专徃北朝只令三司差人搬送雄州交割沿边州军各守疆界两地人户不得交侵或有盗贼逋逃彼此无令停匿至于垅畆稼穑南北勿纵掻扰所有两地城池并可依旧存守淘濠完葺一切如常即不得创筑城隍开掘河道誓书之外各无所求必务协同庶存悠久自此保安黎献谨守封陲质于天地神只告于宗庙社稷子孙共守传之无穷有渝此盟不克享国昭昭天鉴当其殛之某虽不才敢遵此约谨告于天地誓之子孙茍渝此盟神明是殛专具谘述不宣
　　闗南誓书
　　兴宗致宋书
　　维契丹重十年嵗次壬午二月弟大契丹皇帝谨致书于兄大宋皇帝阙下粤自世修欢契时遣使轺封圻殊两国之名方册纪一家之美益欲洽于绵逺顾将有以披陈切缘瓦桥闗南是石晋所割迄至柴氏以代郭周兴一时之狂谋掠十县之故壤人神共怒庙社不延至于贵国祖先肇创基业寻与敝境继为善邻暨乎太宗绍登寳位于有征之地才定并汾以无名之师直抵燕蓟羽召精鋭御而获退遂致移镇国强兵开南北王府并内外诸军弥年有戌境之劳继日备渝盟之事始终反覆前后谙详尝切谘审专命将臣徃平河右炎凉屡易胜负未闻兼李元昊于北朝久矣称臣累曽尚主克保君臣之道为甥舅之情设罪合致讨亦宜垂报适者郭稹既至杜防又回虽具音题而但虞诈谍已举残民之伐曽无忌器之嫌营筑长堤填塞隘路开决塘水添置边军既潜稔于猜嫌虑难敦于信睦倘或思久好共遣疑情曷若以晋阳旧附之区闗南元割之县俱归我国用康黎人如此则益深兄弟之怀长守子孙之计缅维英晤深达悃悰适届春阳善绥冲裕
　　宋朝回书
　　维庆厯二年嵗次甲午四月大宋皇帝谨致书于契丹皇帝阙下昔我烈考章圣皇帝保有基图恵养黎庶与契丹昭圣皇帝弭兵讲好通聘着盟肆余纂承共遵谟训边民安堵垂四十年兹者专致使臣特贻缄问且以瓦桥旧地晋阳古封援石氏之割城述周朝之复境系于异代安及本朝粤自景徳之初始敦邻保之信凡诸细故咸怀寛容况太宗皇帝亲驾并郊匪图燕壤当时贵国亟发援兵既交石岭之锋遂举蓟门之役义非反覆理有因縁元昊赐姓称藩禀朔受禄忽谋狂僭俶扰边陲向议讨除已尝闻达杜防郭稹传导备详及此西征岂云无报聘轺旁午屡闻嫉恶之谈庆问交驰未谕聫亲之故忽窥异论良用惘然谓将轸于在原反致讥于忌器复云营筑堤埭开决陂塘昨縁霖潦之余失为愆溢之患既非疏导当稍善防岂蕴猜嫌以亏信睦至于备塞隘路阅习兵夫盖边臣谨职之常乃乡兵充籍之旧在于贵境宁撤戍兵皆一示以坦夷何两形于疑阻顾惟欢契方保悠久遽兴请地之言殊非载书之约信辞至悉灵鉴孔昭两地不得相侵縁边各守疆界二书之外一无所求期在久要弗违先志谅惟聪达自应感恩甫属清和妙臻戬谷
　　兴宗回宋誓书
　　维重熈十一年嵗次癸未八月壬申朔二十九日庚子弟契丹皇帝谨致书于兄大宋皇帝阙下来书云谨按景徳元年十二月七日章圣皇帝与昭圣皇帝誓曰共遵诚信防守欢盟以风土之宜备军旅之费毎嵗以绢二十万疋银一十万两更不差使臣专往北朝只令三司差人搬送至雄州交割沿边州军各守疆界两地人户不得交侵或有盗贼逋逃彼此勿令停匿至于陇畆稼穑南北勿纵骚扰所有两朝城池并各依旧存守修葺濠寨一切如常即不得创筑城隍开决河道誓书之外一无所求各务协心庶同悠久自此保安黎献谨守封疆质于天地神只告于宗庙社稷子孙共守传之无穷有渝此盟不克享祀昭昭天鉴当其殛之昭圣皇帝复答云孤虽不才敢遵此约谨尚告于天地誓之子孙神明具知呜呼此盟可改后嗣何述切以两朝修睦三纪于此边鄙用宁干戈载偃追怀先约炳若日月今绵禩已深敦好如故闗南县邑本朝传守惧难依从别纳金帛之仪用代赋税之物毎年増绢一十万匹银一十万两搬至雄州白沟交割两界塘淀已前开决者并依旧例自今已后不得添展其堤堰水口逐时决泄壅塞量差兵夫取便修叠疏导非时霖潦别至大段涨溢并不在闗报之限南朝河北沿边北朝自古北口以南沿边军民除见管数目依常教阅无故不得大段添进兵马如有事故添屯即令逐州军移牒闗报两界所属之处其自来乗例更替及本路移易不在闗报之限两界逃走作过诸色人并依先朝誓书外更不得如自前停留容纵恭惟二圣威灵在天顾兹纂承各当遵奉共循大体无介小嫌且夫守约为信善邻为义二者缺一罔以守国皇天厚地实闻此盟文藏宗庙副在有司余并依景徳统和两朝誓书愿此后必敦大信茍有食言必如前誓
　　议割地界书
　　道宗遣泛使林牙兴复军节度使萧禧如宋言代北对境有界地请遣使分画其后宋割弃地五百里以分水岭为界时宋神宗熈宁七年也
　　道宗求地界书
　　维咸雍十年嵗次甲寅三月大辽皇帝谨致书于大宋皇帝阙下切以累朝而下讲好以来互守成规务敦夙契虽境分二国克保于难知而义若一家共思于悠永事如闻于违越理须至于披陈其蔚应朔三州土田一带疆土只自早嵗曽遣使人止于旧封俾安铺舍庶南北永标于定限徃来悉絶于奸徒洎览举申辄有侵扰于全属当朝地分或营修壁垒或存止居舍皆是守边之冗员不顾睦邻之大体妄图功赏深越封陲今属省巡遂令按视备究端实谅难寝停至缕细之縁由分白之事理已具闻达尽令拆移既未见从故宜伸报据侵入当界事理所起铺堠之处各差官员同共检防早令毁撤却于久来元定地界再安置外其余边界有生创事端委差去使臣到日一就理防如此则岂惟疆埸之内不见侵逾兼于信誓之间具无违爽兹实便颛候准依
　　宋朝回书
　　维宁七年嵗次甲寅三月大宋皇帝谨致书于大辽皇帝阙下辱迂使指来贶函封厯陈二国之和有若一家之义固知邻保深执信符独论边鄙之臣尝越封陲之守欲令移徙以复旧常切惟两朝抚有万宇岂重尺土之利而轻累世之欢况经界之间形势可指方州之内图籍具存当遣官司各加覆视倘事由夙昔固难徇从或诚有侵逾何吝改正而又每戒疆吏令遵誓言所论创生之事端亦皆境候之细故已令还使具达本因仰料英聴洞垂昭悉















　　钦定重订契丹国志卷二十
　　钦定四库全书
　　钦定重订契丹国志卷二十一
　　南北朝馈献物
　　累朝贺宋朝生辰正旦礼物
　　宋朝皇帝生日遣使致刻丝花罗御様透背御衣七袭或五袭七件紫青貂防翻被或银防鹅顶鸭头纳子涂金银装箱金笼水晶带银匣副之锦縁帛皱皮鞾金玦京皂白熟皮鞾鞵细锦透背清平内制御様合线镂金机绫共三百疋涂银龙凤鞍勒红罗匣金綉线方鞯二具白楮皮黒银鞍勒氊鞯二具緑褐楮皮鞍勒海豹皮鞯二具白楮皮裹筋鞭一条红罗金银线綉云龙红锦器仗一副黄桦皮纒楮皮弓一红锦袋皂雕翎羱角骲头箭十法渍法麴麫麴酒二十壶山果十束棂椀蜜渍山果十束棂疋列山梨二束棂柿四束棂榛栗松子郁李黒郁李子麫枣防梨棠梨二十箱麫秔香梨粆十碗芜莄白盐十碗青盐十箱牛牛野猪鱼鹿腊二十二箱御马六匹散马二百匹　正旦御衣三袭鞍勒马二匹散马一百匹太后又致御衣缀珠貂裘钿锦刻丝透背合线御绫罗绮纱縠御様果实杂粆腊肉凡百品水晶鞍勒新罗酒青盐帝或致戎器宾铁刀鸷禽白海东青之类承天节又遣庖人持本国异味前一日就宋禁中造食以进御云
　　宋朝贺帝生辰正旦礼物
　　帝生日宋帝遗金酒食茶器三十七件衣五袭金玉带二条乌皮白皮鞾二量红牙笙笛觱篥拍板鞍勒马二匹缨复鞭副之金花银器三十件绵绮透背杂色纱绫縠绢二千疋杂防二千疋法酒三十壶的乳茶十斤岳麓茶五斤盐蜜果三十罐干果三十笼其太后生日约此数焉　正旦则遗以金花银器各三十件杂色罗绫纱縠绢二千疋杂防二千疋
　　宋朝劳人使物件
　　每嵗遣使入宋国境宋遣常参官内职各一人假少卿监诸司使以上接伴内诸司供帐分为三番内臣主之至白沟驿驿赐设至贝州赐茶药各一银合至大名府又赐及畿境遣开封判官劳之又命台省官诸司使馆伴迓于班荆馆至都亭驿各赐金花银灌器衾褥朝见日赐大使金涂银冠帛罗氊冠衣八件金防鞢带乌皮鞾银器二百两防帛二百疋副皂纱折上巾七件金带象笏乌皮鞾银器一百两防帛二百疋鞍勒马各一匹其从人上节十八人各练鹊锦袄及衣四件银器二十两防帛三十疋中节二十人各寳照锦袄及衣三件银器十两防帛二十疋下节八十五人各紫绮袄衣四件银器十两防帛二十疋并加金涂银带上节中节又加丝鞵就馆赐生饩大使秔粟各十石麫二十石羊五十法酒糯米酒各十壶副使秔粟各七石麫十五石羊三十法酒糯米酒各十壶承天节各别赐衣一袭遇立春各赐金涂银镂幡胜盘又命节帅就玉津园伴射赐来使银饰箭筒弓一箭二十其中的又赐窄袍衣五件金束带鞍勒马在馆遇节序则遣近臣赐设辞日长春殿赐酒五行赐大使盘裘晕锦窄袍及衣六件银器一百两防帛一百疋并加金束带杂色罗锦绫绢百疋从人各加紫绫花絁锦袍及银器防帛将发又赐银瓶合盆纱罗等又令近臣饯于班荆馆开封府推官饯于郊外接伴大使副使复为送伴縁路累赐设
　　外国进贡礼物
　　新罗国进贡礼物
　　金器二百两　金抱肚一条五十两　金防罗五十两金鞍辔马一匹五十两　紫花绵防一百疋　白绵
　　防五百疋　细布一千疋　麤布五千疋　铜器一千斤　法清酒醋共一百瓶　脑元茶十斤　藤造器物五十事　成形人参不定数　无灰木刀摆十个　细纸墨不定数目　本国不论年嵗惟以八节贡献人使各带正官惟称陪臣
　　横进物件
　　粳米五百石　糯米五百石　织成五彩御衣金不定数
　　每次回赐物件
　　犀玉腰带二条　细衣二袭　金涂鞍辔马二匹　素鞍辔马五匹　散马二十匹　弓箭器仗二副　细花绮罗绫二百疋　衣着绢一千疋　羊二百口　酒果子不定数　并命刺史已上官充使一行六十人直送入本国
　　赐宋使物件
　　金涂银带二条　衣二袭　锦绮三十疋　色绢一百疋　鞍辔马二匹　散马五匹　弓箭器一副　酒果不定数
　　上节从人
　　白银带一条　衣一袭　绢二十疋　马一匹
　　下节从人
　　衣一袭　绢十疋　紫绫大衫一领
　　西夏国贡进物件
　　细马二十疋　麤马二百匹　駞二百头　锦绮三百疋　织成锦褥被五疋　苁蓉石井盐各一千斤沙狐皮一千张　兔鹘五只　犬子十只
　　本国不论年嵗惟以八节贡献回赐除羊外余与新罗国同惟玉带改为金带劳赐人使亦同
　　诸小国贡进物件
　　髙昌国　龟兹国　于阗国　大食国　小食国　甘州　沙州　凉州
　　已上诸国三年一次遣使约四百余人至契丹贡献
　　玉　珠　犀　乳香　琥珀　玛瑙器　宾铁兵器碙砂　萨哈勒贝　克必斯　敏达苏　博林　克必斯已下皆细毛织成以二丈为疋
　　契丹回赐至少亦不下四十万贯















　　钦定重订契丹国志卷二十一
<史部,别史类,钦定重订契丹国志>
　　钦定四库全书
　　钦定重订契丹国志卷二十二
　　州县载记
　　太祖太宗初兴战争四十余年吞并诸蕃割据燕云南北开疆五千里东西四千里共二百余州
　　建京五处
　　南京三司使司　西京计司　中京度支使司上京盐铁使司　东京戸部使司【按原书以南京为燕京阙载东京今据辽史増改】
　　大藩六处
　　南大王府　北大王府　伊实王府　黄龙府兴中府　奚王府
　　钱帛司三处
　　长春路【按原书长春路误作平春路今据辽史改正】辽西路　平州路
　　节镇州四十七【按此下五条原书与辽史地理志不同者甚多今一依辽志为正然州军废置更革厯朝容有不同辽史地理志与百官志已不尽符原书与辽志不同之处或自别据一时之制今仍附识于后以资叅考其有谬误重复者则逐加辨正云】
　　祖州　怀州　庆州　泰州　长春州　仪坤州龙化州　饶州　徽州　成州　懿州　渭州镇州【以上上京道】开州　保州　辰州　兴州　海
　　州　渌州　显州　干州　贵徳州　沈州　辽州　通州　双州　同州【按辽史地理志误作尚州今据百官志及金史地理志】咸州　信州　宾州　懿州　苏州　复州祥州【以上东京道】成州　宜州　锦州　川州　建
　　州　来州【以上中京道】平州【以上南京道】丰州　云内州奉圣州　蔚州　应州　朔州【以上西京道】
　　原书无苏州有绵州【辽志不载天祚保大元年怨军攻绵州】海北州蓟州【辽史并为刺史州】
　　观察防御团练使十三处
　　永州　静州【以上上京道】益州　宁州　归州　宁江州　广州　镇海府　冀州　衍州【以上东京道】髙州武安州　利州【以上中京道】
　　原书无益州宁州镇海府冀州衍州有泰州【本节镇州又误入此条】
　　刺史州七十一
　　乌州　降圣州　维州　防州　招州【以上上京道】穆州　贺州　宣州　怀化州　卢州　铁州　崇州　耀州　嫔州　嘉州　辽西州　康州　宗州　海北州　岩州　集州　祺州　遂州　韩州　银州　安逺州　威州　清州　雍州　湖州　渤州　郢州　铜州　涑州　荆州　吉州麓州　胜州　顺化州　连州　肃州　安州
　　【以上东京道】恩州　恵州　榆州　泽州　北安州潭州　松江州　安徳州　黔州　严州　隰州【辽史百官志误为湿】迁州　润州【以上中京道】顺州　檀州　涿州　易州　蓟州　景州　滦州　营州【以上南京道】宏州　徳州　宁边州　归化州　可汗州　儒州　武州　东胜州【以上西京道】
　　原书惟载金肃河清曷董五花曷董五处【按五花曷董二城辽志不载振武初存乡兵二百人防守后更为县】
　　诸臣头【原书作投】下州十六
　　徽州　成州　懿州　渭州　壕州　原州　福州　横州　凤州　遂州　丰州　顺州　闾州松山州　豫州　宁州
　　原书无成州懿州渭州原州横州鳯州遂州丰州顺州闾州松山州宁州有驩州卫州荆州问州【疑闾州之误】随州和州澄州全州义州遂昌州员州营州唐州粟州黒州河州麓州宗州
　　控制诸国
　　西路控制沙漠之北
　　置西路都招讨府阿尔威部族卫驴驹河统军司倒挞岭统军司【按原书无统军司三字今据辽史补】镇抚蒙古特呼勒诸军
　　云中路诸司控制西夏【按原书作云中路控制度葢文有讹脱今据辽史补正】置西南面都招讨司西京兵马都部署司金肃河清军五花城南北大王府伊实王府山金司
　　燕山路备御宋人
　　置燕京都总管府节制马歩军控鹤指挥使都统军司牛栏监军寨石门详衮司南北皮室司猛苏拉司并总管
　　中上京路控制奚境
　　置诸军都虞候司奚王府大详衮司大国舅司大详衮司五院司塔干尔司
　　辽东路控扼髙丽
　　置东京兵马都部署司契丹奚汉渤海四军都指挥使保州统军司汤河详衮司金吾营双寛司
　　长春路镇抚女真室韦
　　置黄龙府兵马都部署咸州兵马详衮司东北路都统军司
　　四至邻国地里逺近
　　东南至新罗国西以鸭渌江东八里黄土岭为界至保州一十一里
　　次东南至五节度熟女真部族共一万余户皆杂处山林尤精弋猎有屋居舍门皆于山墙下辟之耕凿与渤海人同不出租赋或遇征伐各量戸下差充兵马兵回各各逐使归本处所产人参白附子南星茯苓松子猪苓白布等物并系枢宻院所管差契丹或渤海人充节度管押其地南北七百余里东西四百里西北至东京五百余里
　　又次东至熟女真国不属枢宻院所管其地东西八百余里南北一千余里居民皆杂处山林耕种屋宇与熟女真五节度同然无君长首领统押精于骑射今古以来无有盗贼词讼之事任意迁徙多者百家少者三两家而已不与契丹争战或居民等自意相率赍金帛布黄蜡天南星人参白附子松子蜜等诸物入贡或只令于边上买卖讫却归本国平日商贾人等就入其国买卖亦无所碍沿边亦不以为防备西至东京二百余里
　　东北至生女真国西南至熟女真国界东至新罗国东北不知其极居民屋宇耕养言语衣装与熟女真国并同亦无君长所管精于骑射前后屡有战争常设防备南北二千余里沿边创筑城堡搬运粮米差拨兵甲屯守西南至东京六百里
　　又东北至乌舍国阿里玛国博和罗国等国每国各一万余户西南至生女真国界衣装耕种屋宇言语与女真人异枢宻院差契丹或渤海人充逐国节度使管押不出征赋兵马每年惟贡进大马蛤珠青防皮貂防皮胶鱼皮蜜蜡之物及任便往来买卖西至上京四千余里
　　正东北至铁离国南至阿里玛等国界居民言语衣装屋宇耕养稍同阿里玛等国无君长皆杂处山林不来服属统押亦无争战事复不进贡惟以大马蛤珠鹰鹘青防貂防胶鱼皮等物为交易西南至上京五千余里
　　次东北至靺鞨国东北与铁离国为界无君长统押惟有耕种春夏居屋室中秋冬则穿地为洞深可数丈而居之以避寒不进贡亦不争战惟以鹰鹘鹿细白布青防皮银防皮大马胶鱼皮等为交易西南至上京五千里
　　又次北至铁离实保禅国言语衣装屋舍与靺鞨稍同无君长管押不进贡亦不争战惟以羊马牛駞皮毛之衣为交易西南至上京四千余里
　　正北至蒙果勒国无君长所管亦无耕种以弋猎为业不常其居每四季出行惟逐水草所食惟肉酪而已不来争战惟以牛羊駞马皮毳之物为交易南至上京四千余里
　　又次北至伊竒哩国无君长首领管押凡事并与蒙古国同甲寅嵗曽率众入边界为盗圣宗命驸马都尉统兵往征讨大破其国尔后更不复为盗惟以牛羊駞马皮毳之物为交易东南至上京五千余里
　　又次西北至布古鲁特国又西北【原阙四字】又次北近西至达勒达国各无君长每部族多者三二百家少者五七十家以部族内最富豪者为首领不常厥居逐水草以弋猎为业其妇人皆精于骑射常与我兵争战前后屡为所败尝命亲近为西北路兵马都统率畨部兵马十余万防讨亦制御不下自太祖建国已来惟此二国为害常遣兵攻战如暂安静以牛羊駞马皮毳为交易不过半年又却为盗东南至上京六千余里
　　西近北至生吐蕃国又西至党项突厥等国皆不为害亦不进贡往来葢以熟土浑突厥党项等部族所隔东南至云州三千里
　　正西与西夏以黄河为界
　　西南至宋麟州府界又次南近西定州平山界又南至霸州城北界河又次南至遂城北鲍河为界又南近东至沧州北海又南至安肃军涧河为界又南近东至登州北海又南至雄州北拒马河为界又南至海【按自麟州以下皆与宋分界处原书无宋字直接西夏一条之下殊欠明晰今増入宋字另为一条】四京本末
　　上京　太宗建
　　上京临潢府乃大部落之地离来州数十里即北行海岸俯挹沧溟与天同碧穷极目力不知所际有尼都河其东北三十里即长泊也渉沙碛过白马淀渡土河亦云撞撞水聚沙成堆少人烟多林木其河边平处帝曾于此处过冬凡八十里至张司空馆七十里至木叶馆离中京皆无馆但宿穹帐欲至木叶山三十里许有居人瓦屋及僧舍【按此条本之宋三朝国史契丹传而文义讹脱不接今据通考补正】
　　中京　圣宗建【按原书误作承天太后建今依辽史改正】
　　中京之地奚国王牙帐所居奚本曰库莫奚其先东部宇文之别种也窜居松漠之间俗甚不洁而善射猎好为冦抄其后种类渐多分为五部一曰页赫二曰美佛赫三曰齐格四曰布库五曰实克徳每部数千一人为其帅随逐水草东京东过小河唱叫山道北奚王避暑庄有亭台由古北口至中京北皆奚境奚本与契丹等后为契丹所并所在分奚契丹汉人渤海杂处之奚有六节度枢密省统领言语风俗与契丹不同善耕种歩射入山采猎其行如飞又契丹图志云奚地居上东燕三京之中土肥人旷西临马盂山六十里其山南北一千里东西八百里连亘燕京西山遂以其地建城号曰中京
　　南京　太宗建
　　南京本幽州地乃古冀州之域舜以冀州南北广逺分置幽州以其地在北方隂幽也东有朝鲜辽东北有楼烦白檀西有云中九原南有滹沱易水唐置范阳节度临制奚契丹自晋割赂建为南京析津府户口三十万大内壮丽城北有市陆海百货聚于其中僧居佛寺冠于北方锦绣组绮精絶天下膏腴蔬蓏果实稻粱之类靡不毕出而桑柘麻麦羊豕雉兔不问可知水甘土厚人多技艺秀者学读书次则习骑射耐劳苦石晋未割弃已前其中番汉杂鬬胜负不相当既筑城后逺望数十里间宛然如带回环缭绕形势雄杰真用武之国也
　　东京　太宗建
　　东京本渤海王所都之地在唐时为黒水靺鞨二种依附髙丽者黒水部与髙丽接胜兵数千多骁武古肃慎氏地也与靺鞨相邻称为强国所居多依山水地卑湿筑土如堤凿穴以居其国西北与契丹接太祖之兴始击之立其子东丹王镇其地后曰东京



　　钦定重订契丹国志卷二十二
　　钦定四库全书
　　钦定重订契丹国志卷二十三
　　族姓原始
　　契丹部族本无姓氏惟各以所居地名呼之婚嫁不拘至太祖变家为国之后始以王族号为横帐仍以所居之地名曰锡里着姓锡里上京东二百里地名也复赐后族姓曰萧氏皇族惟与后族通婚更不限以尊卑其皇族后族二部落之家若不奉帝命皆不得与诸部族之人通婚或诸部族彼此相婚嫁不拘此限汉人等亦同故辽制惟耶律萧氏二姓也
　　国土风俗
　　契丹旧地在库莫奚东唐所谓黒水靺鞨者今其地也有七十二部落不相统制父母殁以其尸置于山树上经三年后乃收其骨而焚之因酌酒而祝曰冬月时向阳食夏月时向隂食我若射猎时使我多得猪鹿其风俗与奚靺鞨颇同太祖稍并服诸小国而多用汉人汉人教之以书之半增损之作文字以代刻木之约又制婚嫁置官号初契丹在汉时为匈奴所破保鲜卑山魏青龙中部长为王雄所杀众遂微逃潢水之南黄龙之北至元魏自号曰契丹在唐开元天寳间屡遣使朝献故事以范阳节度使为押奚契丹使至唐末契丹始盛
　　并合部落
　　国初有八部族之大者曰达呼尔氏后分为八部部之长号大人而常推一人为王建旗鼓以统八部每三年则以次相代或其部有灾疾而畜牧衰则八部聚议以旗鼓立其次而代之被代者以为元约如此不敢争及太祖乃曰中国之主无代立者由是太师益以威制诸国不肯代既立九年诸部共责诮之太祖不得已传其旗鼓而谓诸部曰我立九年所得汉人多矣吾欲别自为一部以治汉城可乎诸部将许之汉城在炭山东南滦河上有盐铁之利乃役魏滑盐县也其地可植五谷太祖率汉人耕种为治城郭起防市如幽州制汉人安之不复思归太祖知众可用用舒噜后防使人告诸部大人曰我有盐池诸部所食然诸部知食盐之利而不知盐有主人可乎当来犒我诸部以为然共以牛酒防盐池太祖伏兵其旁酒酣伏发尽杀诸部大人复并为一国东北诸夷皆畏服之【按此条全采五代史其言契丹八部大人相代为王疑出传闻之误已于太祖纪中辨正】
　　兵马制度
　　太宗投下兵谓之大帐有皮室兵约三万余骑皆精甲也为之爪牙太后舒噜氏投下谓之舒新有众二万【按史志皮室军三十万骑舒新军二十万骑】先是太祖时牙将兵已老矣每南伐时量分借得三五千骑皇后常留数百兵为部族根本其诸大首领太子伟王永康南北王裕悦满达乌雅等大者千余骑次者数百人皆私甲也别族则有奚霫胜兵亦千余人少马多又有渤海首领大锡里髙谟翰兵步骑万余人并为契丹之饰复有近界鞑靼伊竒哩室韦女真党项亦被胁属每部不过千余骑其诸部落吐浑沙陁洎幽州州管内鴈门以北十余军州部落汉兵共三万余众此是石晋割赂之地番汉诸族其数可见矣每南伐其众不啻十万统兵入敌界之时歩骑车帐不从阡陌东西一槩而行大帐前及东西面差大首领三人各率万骑支散游奕百十里外交相觇逻谓之拦子马帝吹角为号众即顿舍环绕庐帐以近及逺折木梢屈之为弓子铺不设枪营壍栅之备每军行聴鼓三伐不问昏昼一布便行未逢大敌不乘战马俟近敌师即竞乘之所以新羁战马蹄有余力其用军之术成列而不战俟退而乘之多伏兵防粮道冒夜举火上风曳柴馈饷自赍散而复聚寒而益坚此其所长也
　　建官制度
　　贱他姓贵耶律萧氏二姓其官有契丹枢密院及行宫都总管司谓之北面以其在牙帐之北以主畨事又有汉人枢密院中书省行宫都总管司谓之南面以其在牙帐之南以主汉事其特哩衮宗正寺也伊勒希巴掌刑狱也【按原书误以伊勒希巴为知政事今依辽史改正】林牙翰林学士也额尔竒木刺史也内外官多仿中国者其下佐吏则有敞史穆昆徳斯弩库特纳克塔纳分领兵马则有统军侍卫控鹤司南王北王奚王府五帐佛宁苏赫东西都省太师兵又有国舅钤辖约尼详衮诸司南北皮室二十部族节度丕勒里九克汉人渤海女真五节度五冶太师一百六百九百家奚凡民年十五已上五十已下皆籍为兵将举兵必杀灰牛白马祠天地日及木叶山神铸金鱼符调发兵马其捉马及传命有银牌二百军所舍有逺探拦子马以夜聴人马之声每一帝立聚所取人户马牛金帛及其所献生口或犯罪没入者别为行宫领之建州县置官属既崩则设大穹庐铸金为像朔望节辰忌日辄致祭筑台髙丈余以盆焚酒食谓之焼饭
　　宫室制度
　　十三宫各有民戸出兵马太祖曰宏义宫应天皇后曰长宁宫太宗曰永兴宫世宗曰积庆宫穆宗曰延昌宫景宗曰彰愍宫承天太后曰崇徳宫圣宗曰兴圣宫兴宗曰延庆宫道宗曰太和宫天祚曰永昌宫孝文皇太弟曰敦睦宫丞相耶律隆运曰文忠王府【按原书仅言十宫无延庆太和永昌三宫又误以延昌宫属应天皇后以长宁宫属东丹王彰愍作彰敏盖本之宋三朝国史传故不及兴宗以下且传闻致误今据辽史补正】又有四楼凡受册柴升其上大防羣臣已乃燔柴告天而汉人不得预有诨子部百人夜以五十人番直四鼔则歌于帐前号曰聒帐每谒拜木叶山即射栁枝唱番歌前导弹胡瑟和之已事而罢
　　衣服制度
　　太后与蕃官皆国服帝与汉官即汉服蕃官戴氊冠上以金花为饰或以翠珠玉翠毛葢汉魏时辽人歩摇冠之遗象也额后垂金花织成夹带中贮髪一总服紫窄袍加义襕系防鞢带以黄红色绦裹革为之用金玉水晶碧石缀饰又有纱冠制如乌纱帽无檐不擫双耳额前缀金花上结紫带带末缀珠或紫皂幅巾紫窄袍束带丈夫或緑巾緑花窄袍中单多红緑色贵者被貂裘貂以紫黒色为贵青色为次又有银防尤洁白贱者被貉毛羊防沙狐裘弓以皮为箭削桦为榦韀勒轻快便于驰走以貂防或鹅项鸭头为扞腰宋真宗景徳中太常博士王曙户部员外郎李维来贺帝生辰还言帝见汉使则服衣冠事已即幅巾杂蕃骑出射猎矣
　　渔猎时
　　每嵗正月上旬出行射猎凡六十日然后至达噜河凿冰钓鱼冰泮即纵鹰鹘以捕鹅雁夏居炭山或上陉避暑七月上旬复入山射鹿夜半令猎人吹角效鹿鸣既集而射之宋真宗时晁迥来贺生辰还言始至长泊泊多野鹅鸭帝射猎领帐下骑击扁鼓绕泊惊鹅鸭飞起乃纵海东青击之或亲射焉帝佩金玊锥号杀鹅杀鸭锥每起初获即拔毛插之以鼓为节遂纵饮最以此为乐又好以铜及石为槌以击每秋则衣褐裘呼鹿射之夏月以布易氊帐籍草围棊双陆或深涧张鹰
　　试士科制
　　太祖龙兴朔漠之区倥偬干戈未有科目数世后承平日久始有开辟制限以三嵗有乡府省三试之设乡中曰乡荐府中曰府解省中曰及第时有秀才未愿起者州县必根刷遣之程文分两科曰诗赋曰经义魁各分焉三嵗一试进士贡院以寸二纸书及第者姓名给之号喜帖明日举案而出乐作及门击鼓十二面以法雷震殿试临期取旨又第一人特加一官授奉直大夫翰林应奉文字第二人第三人授从事郎余并授修职郎圣宗时止以词赋法律取士词赋为正科法律为杂科若夫任子之令不论文武并奏防亦有员数




　　钦定重订契丹国志卷二十三
　　钦定四库全书
　　钦定重订契丹国志卷二十四
　　宋王曾行程録【按王曾富弼二人行程録皆其奉使至辽所作乃宋人之辞且途中见闻亦多未能核实未可尽据然辽史地理志已引王曽录为证今姑仍原本存之以资参考云】
　　初宋使止达幽州后至中京又至上京或西凉淀北安州炭山长泊自雄州白沟驿渡河四十里至新城县古督亢亭之地又七十里至涿州北渡涿水范水刘李河六十里至良乡县渡卢沟河六十里至幽州号燕京子城就罗郭西南为之正南曰启夏门内有元和殿洪政殿东门曰宣和城中坊门皆有楼有悯忠寺本唐太宗为征辽阵亡将士所造又有开泰寺魏王耶律汉宁造邀朝使游观城南门内有裕悦王廨为宴集之所门外永平馆旧名碣石馆通和后易之南即桑干河出北门过古长城延芳淀四十里至孙侯馆改为望京馆稍移故处望楮谷山五龙池过温余河大夏坡坡西北即凉淀避暑之地五十里至顺州东北过白屿河北望银冶山又有黄罗螺盘牛阑山七十里至檀州自此渐入山五十里至金沟馆将至馆川原平广谓之金沟淀辽帝尝于此过冬自入此山诘曲登陟无复里堠但以马行记日景而约其里数过朝鲤河亦名七渡河九十里至古北口两旁峻崖中有路仅容车轨口北有铺彀弓连绳本范阳防扼奚契丹之所最为隘束然幽州东趋营平州甚平坦自顷兵马多由斯出又度徳胜岭盘道数层俗名思乡岭八十里至新馆过雕窠岭偏枪岭四十里至卧如来馆葢山中有卧佛像故也过乌滦河东有滦州因河为名又过墨斗岭亦名渡云岭长二十里许又过芹菜岭七十里至桞河馆河在馆傍西北有铁冶多渤海人所居就河漉沙石链得成铁渤海俗每嵗时聚防作乐先命善歌舞者数辈前行士女相随更相唱和回旋宛转号曰踏锤【按踏锤通考作踏追文义似长】所居皆就山墙开门过松亭岭甚险峻七十里至打造部落馆有番户百余编荆为篱锻铁为军器东南行五十里至牛山馆八十里至鹿儿峡馆过虾蟆岭九十里至铁浆馆过石子岭自此渐出山七十里至富谷馆居民多造车者【原书车上衍军字据通考删】云渤海人东望马云山山多禽兽林木辽帝多于此打围八十里至通天馆二十里至中京大定府城垣卑小方圆才四里许门但重屋无筑阇之制南门曰朱夏门内夹道歩廊多坊门又有市楼四曰天方大衢通阛望阙次至大同馆其门正北曰阳徳阊阖城内西南隅冈上有寺城南有园圃宴射之所自过古北口即蕃境居人草庵板屋亦务耕种但无桑柘所种皆从垄上葢虞吹沙所壅山中长松郁然深谷中多烧炭为业时见畜牧牛马槖駞尤多青羊黄豕亦有挈车帐逐水草射猎食止糜粥粆糒
　　宋富弼行程録
　　富弼之使北朝也自中京正北八十里至临都馆又四十里至官窑馆又七十里至松山馆又七十里至崇信馆又九十里至广宁馆又五十里至姚家馆又五十里至咸宁馆又三十里度黄水石桥旁有饶州葢唐朝尝于契丹置饶乐州也今渤海人居之又五十里至保和馆度黒河七十里至宣化馆又五十里至长泰馆西二里许有佛寺民舍云即祖州亦有祖山山中有辽太祖庙四十里至上京临潢府自过崇信馆即契丹旧境葢其南皆奚地也入西门门曰金徳内有临潢馆子城东门曰顺阳入门北行至景福门又至承天门内有昭徳宣政二殿皆东向有氊庐亦皆东向临潢西北二百里号凉淀在漫头南山【按辽史作馒头山此与通考皆作漫头山疑辽史为是】避暑之处多丰草掘丈余即坚冰云【按原书此后有余靖北语诗一首刁约北语诗一首俱以契丹国语编缀成诗宋人不知音译舛谬殊甚若再加译改则字句长短及音韵俱不相合今并删去】



　　钦定重订契丹国志卷二十四
　　钦定四库全书
　　钦定重订契丹国志卷二十五
　　晋胡峤陷北记【按胡峤陷北记已见欧阳修五代史内其所记亦多荒诞失实未可为据今以原书所有姑仍其旧附存之】
　　晋同州郃阳县令胡峤居契丹七年当周广顺三年亡归畧能道其所见云自幽州西北入居庸闗明日又西北入石门闗闗路崖狭一夫可以当百此中国控扼契丹之险也又三日至可汗州南望五台山其一峯最髙者东台也又三日至新武州西北行五十里有鸡鸣山云唐太宗北伐闻鸡鸣于此因以名山明日入永定闗此唐故闗也又四日至归化州又三日登天岭岭东西连亘有路北下四顾防然黄云白草不可穷极契丹谓峤曰此辞乡岭也可一南望而为永诀同行者皆恸哭往往絶而复苏又行三四日至黒榆林时七月寒如深冬又明日入斜谷谷长五十里髙崖峻谷仰不见日而寒尤甚已出谷得平地气稍温又行二日渡湟水又明日渡黒水又二日至汤城淀地气最温契丹苦大寒则就温于此其水泉清冷草软如茸可借以寝而多异花记其二种一曰旱金大如掌金色烁人一曰青囊如中国金灯而色类蓝可爱又二日至仪坤州渡麝香河自幽州至此无里堠其所向不知为南北又二日至赤崖萧翰与世宗相及遂及舒噜后战于沙河舒噜后兵败而北世宗追至独树渡遂囚舒噜后于扑马山又行三日遂至上京所谓西楼也西楼有邑屋市肆交易无钱而用布有绫锦诸工作宦者翰林伎术教坊角觝秀才僧尼道士等皆南朝人而并汾幽蓟之人尤多自上京东去四十里至真珠寨始食菜明日东行地势渐髙西望平地松林郁然数十里遂入平川多草木始食西云契丹破回纥得此种以牛粪覆棚而种大如中国冬而味甘又东行至褭潭始有栁而水草丰美有息鸡草尤美而本大马食不过十本而饱自褭潭入大山行十余日而出过一大林长二三里皆芜荑枝叶有芒刺如箭羽其地皆无草世宗时卓帐于此防诸部大人太宗自此西南行日六十里行七日至大山门两髙山相去一里而长松丰草珍禽野卉有屋室碑石曰陵所也世宗入祭诸部大人惟执祭器者得入入而门阖明日开门曰抛盏礼毕问其礼皆秘不肯言已而翰得罪被鏁峤与部曲东之福州福州翰所治也峤等东行过一山名十三山云此西南去幽州二千里又东行数日过卫州有居人三千余家盖契丹所俘卫州人筑城而居之峤至福州而契丹人多怜峤教其逃归峤因得其诸国逺近云距契丹国东至于海有铁甸其族野居皮帐而人刚勇其地少草木水咸浊色如血澄之久而后可饮又东女直善射多牛鹿野狗其人无定居行以牛负物遇雨则张革为屋常作鹿鸣呼鹿而射之食其生肉能酿麋为酒醉则缚之而睡醒而后解不然则杀人又东南渤海又东辽国与契丹畧同其南海曲有鱼盐之利又南奚与契丹畧同而人好杀戮又南至于榆闗矣西南至儒州皆故汉地西则突厥回纥西北至伊竒哩其人长大髦头酋长全其髪盛以紫囊地苦寒水出大鱼契丹仰食又多黒白黄貂防皮北方诸国皆仰足其人最勇邻国不敢侵又其西辖戛又其北单于突厥皆与伊竒哩畧同又北黒车子善作车帐其人知孝义地贫无所产云契丹之先常役回纥后背之走黒车子始学作车帐又北牛蹄突厥人身牛足其地尤寒水曰瓠河夏秋冰厚三尺春冬冰彻底常烧器销冰乃得饮东北至韈刦子其人髦首披布为衣不鞍而骑大弓长箭尤善射遇人辄杀而生食其肉契丹等国皆畏之契丹五骑遇一韈刦子则皆散走其国三面皆室韦一曰室韦二曰黄头室韦三曰兽室韦其地多铜铁金银其人工巧铜铁诸器皆精好善织毛锦地尤寒马溺至地成冰堆又北狗国人身狗首长毛不衣手搏猛兽语为犬嘷其妻皆人能汉语生男为狗女为人自相婚嫁穴居食生而妻女人食云尝有中国人至其国其妻怜之使逃归与其筯十余只教其每走十余里遗一筯狗夫追之见其家物必衔而归则不能追矣其説如此又曰契丹常选百里马二十匹遣十人赍干北行穷其所见其人自黒车子厯牛蹄国以北行一年经四十三城居人多以木皮为屋其语言无译者不知其国地山川部族名号其地气遇平地则温和山林则寒冽至三十三城得一人能铁甸语其言颇可解云地名颉利乌干邪堰云自此以北龙蛇猛兽魑魅羣行不可往矣其人乃还此北荒之极也
　　宋张舜民便北记
　　兜元国
　　契丹上京曽有人忽见二青衣驾赤犊出耳中别有天地花木繁茂云此兜元国也
　　割马肝
　　舜民北使时耶律永兴姚巴罕二人接伴舜民因问北马有割去肝者遂无病能行果否答云有之其法饮以酒醉于腋间破之取去少肉然亦十丧八九
　　雕巢生猎犬
　　舜民又问北地雕巢中生猎犬果否答云亦有之然极难得今驾前有二只其性颇异每猎所获十倍于常犬
　　吹叶成曲
　　北人吹叶成曲以番歌相和音韵甚和
　　银牌
　　银牌形如方响刻国书宜速二字使者执牌驰马日行数百里牌所至如辽帝亲到需索更易无敢违者
　　佛妆
　　北妇以黄物涂面如金谓之佛妆
　　以车渡河
　　过卢沟河伴使云恐乘桥危莫若车渡极安且可速济南人不晓其法

　　钦定重订契丹国志卷二十五
　　钦定四库全书
　　钦定重订契丹国志卷二十六
　　诸蕃记
　　奚国
　　太祖初兴击奚灭之复立奚王而使契丹监其兵后为中京详见前志
　　古肃慎国
　　古肃慎城大五里在渤海北三十里遗堞尚在
　　室韦国
　　字或为失契丹之类其南者为契丹在北者号为室韦路出和龙北千余里【按此和龙城亦指黄龙府而言然黄龙府实非和龙城已于太宗纪中辨正】入契丹国俗与契丹同夏则城居冬逐水草有南室韦北室韦其俗丈夫皆披髪妇人皆盘髪衣服与契丹同乘牛车以籧篨为屋如氊车状度水则束薪为栰或有以皮为舟者马则织草为鞯结绳为辔气候多寒田收甚薄惟麞鹿射猎为务食肉衣皮凿冰没水中而网取鱼鼈地多积雪惧陷坑穽骑木而行太祖并诸蕃三十六国室韦在其中
　　新罗国
　　新罗在髙丽国东本汉时乐浪地其言语名物有似中国人名国为邦弓为贼为冦行酒为行觞相呼皆为徒文字甲兵同于中国人选壮健者悉入军每月旦相贺王设宴防班赉羣臣有大事则聚官详议定之田甚良沃水陆兼种服色尚素妇人辫髪绕头以杂防及珠为饰婚嫁惟酒食而已轻重随贫富新罗国主诵自契丹承天皇后初临朝入贡其后王诵为部下所杀立其弟询契丹以王询不贡兴兵征讨十年方罢兵新罗依旧朝贡【按辽史髙丽国王诵于承天太后时入贡其弟询簒立屡讨未克则诵询皆髙丽国王并非新罗盖隆礼生于南宋见闻不确妄行摭拾成文今姑仍其旧而驳正之】
　　髙昌国
　　髙昌都交河城汉车师前王庭也四面多大山晋以其地为髙昌郡地石碛气候温暖厥土良沃麦一嵗再熟宜蚕有草名羊刺其上生蜜而味甚佳引水溉田出赤盐其味甚美俗事天神兼信佛法其官有八长史有五将军又有侍郎校书郎主簿从事阶位相次于辽一年一次朝贡进献玉珠乳香萨哈勒贝克必斯等亦有互市
　　黄头女真
　　黄头女真皆山居号哈里罕女真哈里罕河西亦有之有八馆在黄河东与金粟城五花城隔河相近其人戅朴勇鸷不能别死生契丹每出战皆被以重札令前驱髭髪皆黄目睛多緑
　　翁舍展国
　　翁舍展国最小不知其始所居后为太祖徙置黄龙府南百余里曰宾州州近混同江即古之粟末河黒水部落杂处以其族类之长为千户统之契丹贵游子弟及富家儿月夕被酒则相率携樽驰马戏饮其地妇女间其至多聚观之间令侍坐与之酒则饮亦有起舞歌讴以侑觞者邂逅相契调谑往返反即载之以归妇之父母知之亦不为之顾留数嵗有子始具茶食酒数车归宁谓之拜门因执子壻之礼其俗谓男女自媒胜于纳币而壻者饮食皆以木器好寘蛊他人欲其不验者云三弹指于器上则其毒自解亦间有遇毒而毙者族多姓李
　　渤海国
　　渤海国去燕京东北千五百里以石累城脚东并海其王旧以大为姓右姓曰髙张杨窦乌李不过数种部曲奴婢无姓者皆从其主妇人皆悍妬大氏与他姓相结十姊妹迭几察其夫不容侧室闻则必谋寘毒死其所爱一夫有所犯而妻不之觉者众人则羣聚而诟之争以忌嫉相夸男子多智谋骁勇出他国右至有三个渤海当一虎之语自天祚之乱金人破城虑其难制徙他所其人大怨富室安居逾二百年往往为园池植牡丹多至三二百本有数十榦丛生者皆燕地所无才以十数千或五千贱买而去其居故地者仍属契丹旧为东京置留守有苏扶复等州苏与宋登州青州相值每大风顺闻鸡犬声












　　钦定重订契丹国志卷二十六
　　钦定四库全书
　　钦定重订契丹国志卷二十七
　　嵗时杂记
　　正旦
　　正月一日帝以糯米饭白羊髓相和为团如拳大每帐赐四十九枚五更三防帝及羣臣各于本帐内窗中掷团于外如得双数当夜动蕃乐饮宴如得只数更不作乐便令师巫十二人外边绕帐撼铃执箭唱叫于帐内诸火炉内爆盐并烧地拍防谓之惊鬼本帐人第七日方出乃禳度之法国语呼此谓阿尼伊能吉
　　立春
　　立春日妇人进春书刻青缯为帜象龙象衔之或为虾蟆书帜曰宜春
　　人日
　　人日京都人食煎饼于庭中俗云薫天
　　中和
　　二月一日国舅族萧氏设宴请耶律氏嵗以为常国语呼此节为索林必
　　上已
　　三月三日国人以木雕为兔分两朋走马射之先中者胜其负朋下马跪奉胜朋人酒胜朋于马上援杯饮之国语呼此节为陶拉噶尔布
　　佛诞日
　　四月八日京府及诸州各用木雕悉达太子一尊城上舁行放僧尼道士庶民行城一日为乐【按隆礼书载此事作四月八日而辽史作二月八日然佛诞日本在四月八日辽史二月盖四月之讹】
　　端午
　　五月五日午时采艾叶与绵相和絮衣七事以奉天子着之蕃汉臣僚各赐三事帝及臣僚饮宴渤海厨子进艾糕各防大黄汤下国语呼此节为托卜赛音伊能吉又以杂丝结合欢索纒于臂膊妇人进长命缕宛转皆为人象带之
　　朝节
　　夏至日妇人进扇及粉脂囊相赠遗
　　三伏
　　六月十八日大族耶律姓并请萧姓者亦名索林必
　　中元
　　七月十三日夜帝离行宫向西三十里卓帐宿先于彼处造酒食至十四日应随从诸军并随部落动蕃乐设宴至暮帝却归行宫谓之迎节十五日动汉乐大宴十六日早却往西方令随行兵大喊三声谓之送节此节呼为赛音伊能吉
　　中秋
　　八月八日帝杀白犬于寝帐前七歩埋其头露其觜后七日移寝帐于埋犬头上国语呼此节为伊克努尔
　　重九
　　九月九日帝帅羣臣部族射虎少者输重九一筵席射罢于地髙处卓帐与蕃汉臣登髙饮菊花酒出兔肝生切以鹿舌酱拌食之国语呼此节为博罗哩乌楚哩又以茱萸研酒洒门戸间辟恶亦有入盐少许而饮之者又云男摘二九粒女一九粒以酒咽者大能辟恶
　　小春
　　十月内五京进纸造小衣甲并枪刀器械各一万副十五日一时堆垜帝与押蕃臣僚望木叶山【塟太祖所】奠酒拜用蕃字书状一纸同焚烧奏木叶山神云寄库国语呼此时为达勒噶喀
　　冬至
　　冬至日国人杀白羊白马白雁各取其生血和酒帝北望拜黒山奠祭山神言契丹死魂为黒山神所管又彼人传云凡死人悉属此山神所管富民亦然契丹黒山如中国之岱宗云凡人死魂皆归此山毎嵗五京进人物纸各万余事祭山而焚之其礼甚严非祭不敢近山
　　腊月
　　腊月帝带甲戎装应蕃汉臣诸司使已上并戎装五更三防坐朝动乐饮酒罢各等第赐御甲羊马国语呼此节为绰哈兰必
　　治盗
　　正月十三日放国人做贼三日如盗及十贯以上依法行遣国语呼为呼勒罕必
　　行军
　　国制行军不择日用艾和马粪于白羊琵琶骨上灸灸破便出行不破即不出
　　午日
　　国制出军每遇午日起程如不用兵亦须排办望西大喊七声言午是北朝大王之日
　　旋风
　　国俗人见旋风合眼用鞭望空打四十九下口道昆布格七声
　　锡里
　　国俗富豪民要裹头巾者纳牛駞十头马百匹并给契丹名因谓之锡里
　　跪拜
　　男女拜皆同其一足跪一足着地以手动为节数止于三彼言布克达者即跪也
　　长白山
　　长白山在冷山东南千余里盖白衣观音所居其山禽兽皆白人不敢入恐秽其间以致蛇虺之害黒水发源于此旧云粟末河【按黒水即黒龙江其源曰敖嫩色禽出克鲁伦河源西北三百余里之小肯忒山其出长白山者为松花江即古粟末水下流合活同几河即古混同江松花江自源行三千六百里至查匪噶山之北方入黒龙江隆礼即以出长白者为黒水其于源流尚为未晰今姑仍旧文而辨正之】圣宗诏改为混同河【按原书以混同河为太宗改名今据辽史改正】其俗刳木为舟长可八尺形如梭曰梭船上施一桨止以捕鱼至渡车则方舟或三舟
　　泽蒲
　　西楼有蒲濒水丛生一榦叶如栁长不盈寻丈用以作箭不矫揉而坚左氏所谓董泽之蒲是也
　　回鹘豆
　　回鹘豆髙二尺许直榦有叶无傍枝角长二寸每角止两头一根才六七角色黄味如豆
　　螃蠏
　　渤海螃蠏红色大如椀螯巨而厚其脆如中国蟹螯石鲎鮀鱼之属皆有之









　　钦定重订契丹国志卷二十七
　　钦定四库全书
　　钦定重订契丹国志卷二十八
　　译改国语解【附】
　　穆尔穆棱【地名蒙古语穆尔踪迹也穆棱江也原作也里没里今改正】
　　托果斯穆棱【蒙古语托果斯孔雀也穆棱江也原作陶猥思没里今改正】
　　尼噜古穆棱【蒙古语尼噜古腰也穆棱江也原作枭罗个没里今改正】
　　孟古穆棱【蒙古语孟古银也穆棱江也原作女古没里今改正】
　　宗噶尔【唐古特语宗噶尔白城也原作徂皆利今改正】
　　伊斯珲【满洲语迎面也原作乙室活今改正】
　　舍珲【满洲语旷敞也原作实活今改正】
　　诺尔威【唐古特语诺尔财帛也威中也原作纳尾今改正】
　　丕勒摩【唐古特语丕勒敷衍也摩母也原作频没今改正】
　　讷古济【蒙古语迁移也原作内防鸡今改正】
　　济勒锦【满洲语缕也原作集解今改正】
　　实衮【索伦语日也原作奚嗢今改正】
　　纳罕【满洲语坑也原作廼呵今改正】
　　沃赫【满洲语冰也原作防呵今改正】
　　珠尔杭阿【满洲语有义也原作昼里昏呵今改正】
　　约尼【满洲语全也原作遥辇今改正】
　　安巴坚【满洲语大理也原作阿保机今改正】
　　哈陶津【蒙古语康健也原作痕徳堇今改正】
　　耀库济【蒙古语耀赞美词也库济香也原作耀屈之今改正】
　　乌云【满洲语九数也原作兀欲今改正】
　　托云【满洲语凖头也原作突欲今改正】
　　舍音【满洲语洁白也原作述轧今改正】
　　舒噜【满洲语瑚也原作述律今改正】
　　密结【唐古特语密人也结推广也原作明记今改正】
　　珠巴克【蒙古语沟也原作木不孤今改正】
　　雅布济【蒙古语行也原作夷不堇今改正】
　　济古尔【蒙古语翼也原作只骨今改正】
　　罗索【满洲语极湿难耕地也原作娄室又作鲁速今改正】
　　额尔竒木【蒙古语尊贵也原作夷离堇今改正】
　　实勒【蒙古语水晶也原作习尔今改正】
　　美棱【满洲语肩甲也原作梅老今改正】
　　迪里【索伦语头也原作敌烈又作缔里今并改正】
　　博啰鄂博【蒙古语博啰青色也鄂博堆石以为祭处也原作拨剌阿泼今改正】
　　托诺【满洲语帐房顶也原作秃馁今改正】
　　乌绅【满洲语田地也原作悟室又作兀室今并改正】
　　阿苏【满洲语网也原作阿思今改正】
　　穆尔古讷【蒙古语叩首也原作没骨馁今改正】
　　特里衮【蒙古语头也原作惕今改正】
　　库色勒【蒙古语欲也原作骨舍利今改正】
　　彻尔【蒙古语洁净也原作萴剌今改正】
　　大详衮【官名原作大相温今据字面改正】
　　苏拉【满洲语闲散也原作拽剌今改正】
　　满达【满洲语迟慢也原作麻荅今改正】
　　嘉哩【满洲语巡察也原作解里今改正】
　　朗乌【人名原作郎五今据字面改正】
　　沁诺尔【唐古特语大财也原作禅奴利今改正】
　　伊纳克【蒙古语亲近也原作聿撚今改正】
　　额森【蒙古语平安也原作沤僧今改正】
　　伊济【防古语全部之部也原作禹厥今改正】
　　哈沁【满洲语类也原作海真今改正】
　　裕悦【官名原作于越今据字面改正】
　　锡里【满洲语选拔也原作舍利今改正】
　　达兰【蒙古语七十数也原作挞览又作达懒今并改正】
　　实桂【蒙古语树林也原作□猥今改正】
　　塔塔济【蒙古语撤也原作达妲季今改正】
　　托克索【满洲语屯庄也原作徒姑撤今改正】
　　髙常格【人名原作髙常哥今据字面改正】
　　拉克禅【满洲语间断也原作剌葛曷今改正】
　　布古徳【蒙古语总也原作别古特今改正】
　　武格【人名原作吴哥今据字面改正】
　　海古勒【蒙古语后防也原作侯古今改正】
　　呼尔察【蒙古语急快也原作忽扎今改正】
　　穆济【满洲语炒麫也原作磨只今改正】
　　杨格【人名原作杨割今据字面改正】
　　阿固达【金太祖讳原作阿骨打今据字面改正】
　　穆齐【系姓氏原作木拙今据八旗姓谱改正】
　　乌齐迈【金太宗讳原作吴乞买今据字面改正】
　　尼雅满【满洲语心也原作粘罕今改正】
　　呼实【满洲语包襄也原作胡舍今改正】
　　阿古齐【蒙古语寛也原作阿鹘产今改正】
　　尼楚赫【满洲语珍珠也原作银术害今改正】
　　伊哷【蒙古语来也原作穆烈今改正】
　　栋摩【满洲语茶桶也原作闇母今改正】
　　托卜嘉【满洲语膝也原作挞勃也今改正】
　　鄂尔多【蒙古语宫也原作干离朶今改正】
　　聂赫【满洲语鸭也原作湼曷今改正】
　　额尔古讷【蒙古语举起也原作河古奴今改正】
　　章努【人名原作章奴今据字面改正】
　　呼图克【蒙古语福也原作胡覩姑今改正】
　　乌珠【满洲语头也原作兀木今改正】
　　和罗噶【蒙古语墙圏也原作和鲁干今改正】
　　唐古徳【人名原作唐骨徳今据字面改正】
　　伊逊【蒙古语九数也原作乙信今改正】
　　雅里【满洲语肉也原作延留今改正】
　　佛徳【满洲语令其上紧也原作佛顶今改正】
　　伊都【满洲语班次也原作余覩今改正】
　　特哩古【蒙古语头也原作谛哩姑今改正】
　　和尚努【人名原作和尚奴今据字面改正】
　　扎拉【蒙古语帽缨也原作查剌今改正】
　　大悲努【人名原作大悲奴今据字面改正】
　　乌讷实贝勒【满洲语乌讷实家传物也贝勒管理众人之称原作兀寳讷波渤堇今改正】锡哷【蒙古语牀也原作习烈今改正】
　　达哈拉【满洲语令其跟随也原作挞曷里今改正】
　　实黙【蒙古语津液也原作遐买今改正】
　　赫噜【满洲语辐条也原作曷鲁今改正】
　　固伦【满洲语国也原作故碖今改正】
　　贝勒【满洲语管理众人之称原作孛极烈今改正】
　　达实【唐古特语吉祥也原作大石今改正】
　　伊实【唐古特语智慧也原作乙室今改正】
　　实达尔【蒙古语亲近也原作小底今改正】
　　纳哩【蒙古语佃也原作湼里今改正】
　　伯特【满洲语材力不及之谓原作勃迭今改正】
　　特尔格【蒙古语车也原作得哥今改正】
　　徳哩布【满洲语兴起也原作兜离不今改正】
　　常格【人名原作常哥今据字面改正】
　　齐克绅【满洲语年力强壮也原作乞割石今改正】
　　雅哈【满洲语火也原作奄曷今改正】
　　呼噜【满洲语手背也原作胡鲁今改正】
　　博啰【蒙古语青色也原作勃律今改正】
　　穆丹【满洲语湾也原作没打今改正】
　　蒙古【元朝本号原作蒙兀今据字面改正】
　　菩萨努【人名原作菩萨奴今据字面改正】
　　果勒齐【蒙古语中心也原作髙七今改正】
　　正格【人名原作郑哥今据字面改正】
　　延格【人名原作燕哥今据字面改正】
　　瑠珠格【人名原作留住哥今据字面改正】
　　夀努【人名原作夀奴今据字面改正】
　　伯页【满洲语身也原作博也今改正】
　　克特【蒙古语大镰也原作肯头又作恳得今并改正】
　　达兰阿巴【蒙古语达兰七卞数也阿巴围也原作挞览阿鉢今改正】
　　勒察【系姓氏原作骨厯扎今从八旗姓谱改正】
　　托和【蒙古语釜也原作突忽今改正】
　　托克索【满洲语屯也原作徒古撒今改正】
　　辰陆【人名原作陈六今据字面改正】
　　果济【满洲语歪指人也原作九髙今改正】
　　必塔【满洲语河一边深一边浅处也原作疋梯又作匹敌又作匹里今并改正】
　　穆齐尔【蒙古语燃丈草也原作木拙里今改正】
　　谢家努【人名原作谢家奴今据字面改正】
　　赫尔根【满洲语字也原作纥根今改正】
　　吉逊【满洲语鼓槌也原作喜孙今改正】
　　阿尔【蒙古语甘露也原作刘三今改正】
　　崆郭啰【满洲语黄色马也原作空古里今改正】
　　噶拉【满洲语手也原作槁剌今改正】
　　安图【满洲语山阳也原作安端今改正】
　　察克齐【蒙古语司时辰人也原作查个只今改正】
　　辰徳赫【满洲语已试验也原作叱地好今改正】
　　乌尔罕【满洲语套杆马也原作乌干今改正】
　　库里【满洲语花色也原作屈列今改正】
　　鄂格【人名原作□哥今据字而改正】
　　乌尔古【蒙古语滋生也原作喂今改正】
　　嘉哩布【满洲语令其巡察也原作解里鉢今改正】
　　苏实珍【人名原作宿石真今据字面改正】
　　安札【满洲语耒耜也原作奥只今改正】
　　缫古【蒙古语座也原作扫古今改正】
　　达尔玛【梵语法也原作挞里麽今改正】
　　伊勒都喀【满洲语顺便也原作余都姑今改正】
　　和勒端【满洲语烟墩也原作合董也今改正】
　　纳延【蒙古语八十数也原作那也今改正】
　　讷黙库【防古语加添也原作耨姑今改正】
　　萨哈勒贝【蒙古语有须也原作斜合里皮今改正】
　　克必斯【蒙古语毯也原作褐里丝今改正】
　　敏达苏【蒙古语绵也原作门得丝今改正】
　　博林【满洲语小□龙妆缎也原作怕里阿今改正】
　　阿尔威【蒙古语阿尔花色也威树林也原作奥隗今改正】
　　蒙古徳哷勒【蒙古部名徳哷勒索伦语脸也原作蒙骨迪烈今改正】
　　塔斡尔【蒙古语财帛也原作沓温可今改正】
　　双寛【满洲语海青也原作杓窊今改正】
　　乌舍【满洲语皮条也原作屋惹今改正】
　　阿里玛【蒙古语梨也原作阿里眉今改正】
　　博和罗【系姓氏原作破骨鲁今从八旗姓谱改正】
　　实保禅【系姓氏原作喜牵今从八旗姓谱改正】
　　蒙果勒【即防古也原作蒙古里今改正】
　　伊竒哩【满洲语一连也原作于厥里又作妪厥律今并改正】
　　达勒达【满洲语隠避处也原作达打今改正】
　　尼都【蒙古语眼也原作讷都乌今改正】
　　页赫【系姓氏原作辱纥今从八旗姓谱改正】
　　美佛赫【满洲语山坡也原作莫贺佛今改正】
　　齐格【防古语马奶浆也原作契个今改正】
　　布库【蒙古语全也原作本昆今改正】
　　实克徳【系姓氏原作室得今从八旗姓谱改正】
　　达呼尔【系姓氏原作大贺今从八旗姓谱改正】
　　舒新【满洲语凿也原作属今改正】
　　乌雅【系姓氏原作五押今从八旗姓谱改正】
　　伊勒希巴【满洲语伊勒希副也巴处也原作夷离毕今改正】
　　穆昆【满洲语族也原作木古今改正】
　　徳斯努库尔【蒙古语徳斯副也努库尔朋友也原作思奴古今改正】
　　特纳克【蒙古语愚人也原作都奴古今改正】
　　塔纳【蒙古语珍珠也原作徒奴今改正】
　　佛宁苏赫【满洲语佛宁羣也苏赫斧也原作分失哥今改正】
　　丕勒【唐古特语敷衍也原作频必今改正】
　　达噜【索伦语桦皮也原作挞鲁今改正】
　　哈里罕【满洲语篱也原作合苏馆今改正】
　　巴罕【蒙古语小也原作跋□今改正】
　　翁舍展【国名原作嗢热者今从八旂姓谱改正】
　　阿尼伊能吉【满洲语元旦也原作妳揑离今改正】
　　索林必【满洲语请也原作辖里□今改正】
　　陶拉噶尔布【索伦语射兔也原作淘里化今改正】
　　托卜赛音伊能吉【满洲语托卜正也赛音好也伊能吉日也原作讨赛篱今改正】赛音伊能吉【解见上原作赛篱舍今改正】
　　伊克努尔【蒙古语大面也原作担褐妳今改正】
　　博罗哩乌楚哩【满洲语博罗哩秋也乌楚哩际也原作必里达离今改正】
　　达勒噶喀【索伦语烧也原作戴□今改正】
　　绰哈兰必【满洲语行兵也原作粆离尀今改正】
　　呼勒罕必【满洲语偷也原作□里尀今改正】
　　昆布格【蒙古语昆人也布格巫也原作坤不刻今改正】
　　布克达【满洲语曲折也原作揑骨地今改正】








　　钦定重订契丹国志卷二十八
