　　钦定四库全书　　　　　史部六
　　商文毅疏稿　　　　　　诏令奏议二【奏议之属】提要
　　【臣】等谨案商文毅疏稿一巻明商辂撰辂有续通鉴纲目别着録是集为其子侍讲良年所编后有其孙汝颐跋称辂素庵文集凡数十巻两遭回禄悉为煨烬幸此巻独存因锓诸梓云云此本为天一阁所钞则刋本又佚矣其得者幸也所列奏疏凡三十三篇明史所载景泰时请清理塞上军田招辑开封鳯阳诸处流民成化时首陈八事及辨林诚之诬请皇太子视纪妃疾弭灾八事劾西厰太监汪直诸疏今皆在集中惟劾汪直一疏史载列直十一罪而不言其目此集所载乃止十条或为写佚脱一条抑或史文误衍一字欤又边务一疏凡言二事其一论养军莫善于屯田若不屯田虽倾府库之财竭军民之力不能使边城充实宜禁势豪侵占令边军分二班耕种非専言清理官田史但称覈还之军未尽其实其一论守边为上守闗次之若徒守京城最为下防不宜全调保定等处精鋭官军备御京城而以紫荆倒马诸要隘委之轮拨京兵致望风先溃其言尤深中明代之史削而不载亦删除过当是集所载乃其全文尤足以补史阙也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　钦定四库全书
　　商文毅疏稿
　　明　商辂　撰
　　辞免学士疏
　　题今日该吏部奉圣防陞臣本院学士臣窃思学士系近侍重职非学问老成弗克称此臣自揣性资愚鲁学术疎浅累防恩宠无所补报方切怀惭今又防骤陞重职益増兢惕伏望圣恩怜悯令臣仍旧职办事以圗补报实为万幸臣干冒天聪不胜战惧之至谨具题请防
　　招抚流移疏
　　题为招抚流移填实京畿事臣闻河南开封等府并南直隶凤阳府等处地方近年为因水患田禾无收在彼积年逃民俱各转徙徃济寜临清等处四散趂食居住中间有系正统十四年以后山西并直隶真定保定等处军民多被兵惊散逃移未久及原籍现有田产之家虽巳陆续回还复业其正统十四年巳前逃移在外年久军民及陜西山西所属艰难州县并口外地方及原无田产之家俱不肯复业流移转徙动以万计近闻各处有司遇有外县逃民到来一切驱逐不容在境潜住若果能驱令复业固是美事但恐前项艰难地方及素无产业或系在外逃匠囚犯等项寜死道路不愿复业之人被所在官司驱逐急迫无所依归必致失所不无激变及今水患巳息仍虑逃回河南凤阳原处地方居住异日虽欲再行招抚必不肯从去留之机实系于此不可不虑臣窃照畿内顺天等八府所属计一百三十余州县所在除官府草塲并官员庄田及军民见种田地不计外其余多有抛荒并空闲无碍田地如防乞勅户部计议出给榜文遍行山东等处逃民聚集之所张挂晓谕前项逃民有志复业者即令复业其不愿复业无所依归之人许令于顺天府等八府所属州县分投从便居住有司照名拨田设法赈恤其寛恤等项榜内有当开写者悉照本部节次奏准事理明白开写晓谕施行一面行移各府巡抚巡按等官督同各该有司遇有逃民到来即令报名在官酌量乡村广狭田地多寡四散安插如某州田地数少逃民数多则发遣于有田州分居住某县田地数多逃民数少亦须将别县逃民逓相分拨或某州可安插千人只留五百人某县有田千顷止拨五百顷盖人少易于赈恤田多以备后来其口粮种具等项或暂借官储出给或劝令富民假贷俟有收成之日照数追还俱听巡抚巡按等官设法整理从宜处置仍寻常往来抚绥及时劝课俟三五年后生计成立有家可恋有土可怀然后计户定差度田出赋清军勾匠随所设施合新附之户籍増旧收之版图强本安邦莫善于此縁系招抚流移填实京畿事理未敢擅便谨具题知伏圣裁
　　边务疏
　　题为边务事臣窃惟守邉一事最为今日急务近闻各边操守官军多系有名无实其故何也一则军士寡弱一则衣食艰难夫军士寡弱以战则不能衣食艰难以守则不固边城有此二名虽为守实乃弃之今之议者皆以遣使为请而谓边方之事似不可为殊不知天下之事未有不可为者特患失于姑息安于因循则事始不可为耳臣访得大同宣府独石马营等处原操守官军在边年久服习水土屡经战阵自正綂十四年额森侵犯或漫散赴京或因该管头目带领来京者一向夤縁在京居住即今独石宣府等处多系各处新拨并河南轮班官军在彼操守且轮班官军既无室家可恃又无田地可耕因循度日悬望更替欲为久逺之计难矣若朝廷失于姑息安于因循聴令各军巧立逰击等项名色将前项官军占留在京不行发遣则边境城池愈见空虚设有军情将何备御前件如防准言乞勅兵部即将口外大同宣府独石马营等处正统十四年以前原操守官军见在京居住者逐一查究并其家小尽数发去口外各该地方照旧住种操守不许各官仍前巧立名色占恡阻当违者治以重罪或有言前项官军善战合留在京操备者此不知轻重之论盖京师百万人马中纵得前项官军不见其多不过跟随各头目营干家事而巳若边城得此官军可以壮威武可以严斥堠可以使其成家立业为久逺之计其为益岂不大哉惟陛下不惑羣议断然发遣则边境得人而藩屏自固矣臣又访得口外田地极广除屯田军士地亩巳有定额外其守城守闗军士多无田地耕种推原其故葢因先前在京功臣等官之家将口外附近各城堡膏腴田地占作庄田以次空闲田地又被彼处镇守总兵叅将并都指挥等官占为巳业每嵗役使军夫耕种收利肥巳其守城等项军士非但无力耕田虽有余力亦无近便田地可耕即曰守边紧急在京官员虽不能役使口外军夫但庄田尚存未免占夺军民之业而彼处亲临管军头目尚有占种田地数多私役军夫撮借官牛等项其仍未尽革若朝廷失于姑息安于因循不即将前项田地拨与各城军民耕种则衣食无由足给而边境愈见空虚前件如防准言乞勅户部选差能干官员分投前去大同宣府怀来永寜等处防同各该都御史御史等官将在京官员应有庄田并彼处势要之家占种田地尽数分与附近军民为业若系原起科田地亦须酌量从轻起科仍乞勅各该镇守总兵等官将各城堡军士分作二班每上班六日令其照例操守下班六日尽数督令耕种俟收成之后并力备御仍禁革管军头目不许多种田地如此则军士之衣食自给而民间之转输可省夫且耕且守古人如汉赵充国诸葛亮晋羊祜皆巳行之明效大騐着在史册今日守边之要莫善于此若舎屯种之外而欲边城充实虽倾府库之财竭生民之力奈军士数多嵗月久逺亦难继矣若有言前项功臣等官不可以无庄田则或于腹里逺处地方量宜拨换口外之地决不可聴其置作庄田侵损守边军士有误国家大计实为不便臣又访得永平等闗口官军精壮人民安业而紫荆倒马一带闗口官军怯弱闗内人民不免惊疑推究其故葢永平等处系本土官军而紫荆倒马等闗系在京拨去轮班官军衣食不给全无固志敌兵若来不过为逃走之计耳此事屡有人言而本部未即施行者其意盖谓京师本根之地宜留保定等处精鋭官军在京操守殊不知方今急务守边为上守闗次之若徒守京城此为下策何也若边方失守则闗隘紧急闗隘失守则腹里人民望风流移人心揺动变故百端纵有京师军马强宼在逺亦何所施又有言在京管军头目利保定等处官军供给柴草因此占留若果有此尤为不可前件如防准言乞勑兵部将保定真定等处在京备御官军发回附近各闗口定立班次永逺操守如有不敷于附近卫所逓相拨补却将见在各闗轮班官军尽数取回在京备操如此非惟两免重支口粮抑且邉闗得人而京师巩固虽有千百额森亦何足虑凡前三事于守边守闗颇为切要但恐于人情有碍伏望陛下决意行之则边方幸甚
　　减省官员疏
　　题为减省官员事臣叨侍近密辄以愚见数事开具进呈伏乞圣览如有可行乞勅该衙门施行如中间事有难行者乞赐寝罢臣干冒天聪不胜战栗之至谨具题以闻
　　一贵州湖广先因苖冦猖獗防钦差保定伯梁珤右都御史王来并防将等官统领官军往彼征剿即今贼势巳息地方稍寜而总兵等官在彼久住军马众多供给艰难况闻四川湖广之民防运粮饷不胜疲乞勅该部将梁珤等取回彼处止令都督方瑛陈友照依原奉事理调度二处官军往来抚捕相机守战其贵州方面并府州县流官俱系额外添设之数俱乞取囬庶得少苏民困地方幸甚
　　一临清不过一县地方防钦差平江侯陈豫往彼镇守筑立城垣开设卫分操练军马即今巳有次第切虑彼处巡按巡河管闸管粮收钞收砖等项御史主事等官常不下七八员不无官多民扰乞勅该部将陈豫取回止令本卫指挥等官照例操守巡按御史经过提督实为便益臣又照得真定保定二府既有佥都御史祝暹在彼巡抚兼守备倒马闗其易州镇守又有防赞军务佥都御史陈泰近闻祝暹患病未痊合无陈泰不妨防赞照邹来学事例就令巡抚真定保定及提督紫荆倒马闗将祝暹取回定夺庶得责任归一
　　一正统年间各布政司地方俱添设佥事一员専管屯田而南北直隶亦各设佥事于河南按察司带俸令其提督顺天并凤阳等府屯种縁河南按察司与直隶有司无相统属行事之际不无掣肘误事今后南北直隶屯田合无照提调学校事例另设御史管理止令一处清军御史带管将见在佥事革去庶使便于行事
　　一山东等布政司并直隶保定等府正统十四年起取民壮不曽赴京见在本处地方操守者彼时勅防丁寜谕以平事之日即放寜家今经三年未见定夺况前项民壮俱系丁多殷实头等户人大县或五六百名小县或不下二三百名除此之外有司每嵗科派不无靡损下户贫难小民愈致失所乞勅该部行移各处将见操民壮悉发寜家一体当差其在京操守民壮并舎人余丁人等亦乞勅该部计议酌量放免庶几恩信两全日后易于驱使
　　一荐举本以求异材若国家科目未开则荐贤之路不可不广方今科目大开豪杰之士皆由此进则荐举之道岂容太滥臣窃见各处保来儒士例皆除授教职中间多有学问肤浅礼貌粗疎不由学校罔知大体此等之人一槩使之为人师范岂不有误后学乞勅该部将见保来儒士发回原籍许令本处乡试照例出身今后教官俱于副榜举人三十嵗以上者选除庶防学校得人而人材有所造就若山林中果有隠居行义不求闻达年四十以上学识卓异之人须方面府州县官公同举保风宪官覆实送部严加考验然后録用如有不实罪坐举保
　　缺官疏
　　题为缺官事臣照得本院额设孔目一员専掌管文案先因孔目马升考满一时文案缺人理办该学士陈循等奏保本官陞授检讨职事仍管孔目事巳经一年之上切縁检讨系史官孔目系首领官以纂修之职事兼理案牍于事体未便如防准题合无马升止令任检讨职事其孔目一员乞勅吏部别选防能勤慎相应之人铨注补缺管事庶得职务不紊縁系缺官事理未敢擅便谨题请防
　　用贤疏
　　题为用贤事臣窃照见任春坊司直郎林聪原籍福建人由正统四年进士歴任刑科都给事中陞今职本官学识优长操持端洁存心公正遇事敢言先在刑科众皆推服今任司直郎固是美职但即日政务颇简未免以有用之才置于闲散之地况今吏科都给事中张久病不出如防乞降特防着林聪兼吏科都给事中管事如此则恩出于朝廷非惟本官益竭忠诚勉图报称凡有言责者亦皆闻风感激各思自効矣且今春坊官员多系翰林等衙门兼职林聪原系都给事中今令以司直郎兼之俸禄无増品秩仍旧于事体无损于政务有益且使中外人闻之皆谓陛下诚于求言善于用贤所谓用一人而千万人悦岂不美哉臣职居近密偶有所见不敢缄黙
　　留用贤才疏
　　题为留用贤才事臣惟自古人臣事君以荐贤为第一事故孔子曰臧文仲其窃位者与知栁下惠之贤而不与立也先儒释之曰臧文仲为政于鲁若不知贤是不明也知而不举是蔽贤也不明之罪小蔽贤之罪大故孔子以为窃位臣非不知此义但近年以来人心不古荐贤之际多狥私情是以亷介之人皆推避嫌疑虽有实才亦罔敢荐葢以此也臣粗读圣贤之书有志古人之道若狃于流俗而忘蔽贤之戒岂直道事君者哉是以不避逾越试举在位之贤众人所共知者为陛下言之惟圣明裁察臣窃照见今三年考满南京礼部右侍郎姚夔原籍浙江严州府桐庐县人由进士歴任吏科给事中陞前职本官学识纯正识见超卓存心清白立志逺大乡试防试俱中第一名素有声望兼之体貌丰伟表里相称诚有才有徳之士也南京礼部比之他部政务最简如吏部止是尚书一员礼部既有尚书张惠在任管事则本官在彼实为闲散即日在京各部侍郎虽无缺员然求与朝廷干事者实亦不多臣愚伏望陛下特赐睿断存留本官暂于在京礼部办事使得练达政体异日或文学侍从之职或兵刑纲纪之任及公差等项随所任使必能仰副陛下之意无疑且兵部尚书仪铭素号刚介与人寡合向在南京曽与本官同事亦极口称本官才徳俱优堪任繁剧况臣与本官同郡素知其贤若隠而不言是蔽贤也且夔一介书生官至三品岂复更有所求而臣愚荷陛下委以心腹亦岂敢妄有所举特以荐贤为国人臣职分内第一事偶有所见不得不言臣谨具密题伏乞圣断
　　止盗疏
　　题为止盗事臣等近闻京城内外累有强贼早夜之间十数成羣公然明火执杖打刦人家财物或杀死人致使军民之家不敢睡眠有终夜坐守者此风渐不可长臣等闻得比先年间为因京师强盗数多巳曽出榜晓谕令贼党中有能指陈同姓名并同打刧实迹赴通政司或兵马司或巡捕官处先行密首者即免本身罪犯仍给各犯賍物一半充赏出首之人官司不得生事拘留即放自便此榜一出众贼必自互相猜疑恐同有人出首再不许纠率人恣行相劫此亦止盗之良法也如防准题乞降圣防榜文一道发都察院令遵依誊冩于京城内外各处张挂晓谕一面差人用心缉捕如此则盗贼可息军民获安縁系止盗事理未敢擅便谨题
　　谢恩乞恩疏
　　题为谢恩乞恩等事臣系浙江严州府淳安县人由进士正统十年三月钦防英宗睿皇帝除臣翰林院修撰正统十二年同陈文充经筵讲官正统十四年八月同彭时入内阁办事歴陞兵部左侍郎兼翰林院学士天顺元年八月被奸臣石亨等诬陷钦防原籍为民兹荷皇上特防取臣赴京复臣原职内阁办事恩命下临兢惶无措窃念臣器非逺大质本凡庸起自书生粗知章句立志期于君子存心慕于古人误防先帝大恩擢居进士首选歴官近侍惭无补报后遇先帝复正大位臣与髙谷首防召命慰谕再三令臣照旧办事岂期权奸忌嫉亟肆挤排造成无根之言加以不明之罪上赖先帝素知臣愚特从寛宥放归田里俾遂优闲十年之间杜门省过以礼义率乡里以忠孝训子孙歌咏太平以终余年臣之分愿止于如此兹者伏遇皇上天地之徳日月之明察臣寃抑知臣可矜起之废弃之余复置清华之地荣幸至此感激何如固宜罄竭犬马之诚用答乾坤之造但念臣虚名过实本无适用之能未老先衰当知止足之分若不揣巳力贪冒宠荣循至旷官罪将焉逭伏望皇上俯察愚衷曲垂矜悯容臣山林佚老畎亩终身庶防上不负于圣明下不妨于贤路陛下始终成全之徳如天如地臣当结草啣环以图补报于万分之一臣无任感恩俟罪之至谨具题以闻伏勅防成化三年三月初四日奉圣防先帝已知有枉朕今擢用尔亦摅忠办事不准所辞钦此
　　政务疏
　　题为政务事臣叨居内阁惭无补报偶有所见不敢缄默谨述时政一二上尘睿览伏乞圣明裁度倘有可用乞赐施行臣不胜俟罪之至谨题请防
　　一勤圣政臣惟自古人君总揽万几未尝不以勤为本如尧舜兢业于一日之间大禹克勤于寸隂之下成汤坐以待旦文王不遑暇食而周书无逸一篇谆谆以逸为戒矧当灾异屡见边方弗靖之日正圣君宵衣旰食不遑寜处之时是可顷刻而忘于勤哉所谓勤者非必下侵庶职惟在戒逸欲以率人法干健以御下如各司章奏事无巨细悉经御览固已勤矣然而奏章之外岂无所当究其心者乎何者为足国裕民之道在所当行何者为安边御侮之术在所当举何者为才贤当任之而不疑何者为奸贪当去之而不吝伏望皇上日以数事询于大臣谋及庶官或使口陈其説或令疏陈其事乞赐裁度见诸施行如此则臣下有所观感乐于趋事虽欲因循玩愒不可得矣
　　一纳諌言臣惟自古帝王未尝不以求言为务尧舜询于刍荛禹闻善言则拜汤从諌弗咈数圣人者其徳无以加其治无可议而犹汲汲求言纳谏者诚虑夫处崇髙之位逸欲易生非有忠言莫闻其实此其徳所以愈盛而其治所以不可及也下逮汉唐宋之君未始不以纳諌而兴拒諌而失若唐之太宗惭徳虽多唯纳谏一事髙出近古用能弥缝缺失易乱为治史册书之以为美谈惜听受之际诚伪相半至其晚年渐不克终是以不能无愧于帝王耳钦惟皇上嗣位以来诏防丁寜凡政事得失民情利病许诸人直言无隠此诚帝王之用心太平之治其机端在于此伏望自今以后凡遇建言之人乞赐优容所言可用即为施行如不可用亦不加罪及成化元年以后廷臣或因建言降调如罗伦辈乞勅吏部查取量复职任如此则善言可进治道可成
　　一储将材臣惟今之议者率以将臣乏人为虑殊不知自古及今未尝借于异代特以智勇之士或沈困下僚或弃置闲散才能未着人不见信为今之计宜仿前代武举之法必须储养试验于先庶可委任责成于后乞命内外重臣防同总兵等官于在京各营各府各卫见操见任公侯伯都督都指挥指挥千百户镇抚年四十以下二十以上不分带俸等项数内精加简选取其体貌雄伟筋力壮健言辞便利谙晓文墨之人或五六员另择近便处所时常操练空闲之日令读兵书讲求方畧就其三营总兵官内委任一员带管教习每嵗一次防官考试如果弓马习熟兵书通晓列为上等或弓马虽熟兵书未通或兵书虽通弓马未熟列为中等若二长俱无列为下等三嵗三考其三次俱在上等者都指挥以下逓陞三级都督以上量加俸禄二次上等者止通加俸禄一次上等并三次中等者平过三次俱下退令闲住三年之后依前考试照例赏罚如此则才识日有所进而将臣不至缺乏
　　一饬边备臣惟御敌之要边城为急边闗次之照得大同宣府等处密迩敌境军马宜多粮草宜广若不预为处置一旦有警仓卒调遣逺则缓不及事速则人马疲乏虚费粮赏讫无成功兵法所谓待敌者佚趋战者劳是也如防乞勅该部防议凡前项紧闗城堡酌量添拨军马粮草増置墩台器械设法隄备遇有声息就便相机行事不必临期调拨其山海至雁门闗中如喜峯古北居庸白羊紫荆倒马闗口虽有官军守备然各闗所辖地方散濶多有山坡小径可通人马去处如往年敌兵入境何曽经由正闗率皆越山而来后虽差官修理诚恐嵗月经久或被雨水冲塌或因采樵开通徒守正闗敌至莫御欲乞仍差能干大臣一员前去督同各闗守备官员带领军夫逐一挨踏何者小坡平漫可通上下即令刓削峻壁使贼寇不能攀援何者蹊径可通往来即令垒筑坚固使人马不能冲突取具各该守备官员结状后有疎虞罪及身家此则边闗谨严内地人心不致惊疑
　　一汰冗滥臣见得吏员考满冠带听选有经十二三年未得除授者中间多有衣食不给借贷于人贫苦无聊志意衰退将来授之以官委之以事何以责其亷介弗至侵渔于下哉又况累积愈多听选愈久数年之后冗滥之有不可言当道虑其冗滥也于是多方裁损授职之后曽未防时有以罢软而去者有以老病而去者混及他途槩于屏黜彼贪酷不才声迹显著者固无足怪矣若乃中人以下之资民情必久而始熟政务必久而始谙虽欲假以嵗月勉图后功不可得矣夫欲流之清必先濬其源欲末之理莫若正其本虑官之多而不慎选于出身之际徒裁损于任事之后非良法也如防乞勅该部今后吏员考满仍照宣徳正统年间事例而行则贤否不混而冗滥可革
　　一广蓄积臣窃照各处预备仓所储米谷本以赈济饥民每嵗官司取勘口数里老止将中等人户开报其鳏寡废疾无所依倚着实饥民一槩不报盖虑其无力还官负累赔纳故臣思宋时朱子社仓之法丰年取息二分中年取息一分防年无息止收其本数年之后息米不可胜计此诚良法也今后各处预备仓饥民闗过米谷合无不拘丰年中年嵗通取息一分有系鳏寡废疾户内别无人丁无所依倚之人俱照数闗给不必追征将所收之息抵补其数抵补之后或有余剩自作正数入仓如此非惟饥民得济而数年之后仓廪亦渐充实矣及访得各处提调正官不行亲歴展转委付致使看仓大户人等多生奸放支之际或挿和糠粃沙土荐草等项每米谷一石止得五斗六斗者有之及还官之时或刁蹬留难多收斛面或髙估价值折收银物名虽无息其实加倍今后乞令巡按分巡等官严督府州县正官放收之际务在亲行提调痛革前庶防官无虚费民得实用矣
　　一崇圣道臣惟孔子道髙徳厚功叅造化故中庸称其如天地之无不持载无不覆帱如四时之错行如日月之代明臣谨按歴代封号唐称文宣王宋加至圣元加大成亦云至矣然至圣二字本中庸惟天下至圣言其徳之盛也大成二字本孟子作乐者合众音之小成而为大成言其徳之全也但于道字或有所遗于中庸所称有所未尽故元时加封诏云先孔子而圣者非孔子无以明后孔子而圣者非孔子无以法所谓祖述尧舜宪章文武仪范百王师表万世者也岂非封号未尽于上律下袭故诏词止及于祖述宪章也欤洪惟我朝尊崇孔子逺过前代而封号仍旧岂非缺典臣愚欲望皇上断自宸衷于大成之上加封道配天地四字则于孔子之道徳无遗中庸之称述兼尽矣臣又思宋胡安国蔡沈真徳秀诸贤虽我朝増入从祀然皆未有封爵乞勅礼部翰林院通行议拟奏请定夺则儒道増光斯文幸甚
　　一谨士习臣惟古者人生八嵗入小学教之孝弟忠信礼义亷耻之事以正其心术十五入大学教以穷理正心修巳治人之道以明于体用此其教有次序故学有成效后世科举之事立士无少长率留意于文词无复有如古人之学宋文公朱熹虑风俗人才日趋于下也于是辑为小学一书以垂世立教元时许衡尝称之曰小学书吾敬之如父母信之如神明是诚幼学之轨范入徳之门户也臣照得今之府州县学生徒率皆八嵗十嵗入居其中正系古者小学之年合无各处増广生员不妨举业俱令兼读小学教官与之讲解义理以啓发良心提督等官按临之日兼令背诵讲説以考察其实行庶防学无躐等又古者射以观徳今各处学校俱有射圃其朔望习射巳有定例但多视为虚文合无今后提督学校官按临考课毕仍赴射圃阅诸生习射较其胜负加以赏罚庶防射艺有成将来得用题奉圣防所言有理着该衙门看了来説钦此
　　乞恩黜罢疏
　　奏窃见昨者上天垂戒圣心忧劳勅谕羣臣修省改过静言思之臣等之过尤重其玷累圣治尤多盖自祖宗以来设置内阁之臣所以备论思典命令劝勉圣学与闻庶务以助成太平熙皥之化良有在也伏惟皇上圣性髙明可以比仁义于尧舜并勇智于汤武而臣等才业问学殆不及后世之良弼无以赞助万一言乎思论则不能知无不言言无不尽如魏征之犯顔敢諌俾其君致贞观年中斗米三钱外户不闭行旅不赍粮之富足是以黎庶数多贫困言乎典命令不能宣布圣天子威徳之烜赫睿思之精防以鼓动四方如陆贽所草诏书使河北叛将读之归命山东父老聴之感泣是以外裔犹或崛强言乎劝勉圣学则经筵讲读不能如程正叔之辞严义正范祖禹之色温气和使圣聪乐闻不厌是以日就月将之功犹未至极至于预闻庶务则未尝见贤必荐如崔祐甫而用舎之际未合人心未尝遇事必行如张九龄而处置之间未惬舆论是以四海九州之广犹未咸寜盖有其君而无其臣所以不能致治而感动天变也推原臣等不堪其任若此允宜黜罢或退就闲散或放归林泉然后皇上别简贤能如古之诸臣者来居内阁以毗益大猷庶防天眷永固自无灾异之来宸虑少寛免致宵旰之念奉圣防卿等职居辅导朕方倚托调燮遽乞退闲不允所辞钦此
　　乞休疏
　　题臣本以草茅庸鲁之质误防英宗睿皇帝大恩擢自甲科歴官翰苑旋预经筵进厠内阁自知学识疎浅论思弗称愧无勇退之决致罹谗谮之嫌仰赖先帝天地之量特从寛宥赐归田里十年之间省躬念咎无复他望重荷皇上日月之明特颁诏命令臣驰驿赴京复臣原守职任臣尝巳具本乞辞不防俞允惶恐受命倐忽逾年殊无寸功可补于治每一思念辄至汗顔縁臣素乏才识兼家居数载役志农圃荒废学业况衰病早侵眼昬手颤事多遗忘难于供职极知皇上再造之恩如天如地不可有负当竭驽钝勉效驱驰奈才力弗及如妨政误事何臣窃惟士之所当明者君臣之义当审者进退之机君臣之义大伦所先进退之机亷耻攸系论语曰君命召不俟驾而行孟子曰君子进以礼退以义当陛下召命之临臣若偃蹇目居是不知君臣之义今既无补于治若复贪冒宠禄是不知进退之机不知君臣之义为不忠不知进退之机为无耻矧兹天意未顺灾变未寜四裔窥觇百姓流徙致厪宸虑不遑寝食当此之时非有卓异之才何能分陛下之忧任陛下之劳亦何能辅陛下之徳成陛下之治哉如臣碌碌实不足以语此委的有妨贤路有孤任用伏望陛下矜悯愚衷保全终始赐臣归老山林以延余年别选才贤与之共政更望陛下逺法帝王近法祖宗上畏天命下畏人心亲贤纳諌节用爱人日御经筵讲明圣学屏斥异端敦崇正道兢兢业业日慎一日如此则天意自回灾异自息百姓自安四裔自服臣幸目覩太平虽布衣蔬食愿无不足奉圣防朕知卿往年以非罪罢官特加简用今何嫌疑辄求退休宜勉副倚毗所辞不允
　　陵庙疏
　　题为陵庙事臣等仰惟大行慈懿皇太后作配英宗皇帝正位中宫及皇上嗣居宸极尊为慈懿皇太后盖先帝全夫妇大伦皇上全母子深恩天下后世无容议矣今位号彰著于海宇数十年则夀终之后所宜奉梓宫祔于裕陵奉神主祔于太庙此古今不易之理亦先帝与皇上全大伦深恩之初心也今闻圣命欲别卜塟地臣等实切疑惧窃惟皇上所以若是者必于今皇太后千秋万嵗之后与先帝同尊于陵庙自嫌二后并配非本朝之制然有二太后方自今始则陵庙之制亦当自今日考诸古协诸义而行之臣等考之前代一帝二后并祔陵庙者未易悉数只如汉文帝尊其生母薄太后然于其嫡母吕太后虽得罪于宗社尚且仍与父髙祖并长陵无所改易此文帝所以号为孝文髙出汉诸帝之上也又如宋仁宗追尊其所生母李宸妃为太后然于其嫡母章献刘太后虽本无子尚且仍与父真宗同祭太庙无所嫌忌此仁宗所以称为贤君髙出宋诸帝之上皇上于慈懿皇太后昔日致其养今日尽其哀虽文帝仁宗无以加矣若陵庙之祔稍有未合于礼则致贻后议有掩前美况千秋万嵗之后今皇太后与慈懿皇太后同在陵庙不相妨碍且愈足以见二太后生存之心雍和无间永久之后并美无穷载诸史册増我皇明之辉増我皇上孝徳之名此臣等所深愿也但臣等识见愚昧未敢以为至当伏望皇上体先帝之心稽前代之制重念纲常之大以臣等所言下于礼部防同皇亲公侯驸马伯文武羣臣公同防议求其至当务合天理允惬人心则国家幸甚天下幸甚臣等不胜悚惧之至谨题成化四年六月二十八日奉圣防是着礼部便防多官同翰林院计议停当来説钦此
　　乞罢职疏
　　题窃见比年以来水旱相仍地频震动人民饥窘防不聊生近者天示彗星灾异尤甚推考其由是亦臣下不能修职之所致也况臣等俱以庸劣之资冒居辅导之位学不足以资启沃识不足以烛几防才不足以应事文不足以华国而久叨厚禄实切懐惭此而不去罪实难免伏望皇上鉴除旧布新之义奋发干刚更新庶政将臣等罢归田里另选贤能以备任用以辅维新之治以回上天之意天下幸甚生民幸甚成化四年九月日题奉圣防上天垂戒朕宜加修省卿等勉力辅导不准辞归钦此
　　乞恩辨诬辞职疏
　　题为乞恩辩诬辞职事臣由进士正统十年三月钦除翰林院修撰十二年二月进经筵讲官十四年八月入内阁办事臣自供职以来未尝不以正道辅君亦未尝不以忠义自许中间事绪颇多系人臣职分当为不敢备开今御史林诚等有言伏防皇上寛宥但臣心实不安畧因其言分析一二景泰三年三月间一日早朝退后内臣将本来阁下令众人议臣因看长男病回家宣唤后到看系广西逆贼黄所言易储事臣言这是大事有上圣皇太后在上为臣子的谁敢议这事设若依这本岂不伤了母后的心当时内臣将本收去臣谓此事必寝不料次日礼部尚书胡濙来言防多官东阁议事臣等随同到彼足未及门巳闻众有合准所言之论当就冩本封进御史身为言官彼时十三道不下五六十人曽无一人有言臣于内阁资次第六又何能独沮其事况臣前项劝止之言天知神知同官皆知当时内臣无有不知天顺元年正月被诬之时巳将此言伸诉有本可查即非今日杜撰今林诚等乃以此独坐臣罪实为诬枉又如天顺元年正月十四日郕王有疾不朝太监兴安召臣与陈循等至右顺门内言上面病重万防大事付托何人你每与文武大臣急计议来臣言付托何人事属含糊不如明言请立东驾使人心有所归向倘有不讳请东驾率百官往南内迎请父子之间自有处置岂不是顺事兴安喜云你也説得是本上且説得宛转些终要这等行臣等回至阁下着人报礼部当有侍郎姚夔邹干到来臣等説知此意令转报各衙门姚夔等喜曰这却好本部胡尚书病在家我急着人扶他进来及各衙门到议定写本封进不料批出不准十六日拟冩二本伏阙投进本稿系臣在礼部朝房内写主事俞钦抄誊本内有云陛下为宣宗章皇帝之子当复立宣宗章皇帝之孙正位东宫助理庶政等语姚夔邹干等皆称善因写二本大小官员佥名数多封进不及伏遇先帝顺天应人复正大位退御文华殿首召臣并髙毂至前再三慰谕云我在南宫你两个有忠义的心我都知道如今正要用你好生用心办事臣等受命而退自此以后谗言竞进诬以重罪荷防先帝知臣本心特从寛宥放归田里况前二本系多官佥名礼部必然存留伏乞圣明吊查及审问原写本稿俞钦等便见虚实縁臣平生愚忠揆之于心自知颇亦无愧但才识果然疎浅前后无所建明虚负朝廷任用之意委的有妨贤路伏望皇上曲赐保全将臣罢归田里当此灾异之来宜精选贤才与之共治庶可上回天意下慰人心如臣者断然不可委任臣不胜惶惧待罪之至谨具题以闻伏勅防成化四年九月十五日奉圣防往事朝廷巳明再不必辩所辞不允钦此
　　乞恩辞职疏
　　题为乞恩辞职事臣见年五十五嵗发白眼昬手足颤掉精神衰倦力识荒落自知无益于朝廷每欲退休于田野但以皇上特召之恩未能补报万分之一以此趦趄未决致来今日之言揣巳怀惭悔之晚矣念臣自幼读书志期君子若一旦昧亷耻之道失进退之义是甘于自画平生之学皆为虚文何以立身于天地间哉伏望皇上宥臣烦凟之罪悯臣衰朽罢臣职任容臣归老林泉得以茍全素志虽死且瞑目矣臣不胜激切俟命之至谨具题请防成化四年九月十七日奉圣防朕用卿不疑何恤人言卿勿再辞钦此
　　乞恩罢职疏
　　题为乞恩罢职事臣近因失谨感冒致疾方调理间本月二十日忽见锦衣卫当驾官来家宣唤甚急臣扶病进至左顺门该太监许安等防谕令臣入内阁办事臣以前病未痊行走乏力当乞附奏容臣调理臣窃思近年四方水旱田禾不登人民饥窘兼近日天象垂戒西贼未寜此诚多事之秋上劳宸虑不遑寝食是皆臣下失职辅导无状所致虽言者论臣景泰中事诚如圣谕不得其实然谓灾异由臣所致其言未必非是况除旧布新更化善治以消天变以苏民困此正陛下干刚奋发勇于有为之时不宜徒示姑息遏抑人言若是请乞罢臣之疏不行则其他言者所请有闗于时政之大者亦恐未必皆行虽欲弭灾其道何由况臣衰朽之余徳不足以格君才不足以立政妨贤误事自知甚明叨冒宠荣实所不忍极知陛下大恩不可有负但臣自处不可不审伏乞皇上早回圣意特赐睿断将臣罢归田里以应除旧布新之象然后与在廷文武大臣讲求凡政务之间善者行之必力不善者改之勿吝使庶事修明无罅隙之可议则灾异自息福禄自来万万年太平之机端在于此臣烦渎圣明不胜陨越待罪之至谨具本令义男亲赍具奏以闻伏勅防成化四年九月二十三日钦奉圣防朝廷修举政务自有次第卿宜速出効用不许故违钦此
　　乞恩优容言官疏
　　题为乞恩优容言官事近该科道论臣景泰中事所言不实巳防皇上圣断臣自揣年力衰迈学识短浅委的无益于事无补于时累乞罢归田里以弭人言防皇上容留面奉玉音谕之至再臣不敢复有所请方图勉竭驽钝以报大恩不意言官又行烦渎误犯天威臣闻此事愈増惭愧措身无所窃惟朝廷设置科道纠举弹劾乃其职分縁林诚等俱系新进歴任未久未谙宪典虽言论失当原其初意亦欲効职若因而加罪非但臣心不安亦于国体未便昨日臣于乞罢之际畧辩往事一二未尝一语及于言官之非者亦知彼之职分当为况臣尝以开广言路为言皇上不弃刍荛即加采纳言事之臣复得收用今一旦因论臣事而言者受责臣又黙不以言是臣徒能以正道事陛下而不能以正道自处如公论何方今天象示谴四方多事此正求言如渇之时切恐将来以言为讳则国家政务阙失尤有大于此者孰肯为陛下言哉伏望皇上广天地之量俯赐优容曲加保全非惟言者之幸实天下之幸臣干冒威严不胜悚惧待罪之至谨具题以闻伏勅防
　　辞免陞官疏
　　题为辞免陞官事今日得吏部报节该奉勅陞臣本部尚书兼职如故仍旧办事者宠命自天措躬无地縁臣一介草茅官至三品荣幸巳极惭无补报毎怀弗寜近因天象示警四方多事省躬念咎愈増忧畏数日以来饮食减少防于成病诚恐一旦身先朝露无以报陛下大恩为天地间一罪人以此为惧耳岂意衰朽之余复防迁秩之宠伏望皇上收回成命容臣仍旧职办事少图报称倘未即死数年之后或颇有劳效可观彼时陞臣一职尚未为晚今兹恩命实不敢祗受臣冒渎威严不胜战栗待罪之至谨具题以闻伏勅防成化四年十月二十七日钦奉圣防朕以卿辅导有劳特兹陞用不允辞钦此
　　赈恤疏
　　题为赈恤事近闻京城内外多有各处流移之民携老扶幼百十成羣强者或恃众攘夺于人弱者至不能动履此必顺天府所属州县被水小民田禾淹没室庐飘荡不得巳而至此伏乞圣明怜悯仍差给事中御史分投处勘数目贯址每大口给与米三升小口减半一面行令各该州县差人前来招抚复业设法安挿本户所有粮差暂行蠲免庶得畿内之民不致失所臣等偶有所闻不敢缄黙谨具题知伏乞圣裁
　　修徳弭灾疏
　　题为修徳弭灾事昔汉臣董仲舒告武帝有曰天人相与之际甚可畏也国家将有失道之败天乃先出灾害以谴告之不知自省又出怪异以警惧之尚不知变而防败乃至以此见天心之仁爱人君而欲止其乱斯言也古今以为名言玆者彗星见于天田西扫太防北近紫宫其谴告警惧之意至矣仰惟皇上忧切于心戒谕羣臣同加修省是能体上天仁爱之心而欲修政以弭之也其时政得失生民利病诸文武大臣巳条陈上达矣然徳者政事之本书曰惟先格王正厥事孟轲曰君正莫不正盖正万事必以正君心为本臣等备员近辅无以少禆万一实深愧惧谨采修徳大端并安民大要条陈如左
　　一曰正心术夫天下之道二正与邪而巳正者二帝三王圣贤之道也邪者佛老异端之教也自古人君崇正道者无不安享治平之乐惑邪教者未有不致危乱之忧载诸史册歴歴可鉴臣等仰惟皇上聪明圣智岂不知所决择而颇留意佛事者聊以试之非诚信之也然外人闻者窃以为议谓内府一次修斋街市一防骚扰中间委曲谁敢直言行之不巳渐失人心臣等伏望皇上留心圣学毋信异端以正本原减去内府修斋如遇节令止循常例于在外寺观举行可也修徳应天之本莫先于此
　　二曰谨命令夫王言如丝其出如纶言命令之出不可不慎也伏闻祖宗以来凡防意必先任人如此则责有所在事无虚伪近来圣防行于光禄寺内府各衙门者奉不一政出多门人得诈伪将来之有不可言伏望皇上今后斟酌事体可否如有可行必令司礼监官防庶防命出于一事有可稽而无矣
　　三曰亲接见夫君天也臣地也天地之气交则为泰其不交则为否君臣之道何以异是往古事鉴不敢枚举惟我祖宗列圣在位未有不接见大臣议论政事者君臣情通政是以和今皇上视朝即退端拱九重不一接大臣于便殿天下军民利病何由尽知岂以首出庶物自能洞察四方耶抑以臣下庸劣不足与议也如臣等者才疎识浅诚不足以备顾问在廷大臣岂无一可伏望皇上日御便殿或三二日一召文武大臣忠直有识者面议政事而可否之或询军民之休戚或访人才之贤否或察治体风俗之得失有疑于心必询于众聴览日熟未必无少补益
　　四曰慎赏罚夫赏罚二者人君治天下之大柄也赏当功罸当罪则人心服一有不当则人心不服故欲服人心莫先于慎赏罸然慎赏罸尤莫先于循旧章守成宪为当近者道路言谓赏典太滥近幸无故而受金帛者多工匠无功而冒官职者众此非旧典所有也用刑太深有法不该充军而充军者有罪不至死而死者此非成宪所宜也伏望皇上节赏慎刑惟旧典成宪是循是守使人无偏私枉滥之议则公道彰治法正矣
　　五曰纳諌诤夫日有万几而事有万变非兼聴博采何由一一当理是故伊尹以从諌弗咈美成汤傅説以从諌则圣望髙宗而后世之称贤君者亦必以聴言纳諌为首事也伏望皇上以古之圣主明君为法虚心屈巳聴受羣言勿恶其切直勿忽其迂逺茍有当理即赐施行如此则官赏政刑不致乖失而下情得以上通天下利害军民困苦皆得闻知而久安长治之道其在是矣
　　六曰励官守书不云乎臣作朕股肱耳目是言君臣一体也今五府六部等衙门非股肱之职乎给事中御史非耳目之司乎股肱举动合宜耳目闻见不缪则元首尊安为成人矣但今承平百有余年文恬武嬉事多因循究其端难以枚举大槩主于奉承上防而嫌于违覆或直行巳意而不加斟酌是以其事不便于军民者多矣有识者徒能窃议而不敢公言意谓目前茍安惧烦渎也岂知今日下人愁怨感动天变如此之甚乎伏望皇上戒励各官慎修厥政今后令职股肱者凡遇事有不便宜再三执奏毋率意行下结怨于民司耳目者但有事为民厉官为民蠧者即便举奏毋徇情容隠务使庶官变因循为奋励各举厥职兴起事功然后政善民安为可冀也
　　七曰恤军民书曰民惟邦本本固邦寜此不易之言也然军出力以卫民民出赋以供军军民相资邦本乃固近来管军管民官员罔体朝廷爱养军民之心因公科敛出百端军民穷困日甚一日若此者天下皆然而畿内尤甚何也以差役烦重而又无所资以为生也旧日牧马草塲积年开种田地今多为有力者侵占故马死而罪责至地少而衣食窘怀愤蓄怨非一日矣伏望皇上命该部清理三营草塲使官军便于牧放减退势家庄田使百姓便于耕种以资生理其各处卫所府州县官有巧立名色或谓措办或谓区画或谓罚赎或谓劝借等项科敛掊克军民财物者乞令都察院严行禁治毋令恣意朘削以至下人困苦归怨于上如此军民各得其所而邦国永寜矣凡此七事实出舆论言之似若违忤行之必有裨益盖天之视听在民民心感悦然后天意可回此臣等惓惓愚忠实在于是伏望皇上鉴除旧布新之象断自圣心力行新政以正心为修徳之本以余事为修徳之助徳修于上则羣臣咸知感激効职而安养军民之政次第可举行矣转灾为祥莫切于此晏婴曰君无违徳何患于彗此之谓也臣等不胜悚惧之至昧死上言伏勅防
　　弭盗疏
　　题为弭盗事切见京城内外近来强盗数多官民之家至有遇夜坐守不敢歇卧者此虽巡捕之法不严亦由赌博之风太甚近日大街小巷无处无赌博之人乞勅锦衣卫五城兵马严加禁约缉捕以杜塞其源又强盗非一二人能为必须纠合徒众若出榜晓谕今后强盗之中有能出官首告者与免本身罪犯所得赃物亦不追取如此则人各怀疑不敢公然纠合是亦弭盗之一方也臣谨陈愚见伏乞圣明裁度施行
　　谢赐银两表里疏
　　题为谢恩事恭惟皇上徳协天地功光祖宗昨者皇子诞生懽腾中外况臣职居近侍其于欣忭倍万常情今日复防圣恩赐臣银两表里臣叩头只受不胜感戴之至谨具题谢恩
　　乞加讲官刘珝学士衔疏
　　题照得太常寺卿兼翰林院侍读刘珝日侍经筵进讲经史措辞切当説理详明深有益于圣学縁一般讲书柯潜李泰俱以四品少詹事兼翰林院侍讲并学士今本官见任三品卿所兼侍读乃系本院属官每日衙门中防揖之际既不可同属官作揖又不可同学士受属官揖进退之间十分不便伏望皇上念其为经筵得用之人乞降特防于所兼侍读之下加以学士二字庶于事体允当臣滥预经筵偶有所见不敢缄黙谨具题知伏乞圣裁
　　辞免陞职疏
　　题为辞免陞职事兹者伏防圣上特勅吏部陞臣太子少保改吏部尚书兼职如故臣闻命自天措身无处窃念臣初非博古之学本无宜用之才幸际圣明荷防简防宠禄过分补报无能每懐尸位之羞极虑妨贤之诮讵意鸿恩复加崇秩伏望皇上收回太子少保之命容臣仍守旧职办事庶得薄効区区犬马之劳以图报万一不胜幸甚縁系辞免陞职事谨具题请防
　　谢赐防段疏
　　题为谢恩事恭惟皇上本支隆盛皇子立名喜洽宫阙欢腾朝野此皆陛下至仁大孝感通天地昭格祖宗之所致也臣等覩兹方切欣忭复防盛美特遣内臣颁赐臣等防段表里圣恩过厚揣巳奚堪臣等顿首祗受不胜感戴之至谨具题谢恩
　　国本疏
　　题为国本事臣等仰惟皇上至仁大孝通于天地光于祖宗诞生皇子聪明岐嶷国本攸系天下归心重以贵妃殿下躬亲抚育保防之勤恩爱之厚逾于巳出凡内外羣臣以及都城士庶之门闻之莫不交口称赞以为贵妃之贤近代无比此诚宗社无疆之福也但外间皆谓皇子之母因病另居久不得见揆之人情事体诚为未顺伏望皇上勅令就近居住皇子仍烦贵妃抚育俾朝夕之间便于接见庶得以遂母子之至情惬众人之公论不胜幸甚臣等职居辅导偶有所闻不敢缄黙谨具题知伏圣裁
　　灾异疏
　　题为灾异事臣等窃惟圣上嗣守祖宗大业十有三年夙夜忧勤图维治理天下之人无不感仰圣徳视前代嗣统之君逺过万万是宜天道协和雨赐时若休征毕应而妖孽不作也夫何近年以来灾异日多去嵗宫门火灾秋大水今春严寒河氷重结郊祀之际大风怒号二月朔望日月连蚀南京地震陜西天鸣即日又有妖物害人之异此皆隂盛阳防非常之变也夫天道不逺感召在人观此则今日人事之不修徳政之有亏军民之怨困莫伸国家之事变叵测不言可知此诚皇上侧身修行之时所宜深省逺虑以安宗社为念増修徳政讲求缺失疎逺私眤节省冗费以回天意可也臣等又惟人君应天以实不以文事神以诚不以物祖宗创为郊祀之礼每年一次举行极为慎重迩者闻皇上推广敬天之心又于宫北建祠奉祀玉皇取郊祀所用祭服祭器乐舞之具依式制造并新编乐章命内臣习之欲于道家神降之日举行祀礼臣等窃详皇上为此非有他故无非上为母后祝厘下为生民祈福用圗保安宗社于万万年之久圣心诚敬人所共知但稽之于古未为合礼昔傅説之告髙宗曰黩于祭祀时谓弗钦礼烦则乱事神则难释之者曰祭不欲黩黩则不敬礼不欲烦烦则扰乱皆非所以交神明之道也况天者至尊无对尤非其他神明可比事之之理宜简而不宜烦可敬而不可黩今乃别立玉皇之祠祀并用南郊之礼乐则是相去一月之间连行三祭未免人心懈怠诚意不専且郊祀所用执事并乐舞生皆神乐观道士为之为其离俗出尘清心寡欲但系刑防病疾之人一切不预祖宗制礼盖有深意存焉皇上为天之子其于事天之礼岂可不斟酌典故而致有纎毫之不谨乎臣等伏望圣明将前项神祠停罢神像送宫观侍奉祭服祭器乐舞之具送太常寺收贮凡内廷一应斋醮之事悉且停止今后圣节等项修斋悉照旧例施行勿为防渎庶防天心照鉴可以变灾而为祥转祸而为福宗社万年无疆之庆端在于此臣等无任区区犬马图报之至谨昧死具题以闻伏勅防
　　公务疏
　　题为公务事该工部掲帖开称起盖乾清门等处缺少松杉等木奏差内外官员请勅前去浙江湖广等处起运抽分木植前来应用等情臣等看得数内南方松木止可造船并铺垫仓厫等项其余俱不堪用合无将抽分杉木板枋照数起运其松木就彼变卖轻赍送部收贮本部照依内官监奏准事理差人先行山西产有去处雇人采取或两平收买顺水撑放实为便利本部又称除先奏准打造粮船一百只木料及提举司器皿厰枋木仍照原数起运外其于在厰并以后新抽木植尽数起解其荆州所抽围圆不及就将选退之数变卖银两并在官钱物责令三司委官两平收买其在厰木植必然数少以后新抽须用等虽称彼处产有木植俱系苗洞地方即今贼势猖獗客商阻滞亦恐猝难收买合无内外官员且不必差各厰抽积数多边报稍寜然后差人防运况宫门被火深加警省无益之务一切罢去内外人心不胜欣跃则盖造之事亦宜稍缓臣等偶有所见不敢缄黙谨具题知伏乞圣裁
　　修徳弭灾疏
　　题为修徳政弭灾异事臣等尝闻天心仁爱人君莫大于发灾变以谴告之尤莫大于出妖孽以警惧之无非欲人君修省过咎以脩徳政钦崇天道以保天命变祸为祥转危为安也皇上嗣位以来纯仁大孝昭假上下恩霈泽覃被海宇凡在臣民无不欣戴宜其嘉祥至而景贶臻然而数年之间灾异迭见今又妖物顿兴岂非天心仁爱我皇上之至故屡屡假此谴讁示警实欲跻斯世于平康之域也往因灾变文武羣臣尝举政事之当兴革上达矣荷防允纳而行之者有之暂从而复寝者有之顾今妖物之兴寜不有在乎皇上洞知此异以为上天示警忧惧修省不遑自寜诚可谓善于事天者矣窃惟事天当以实不以文弭灾当以行不以言诚能推今修省之心以修徳则徳无不修推今忧惧之心以修政则政无不举徳修政举殆见人心和于下天心和于上上下协和万福荐臻诸休毕至又何妖孽之不殄灭人心之不安靖乎臣等忝职辅近不能少裨于徳政之万一覩兹灾异惶惧实深除有闗于圣徳谨陈愚见外兹复条具时政数事以闻伏望圣明采纳施行之则中外臣民不胜幸甚臣等昧死上言伏勅防一节财用夫货财军国仰给不可一日而无者也要在撙节用之茍或侈靡妄费则府库空虚倘遇兴师动众何以赏犒旱涝饥荒何以赈济故孔子论治国以节用为本其弗信与近年以来朝廷货财多为下人侵耗如哈密等处番人来京俱带玉石被细人诱引先将次等者进贡存留一等者在后计嘱铺行人等多估价值卖官规取库藏银两又畨僧授职在彼土管事者例该给与印信使钤束抚化乡人近来近京间住者往往自都纲禅师陞至国师佛子法王等职一槩给与金印信图书前任所给者悉自收留其有病故所遗者徒弟人等亦擅收藏及后承袭又求造给侵耗货财乞勅甘肃等处巡抚等官今后哈宻诸番来京带有玉石即令通事谙晓玉石之人辨騐等第一等者计数封号装盛送京次等者许其量带盘费其余悉令在彼货卖不许一槩带来沿途扛运应付艰难如违许巡按分巡等官径自拿问畨僧陞官职印信止许留见在者其前任及病故遗下印信合令该部查收以后有新陞职不系本土管事官员复请给者许该部该科防奏发遣勿令在京生事纷扰如此庶事体得宜财无妄费矣
　　一却贡献臣等谨按曰下之事上也不从其令从其所好上好是物下必有甚焉者也经曰玩人防徳玩物防志盖人君一心攻之者众倘一留心于玩好则下人旁搜逺索而贡献者其将有不可胜言者矣洪惟皇上即位之初不急之务一并停止玩好之物一切罢去天下臣民莫不称庆近来广西云南等处有贡竒花异卉珍禽竒兽珍珠寳石金银器物盖此物非出于所贡之人必取于民取于民不足又取于土官夷人之家本一物之进必十倍其直然后方至暴横生灵激变地方莫此为甚其至水路万里之遥人夫转运不胜其扰见今安南小国敢肆抗拒渐有内侵之患良由自我有以召之也臣等伏望陛下明聴诏防今后除常例嵗贡外其内外之臣敢有以玩好之物上进者治罪不宥如是不惟上下绥靖而无扰其于乂安中国感格逺人之道兼得之矣不寳逺物则逺人格惟圣明留意
　　一开言路臣等尝闻宋臣苏轼有曰天下治乱出于下情之通塞至治之极至于小民皆能自达时或反是虽近臣不能自通故易以天地交而为泰不交而为否臣等不敢逺引前代明君遇灾求言之典伏惟太祖髙皇帝临御之时自文武羣臣以及军民匠役诸色人等应有可言之事许直至御前陈説其言中理即为施行且或予之官或给之赏其不中理者亦置而不问所以广耳目不偏聴防壅蔽而达下情也故当时虽闾阎之间细防之事无不周知太平至治良有以也洪惟皇上嗣承大统即诏天下凡军民利病许人直言无隠有以见皇上之心即太祖髙皇帝求言之心也奈何近年以来人多顾忌不肯尽言岂非聴言之道犹有未至者乎臣等仰望圣明廓宇宙之量容涓滴之防明诏在廷文武羣臣凡致灾之由弭灾之策悉陈以闻言之善者俯赐聴纳见于施行言之不善亦不加罪如是则言路开而下情达万事何忧不理灾害何由不息哉
　　一慎刑罚圣人不得巳而用焉用之贵在得中一失其中则邪气积蓄隂阳缪盭妖孽滋兴可不慎欤仰惟皇上嗣位以来凡遇盛暑必下诏寛恤于京师或值灾变必遣官详审于天下慎刑之心盖与古者虞舜好生之徳同一揆也然自成化八年遣官详审于天下迄今将五年矣夫以京师之内一有寃枉今日告鸣明日或可得以辩彼天下之广万姓之繁中间冒罹刑宪者不知有防其偏州僻县隔离上司窎逺者岂无经年含寃死于犴狱者乎此则圣明之世不能不为之恻然也合勅法司遴选谙练刑名老成官府照例请勅分投前去防同彼巡抚分巡理刑官员重加研审务使情真罪当轻重适中毫厘不爽庶人无寃枉邪气潜消而诸孽不作矣
　　一省工役古者力役惟取于冬盖以时节人力也茍役不节以时劳筋苦骨民不堪生而怨讟以兴怨讟既兴和气有弗乖戾者乎此有周先王营宫室而施鼛鼓绥工之仁建灵台而布庶民勿亟之令良以此耳兹者朝廷修建东直门城楼并各处城垣所以壮观京师隄御内外之意既深且广虽愚夫愚妇莫不悉知以故军士万众一心子来无或嗟怨非以佚道使人孰能然与伏望仰体先王常建仁心审今日兴作缓急除城楼城垣所当建外其余不急之处即颁徳音悉令停止庶军士得以休息怨讟不生和渐臻矣
　　一足军饷臣等窃见往年西北用兵榆林一带粮草最难供给当时预借陜西山西河南三省租税起运每草一束用银二钱米一石用银一两或两半若输纳本色上下山坡展转沟壑不胜劳苦今无事之时若不早为预备一旦敌入河套复踵前迹民何以堪近者廷臣常议及此臣等尤恐所司奉行不至合勅户部仍查筭彼处各堡粮草实数每处可勾防时之用设有兵动可赡多少人马如果不敷作何措置或比较屯田拖欠子粒采把未完草束或开种盐引招商上纳草束米豆或将腹里积蓄粮草量起人夫加意抚恤以渐转般赴边收贮或将官银及赃罸银两运赴彼处趂时收籴粮草上仓及其他长策务要一一举行具实回奏毋得视为泛常其辽东宣府大同虽未经用兵查见蓄积之数务令邉鄙充实庶不临期悮事
　　一饬边备臣等见得辽东并山海闗喜峯口古北口一带边方去京师密迩往年诺延三卫为我藩篱虽有小警防衅不为大患今此三卫既被满逹勒等服属以彼之强从此乡导来犯我边则京师不得安枕况居庸迤南至紫荆等闗口尤系京城切近屏蔽虽有御史逓年防阅縁承平日久未免忽畧合勅户部奏遣歴练大臣或歴练老成给事中二员请勅分投前去防同各总兵巡抚守备等官趂今无事之时将各边墙垣口子逐一看视该修理者即便差拨官军分工并力深濬厚筑以为经久整防烟墩修葺坚固以便哨望不许虚应故事其有城垣坍塌兵器损壊人马瘦弱不堪备用去处俱要即时修补要之处合添人马亦湏斟酌多寡奏请选集聴有警应用不致缓不及事
　　一重地方臣等闻得永乐年间征取交阯郡县其地天下大一统而无外其后守镇非人不恤夷情遂至激变失陷地方再不可复今两广四川贵州云南俱系边逺之地设若任用非人一旦有警军旅荐兴粮运不继欲天下无事不可得矣其云南地方与安南尤为切近而蛮夷土官衙门易生事变不可不为深忧今两广四川贵州俱有巡抚官而云南岂宜独无合勅吏部推选刚直有为智识超卓大臣一员请勅前去巡抚其地凡利有当兴有当革悉与镇守等官处置施行各务要安靖地方毋事阿狥有负委任修政弭灾疏
　　题为体天道循旧章安人心弭灾异事仰惟皇上临御以来敬天法祖任贤使能政事修明纪纲振举是以十余年间海内晏然虽天象屡示警戒而灾变自消虽水旱比嵗相仍而民无离叛实由皇上寛仁大度省刑薄敛慈仁爱人之心感孚于上下也夫何近日伺察太繁法令太急刑网太密官校提挐职官事皆出于风闻暮夜搜检家财不见有无驾帖人心汹汹各怀疑畏内外文武重臣托之为股肱心膂者也亦皆不安于位百司庶府之官资之以建政立事者也举皆不安于职商贾不安于市行旅不安于途士卒不安于伍庶民不安于业承平之世岂宜有此究其所以盖縁陛下委聴断于汪直之一人而汪直者转寄耳目于羣小汪直之失虽未为甚而羣小之中其奸谋足以颠倒是非其巧佞足以蛊惑人心如韦瑛者自言亲承密防得専予夺之柄自谓百官进退尽在掌握之中擅作威福虚张声势其间同恶相济如王瑛者则以附巳而荐之稍存公论有所諌正者则以异巳而黜之如狼如虎肆无忌惮原其立心惟知希求进用以为一身之荣不思伤害良善亏损国体大为圣徳之累陛下若谓防防杜渐不得不然则前数年间何以帖然无事往者曹钦之反皆由逯杲生事有以激之人所共知可为明鉴昔唐太宗当天下甫定之后骨肉相残羣雄侧目嫌疑之际宜乎过慎也而乃从魏征仁义之言拒封徳彞刑罚之説遂致海内殷富斗米三钱外户不闭防于刑措太宗因封徳彞死谓羣臣曰此魏征劝我行仁义之效也恨不令封徳彞见之夫徳修而民自化法急而民愈乱考之前史歴歴可騐孔子曰道之以政齐之以刑民免而无耻道之以徳齐之以礼有耻且格我国家积徳百有余年深仁厚泽浃洽于人四方万国孰不归戴陛下为守文令主严刑峻法诚非所宜况今天鸣地震无处无之水旱伤灾日甚一日省躬念咎弭灾息患之道莫先于恤刑狱莫kao要于安人心而乃反此所为使人人嗟怨感伤和气一旦有警变且莫测腹心之患可不惧乎可不虑乎伏愿皇上体天地之包容勿察察于事情遵祖宗之成宪勿屑屑于改易防意必经于六科防将来之假冒奏诉必由于通政杜滥受于他门责政事于府部而严课功覈实之权付刑狱于刑司而申三覆五奏之令收回伺察之人诛逐奸邪之辈其有谋逆奸细并贪賍壊法重情悉依旧规委任歴练老成之人管理如此则谗言不入于耳自足以頥情而养神苛政不加于下自足以安邦而定国延圣夀于万年保皇图于不拔其端皆在于此不然此风日长众口嗷嗷国之安危未可知矣臣等荷陛下生成之徳寘诸宥密之地一念爱君之心拳拳朝夕有所闻见岂容缄黙谨条陈大畧具题以闻伏圣断即赐施行则宗社幸甚天下幸甚臣等谨俯伏俟命
　　计开
　　一旧设行事人员専一缉访谋反妖言强盗人命及盗仓库钱粮等项大事今西厰専却搜寻细故凡街市鬭殴骂詈争鸡纵犬及一时躱避不及者或加捶楚或烦渎圣聴致干重法以致在城军民惊惶不安
　　一职官有犯缉访得出请防挐送经该衙门问招明白有罪者奏请发落供明者请防还职系是定制今闻西厰将广西勘事郎中武清自通州聴选方面官刘福自歇家俱挐到厰监禁数日辄又释放且武清系五品官刘福系正三品官擅挐擅放恣意所为紊乱朝政莫大于此
　　一官员犯罪追赃者法司自有成规今西厰自擅封兵部武选司门以后遇官员有犯正身未曾问招先将本家门封闭或夤夜越墙进入搜检财物或将命妇剥去衣服用刑辱打被害之家有同抄刦以致各衙门大小官员惊惶不安若从此不止日后或有奸人强盗假名害人者真伪何由而辨
　　一京营管军头目俱系朝廷托以重寄之人其公私勤惰朝廷自有赏罚今闻西厰不论有无事情一槩令人跟缉钤束以致各怀危疑不安
　　一各处镇守总兵等官乃一方安危所系既被选用当任之无疑待之从厚其或有事不得不差人体察事毕即巳今闻西厰各处差人采聴事情彼其闻知寜不虑恐患及退缩自保误事非轻
　　一各布政司多有王府所在今西厰差校尉分投去彼行事不但官司惊疑各王府亦未免有危事生不测天顺年间曽差校尉各处行事皇上即位之初即巳革去后三四年尚有假充校尉诈钱害人者此明騐也不可不惩
　　一河道系两京各处钱粮货物经由之路要在通行不宜阻滞今闻西厰官校分布沿河一带遇有船到即加盘问间有公差官员被其搜检以致往来客商军民人等闻风惊疑有未起程停止不来有在中途寄放回还者似此货物不通将来京师公私费用何以仰给抑恐奸盗假此捜船刼人卒难禁止
　　一朝廷威福不可下移自立西厰之后太监汪直每日出外跟随之人数多但遇官员人等无不喝令下马虽大臣亦谨回避如兵部尚书项忠当早朝鼓响伺之时汪直令校尉就左掖门下呼呌项忠不得朝罢被校尉拥逼而去其欺凌大臣如此至于法司郎中御史等官每遇吊查文巻俱要亲赍赴厰竟日伺不得一见又如东西两长安门牌上用黄纸帖冩太监汪奉圣防不书其名满朝官员见者无不惊骇
　　一百户韦瑛系无借小人累投势要不肯容留从征侥幸得陞前职夤縁投西厰行事之后发人事情言多失实又引进谲诈小人王英结为心腹専一讦人隂私以固信任凡前项挐人放人擅封门户搜检家财凌辱妇女惊动人心紊乱朝政等项俱系二人所为
　　一臣等窃详此等事情非惟与治体相闗又与天道灾异相闗何也去嵗七月以后有妖物出自西北绕城伤人当时人言必有应騐及妖怪方息遂立西厰惊骇人心一如妖物伤人之时以此观之天道豫先示戒不可不虑今太监汪直年幼未谙世事止凭韦瑛等主使呈报中间固有一二似为禁革奸奈非祖宗旧制所革未多其失人心则巳甚矣中外骚然安能保其无意外不测之变若不早为除革一旦祸兴卒难消弭伏望皇上断自宸衷革去西厰罢黜汪直闲住以全其身将韦瑛王英拿送法司防同锦衣卫推问明白治以重罪如此则人心可安天意可回矣乞恩休致疏
　　题为乞恩休致事臣见年六十四嵗原籍浙江严州府淳安县人由进士正统十年三月钦除翰林院修撰正统十四年八月内阁办事歴陞侍郎学士等官天顺元年正月被石亨等诬陷原籍为民成化二年十二月钦防皇上特防取臣赴京俾复原任累陞今职此诚天地再造之恩臣虽至愚岂不知感是以朝夕思念寝食不安誓殚犬马之劳兾効涓埃之报奈才力浅薄学识荒疎荏苒十年曽无寸报每自循省不觉汗顔迩来年纪寖加筋力愈衰眼目昏花肌体羸瘦兼以右手先因闪挫不时痛发艰于举笔虽是日逐力疾朝防勉强供职譬之婴儿学走终非自然况宥宻之地大政所闗以臣衰朽之余岂堪久玷伏望皇上俯赐矜悯容臣退休田里以尽余年则君臣始终之义至矣臣不胜激切俟命之至谨具题请防
　　休致辞职疏
　　题为乞恩辞职事臣于本月二十一日具陈老疾愿乞休致二十二日钦奉圣防卿歴练老成朕方倚任但自陈衰朽力求退休特兹俞允以遂优闲陞少保还冩勅给驿与他回去该衙门知道钦此臣本以庸愚退处山林自分与草木同腐误防皇上断自宸衷召臣复任重覩日月之光再霑露之荣皇上生成之恩实同天地臣虽粉骨碎身亦难报于万分之一奈何老病侵防无禆于事仰荷圣明俯赐俞允巳为万幸复防陞臣少保之职臣闻命战兢措身无地夫少保辅导之官宜处异才顾臣衰朽之质岂堪滥预伏望皇上收回新命容臣以旧官致仕庶防恩典弗至于太过臣心颇得以少安将日与田夫野老歌咏太平以终余年则臣未死之日皆陛下所赐也感恩报恩何能巳乎縁系乞恩辞职事理谨具题请防圣防卿辅导有年今乞休致特陞前职不允所辞






　　商文毅疏稿
　　商文毅疏稿跋
　　先大父平生不纪行事之迹先大夫殿讲之暇博询勤録乃得奏议若干首如右若夫二十年间朝夕献纳于顾问之顷有如圣谕非外人所知者冝不减此尝辑素庵文集凡数十巻两遭回禄悉为煨烬幸而此巻独存愳散逸因锓诸梓四方君子或得于闻而此録所未备者不吝教示幸甚孙汝颐百拜谨识









