　　钦定四库全书　　　　　史部六
　　两汉诏令目录　　　　　诏令奏议一【诏令之属】巻一
　　西汉一
　　高祖
　　巻二
　　西汉二
　　惠帝
　　巻三
　　西汉三
　　吕后
　　巻四
　　西汉四
　　文帝
　　巻五
　　西汉五
　　景帝
　　巻六
　　西汉六
　　武帝
　　巻七
　　西汉七
　　昭帝
　　巻八
　　西汉八
　　宣帝
　　巻九
　　西汉九
　　元帝
　　巻十
　　西汉十
　　成帝
　　巻十一
　　西汉十一
　　哀帝
　　巻十二
　　西汉十二
　　平帝
　　巻十三
　　东汉一
　　光武
　　巻十四
　　东汉二
　　明帝
　　巻十五
　　东汉三
　　章帝
　　巻十六
　　东汉四
　　和帝
　　巻十七
　　东汉五
　　殇帝
　　巻十八
　　东汉六
　　安帝
　　巻十九
　　东汉七
　　顺帝
　　巻二十
　　东汉八
　　质帝
　　巻二十一
　　东汉九
　　桓帝
　　巻二十二
　　东汉十
　　灵帝
　　巻二十三
　　东汉十一
　　献帝
　　【臣】等谨案两汉诏令二十三巻内西汉诏令十一巻宋林虙编东汉诏令十二巻宋楼昉编虙字徳祖吴郡人尝中词学为开封府椽昉字叔鄞县人官宗正寺主簿先是虙以西汉文所载诏令濶畧乃采括纪得西汉诏令四百一章以世次先后各为一巻大观三年程俱为之序南渡后昉又依虙之体编东汉诏令以续之有嘉定十五年自序是编合为一书题曰两汉诏令而各附原序于后其首又载洪咨夔所作两汉诏令总论一篇案咨防有两汉诏令擥抄见于本而此总论内云防假守龙阳纵观三史裒其诏制书策令之事着其畧每帝以臆见系之然则所云擥抄者必尚有咨夔议论之辞而今书内无之则此特后人取林虙楼昉二书合编而掇咨夔之论冠其前耳其与擥抄寔非一书也两汉诏令最为近古虙等采辑详备亦博雅可观虽陈振孙谓其平献两朝莽操用事如锡莽及废伏后之皆当削去是于裁制亦间有未合然其首尾完赡殊便观览固有足资防考者焉乾隆四十三年六月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　两汉诏令原序
　　自典谟训诰誓命之书不作两汉之制最为近古一曰防书其文曰维某年月日二曰制书其文曰制诏三公三曰诏书其文曰告某官如故事四曰诫勅其文曰有诏勅某官此其凡也防有制策诏策亲防勅有诏勅玺勅宻勅书有防书玺书手书权书赫蹏书诏有制诏亲诏宻诏特诏优诏中诏清诏手笔下诏遗诏令有下令着令挈令及令甲令乙令丙谕有口谕风谕谯谕宥罪有赦训诸王有诰召天下兵有羽檄要诰有誓约廷拜有赞以致有报有赐有问有诰又有手迹手记诏记其曰恩泽诏书寛大诏书一切诏书及哀痛之诏随事名之此其目也策命简长二尺短者半之以篆书罢免用尺一木两行以书遗单于书牍以尺一寸选举召拜亦书之尺一板古今篆文体曰鹤头书与偃波书俱诏板所用在汉则谓之尺一简诏书有真草又有案案者写诏之文一札十行细书以赐方国扎牒也孟康曰汉初有三玺蔡邕独断曰天子六玺皆白玉螭虎纽舆地志曰汉封诏玺用武都紫泥故制诏皆玺封尚书令印重封唯赦赎令司徒印露布州郡诏记緑绨方底用御史中丞印通官文书不着姓司诣尚书封胡降檄着姓非故事诏书皂囊施检报书緑囊宻诏或衣带间丹书藏之石室策书藏之金匮此其制也汉世代言未设官王言作命厥意犹古而讨论润色亦间有其人高后令大谒者张泽报单于嫚书淮南王安善文辞武帝每为报书及赐常诏司马相如视草光武答北匈奴藁草司徒掾班彪所上至永宁中陈忠谓尚书出纳帝命为王喉舌诸郎鲜有雅材毎为诏文转相求访且辞多鄙固遂荐周兴为尚书郎秦少府吏四人在殿中主发书谓之尚书汉因之武昭以后稍重张安世以善书给事尚书囊簪笔事武帝数十年后汉始置尚书郎三十六人主作文书起草月赐赤管大笔隃麋墨此其造命之原也诏御史大夫下相国相国下诸侯王御史中执法下郡守制下御史御史大夫下丞相丞相下中二千石二千石下郡太守诸侯丞相从事下当用者如律令郡国长史上计丞相御史记室大音读勅毕遣以诏书部刺史奉诏条察州所察毋过六条守令则承流宣化使田里咸知上意此其奉行之序也君能制命为义臣能承命为信君不能以义制命则无以使人心丕应惟命之承故夫夜下诏书决之亟也甲寅书报应之疾也毋下所赐书几事宻也封还诏书涣号不容于轻出也更报单于书辞令不嫌于修饰也六月甲子诏书非赦令皆蠲除之虽反汗犹愈于遂非而稔惑也有司毋得言赦前事所以示民信也策书泰深痛切君子作文为贤者讳所贵乎体之识也昧死奏故事诏书二十三事所重乎祖宗良法美意之得也玺书封小诏书独下抑不可不虑其贾疑而召激也案尚书大行无遗诏诏书独臧婴家及安得赦书封三子事奸隐于仓卒诈售于危疑尤有国者所当谨察而不可忽也知此则知所以造命知所以造命则知所以奉行矣然有不敢奉诏者有期期不奉诏者有以死争不奉诏者有诏数强予然后奉诏者犹或许之盖所以养士气也若其奉行不防则有常刑故廉问不如吾诏者以重论敢有议诏不如诏者腰斩诈诏者当弃市格诏者亦当弃市矫制者腰斩误宣诏者应罚金令下腹诽者论死诽谤圣制者当族谓诏书不可用者丞相御史劾之无承用诏书意者御史奏之而奉诏不谨者皆坐以不敬丞相被防书则步出司农发诏书则鸣鼓其严如此当时犹不能尽然始而奉诏不勤终而遏絶诏命始而矫防终而擅诏以至诈下诏书诈作诏板伪作玺书假为策自书诏以授防级陵夷纪纲板荡而国命之柄移大抵外戚宦官之祸闺闼称制实胚胎之有天下者可不鉴哉按艺文志儒家高祖十三篇高帝与大臣述古谕及诏防文帝十一篇文帝所称及诏策当时防粹盖有其书迁固必采取诸此先汉诏迁多以上曰书固间因之一诏或二三出详略及用字亦有不同疑不能无删润高帝未即位迁不书诏惟重祠敬祭诏见封禅书景帝纪迁不书诏其议太宗庙乐舞制诏附见文帝纪文帝于陈武等议谓且无议军见于律书当亦是诏固不书后汉诏有以东观汉记汉名臣奏等书见于注其改诏为制为诰或谓避武后讳世祖官王闳子诏附见董贤书逸之大氐史迁所笔皆有深意固文赡而意不逮晔则文亦不逮乎固矣咨夔假守龙阳俗古事简因得纵观三史裒其所谓诏制书策令勅谕报誓约之成章者凡若干通事着其略每帝以臆见系之厘为若干巻总曰两汉诏令以补续书之亡欲观汉治者当有考于斯文翰林学士洪咨夔序




　　钦定四库全书
　　两汉诏令巻一
　　宋　林虙　编
　　西汉一
　　【凡直叙事实不载辞命者不录如纪载建元元年秋七月诏曰卫士转置送迎二万人其省万人如此不录】
　　高祖【二十四】
　　谕诸县乡邑【元年十一月】
　　父老苦秦苛法久矣诽谤者族耦语者弃市吾与诸侯约先入闗者王之吾当王闗中与父老约法三章耳杀人者死伤人及盗抵罪余悉除去秦法吏民皆按堵如故凡吾所以来为父兄除害非有所侵暴毋恐且吾所以军霸上待诸侯至而定要束耳
　　为义帝发丧告诸侯【二年三月】
　　天下共立义帝北面事之今项羽放杀义帝江南大逆无道寡人亲为发丧兵皆缟素悉发闗中兵收三河士南浮江汉以下愿从诸侯王击楚之杀义帝者
　　祠祭诏【二年见郊祀志】
　　吾甚重祠而敬祭今上帝之祭及山川诸神当祠者各以其礼祀如故
　　立楚王梁王诏【五年正月】
　　楚地巳定义帝亡后欲存卹楚众以定其主齐王信习楚风俗更立为楚王王淮北都下邳魏相国建成侯彭越勤劳魏民卑下士卒常以少击众数破楚军其以魏故地王之号曰梁王都定陶
　　赦天下【五年正月】
　　兵不得休八年万民与苦甚【与音相干与之与】今天下事毕其赦天下殊死已下
　　封长沙王诏【五年二月】
　　故衡山王吴芮与子二人兄子一人从百粤之兵以佐诸侯诛暴秦有大功诸侯立以为王项羽侵夺之地谓之番君【番蒲何反】其以长沙豫章象郡桂林南海立番君芮为长沙王
　　封闽粤王诏【五年二月】
　　故粤王亡诸世奉粤祀秦侵夺其地使其社稷不得血食诸侯伐秦亡诸身帅闽中兵以佐灭秦项羽废而弗立今以为闽粤王王闽中地勿使失职
　　复诸侯子等诏【五月】
　　诸侯子在闗中者复之十二嵗其归者半之民前或相聚保山泽不书名数今天下已定令各归其县复故爵田宅吏以文法教训辨告勿笞辱民以饥饿自卖为人奴婢者皆免为庶人军吏卒会赦其亡罪而亡爵及不满大夫者皆赐爵为大夫故大夫以上赐爵各一级其七大夫以上皆令食邑非七大夫巳下皆复其身及戸勿事
　　令善遇高爵诏【同前】
　　七大夫公乘以上皆高爵也诸侯子及从军归者甚多高爵吾数诏吏先与田宅及所当求于吏者亟与爵或人君上所尊礼久立吏前曾不为决甚亡谓也异日秦民爵公大夫以上令丞与亢礼今吾于爵非轻也吏独安取此且法以有功劳行田宅今小吏未尝从军者多满而有功者顾不得背公立私守尉长吏教训甚不善其令诸吏善遇高爵称吾意且廉问有不如吾诏者以重论之
　　赦天下【六年十二月】
　　天下既安豪杰有功者封侯新立未能尽图其功身居军九年或未习法令或以其故犯法大者死刑吾甚怜之其赦天下
　　诏择齐荆王【六年十二月】
　　齐古之建国也今为郡县其复以为诸侯将军刘贾数有大功及择寛惠修洁者王齐荆地
　　封爵之誓【见高惠高后文功臣表六年十二月甲申始剖符封功臣】
　　使黄河如带泰山若厉国以永存爰及苖裔
　　乂
　　非刘氏不王若有亡功非上所置而侯者天下共诛之
　　尊太上皇诏【六年五月】
　　人之至亲莫亲于父子故父有天下传归于子子有天下尊归于父此人道之极也前日天下大乱兵革并起万民苦殃朕亲被坚执鋭自帅士卒犯危难平暴乱立诸侯偃兵息民天下大安此皆太公之教训也诸王通侯将军羣卿大夫已尊朕为皇帝而太公未有号今上尊太公曰太上皇
　　赐韩王信书【六年秋】
　　专死不勇专生不任寇攻马邑君王力不足以坚守乎安危存亡之地此二者朕所以责于君王
　　疑狱诏【七年】
　　制诏御史狱之疑者吏或不敢决有罪者久而不论无罪者久系不决自今以来县道官狱疑者各谳所属二千石官二千石官以其罪名当报所不能决者皆移廷尉廷尉亦当报之廷尉所不能决谨具为奏傅所当比律令以闻
　　择代王诏【十一年正月】
　　代地居常山之北与夷狄边赵乃从山南有之逺数有胡寇难以为国颇取山南太原之地益属代代之云中以西为云中郡则代受边寇益少矣王相国通侯吏二千石择可立为代王者
　　献费诏【十一年二月】
　　欲省赋甚今献未有程吏或多赋以为献而诸侯王尤多民疾之令诸侯王通侯常以十月朝献及郡各以口数率人嵗六十三钱以给献费
　　求贤诏【同前】
　　盖闻王者莫高于周文伯者莫高于齐桓皆待贤人而成名今天下贤者智能岂特古之人乎患在人主不交故也士奚由进今吾以天之灵贤士大夫定有天下以为一家欲其长久世世奉宗庙亡絶也贤人已与我共平之矣而不与吾共安利之可乎贤士大夫有肯从我防者吾能尊显之布告天下使明知朕意御史大夫昌下相国相国鄼侯下诸侯王御史中执法下郡守其有意称明徳者必身劝为之驾遣诣相国府署行义年有而弗言觉免年老癃病勿遣
　　立南粤王诏【五月】
　　粤人之俗好相攻击前时秦徙中县之民南方三郡使与百粤杂处防天下诛秦南海尉它居南方长治之甚有文理中县人以故不耗减粤人相攻击之俗益止俱赖其力今立它为南粤王
　　议立吴王诏【十二年十月】
　　吴古之建国也日者荆王兼有其地今死亡后朕欲复立吴王其议可者
　　置守冢诏【十一月】
　　秦皇帝楚隐王魏安厘王齐愍王赵悼襄王皆絶亡后其与秦始皇帝守冢二十家楚魏齐各十家赵及魏公子亡忌各五家令视其冢复亡与他事
　　赦燕吏民诏【二月】
　　燕王绾与吾有故爱之如子闻与陈豨有谋吾以为亡有故使人迎绾绾称疾不来谋反明矣燕吏民非有罪也赐其吏六百石以上爵各一级与绾居去来归者赦之加爵亦一级
　　三月诏
　　吾立为天子帝有天下十二年于今矣与天下之豪士贤大夫共定天下同安辑之其有功者上致之王次为列侯下乃食邑而重臣之亲或为列侯皆令自致吏得赋敛女子公主为列侯食邑者皆佩之印赐大第室吏二千石徙之长安受小第室入蜀汉定三秦者皆世世复吾于天下贤士功臣可谓亡负矣其有不义背天子擅起兵者与天下共伐诛之布告天下使明知朕意


　　两汉诏令巻一
　　钦定四库全书
　　两汉诏令巻二
　　宋　林虙　编
　　西汉二
　　惠帝
　　吏唯给军赋
　　吏所以治民也能尽其治则民赖之故重其禄所以为民也今吏六百石以上父母妻子与同居及故吏尝佩将军都尉印将兵及佩二千石官印者家唯给军赋他无有所与





　　两汉诏令巻二
　　钦定四库全书
　　两汉诏令巻三
　　宋　林虙　编
　　西汉三
　　吕后【四】
　　差次功臣【二年春】
　　高皇帝匡饬天下诸有功者皆受分地为列侯万民大安莫不受休徳朕思念至于久逺而功名不着亡以尊大谊施后世今欲差次列侯功以定朝位臧于高庙世世勿絶嗣子各袭其功位其与列侯议定奏之
　　废少帝诏【四年夏】
　　凡有天下治万民者盖之如天容之如地上有驩心以使百姓百姓欣然以事其上驩欣交通而天下治今皇帝疾久不已乃失惑昏乱不能继嗣奉宗庙守祭祀不可属天下其议代之
　　议昭灵等尊号诏【七年五月】
　　昭灵夫人太上皇妃也武哀侯宣夫人高皇帝兄姊也号諡不称其议尊号
　　报单于书【见匈奴】
　　单于不忘邑赐之以书邑恐惧退日自图年老气衰发齿堕落行步失度单于过听不足以自污邑无罪宜在见赦窃有御车二乘马二驷以奉常驾









　　两汉诏令巻三
　　钦定四库全书
　　两汉诏令巻四
　　宋　林虙　编
　　西汉四
　　文帝【三十四】
　　即位赦天下诏
　　制诏丞相太尉御史大夫间者诸吕用事擅权谋为大逆欲危刘氏宗庙赖将相列侯宗室大臣诛之皆伏其辜朕初即位其赦天下赐民爵一级女子百户牛酒酺五日
　　封功臣诏【元年十月】
　　前吕产自置为相国吕禄为上将军擅遣将军灌婴将兵击齐欲代刘氏婴留荥阳与诸侯合谋以诛吕氏吕产欲为不善丞相平与太尉勃等谋夺产等军朱虚侯章首先捕斩产太尉勃身率襄平侯通持节承诏入北军典客揭夺吕禄印其益封太尉勃邑万戸赐金五十斤【云云】
　　有司请建太子诏【正月】
　　朕既不徳上帝神明未歆飨也天下人民未有防志今纵不能博求天下贤圣有徳之人而嬗天下焉而曰豫建太子是重吾不徳也谓天下何其安之
　　又
　　楚王季父也春秋高阅天下之义理多矣明于国家之体吴王于朕兄也淮南王弟也皆秉徳以陪朕岂为不豫哉诸侯王宗室昆弟有功臣多贤及有徳义者若举有徳以陪朕之不能终是社稷之灵天下之福也今不选举焉而曰必子人其以朕为忘贤有徳者而专于子非所以忧天下也朕甚不取
　　振贷诏【三月】
　　方春和时草木羣生之物皆有以自乐而吾百姓鳏寡孤独穷困之人或阽于死亡而莫之省忧为民父母将何如其议所以振贷之
　　养老诏
　　老者非帛不暖非肉不饱今嵗首不时使人存问长老又无布帛酒肉之赐将何以佐天下子孙孝养其亲今闻吏禀当受鬻者或以陈粟岂称养老之意哉具为令
　　封宋昌诏【六月】
　　方大臣诛诸吕迎朕朕狐疑皆止朕唯中尉宋昌劝朕朕巳得保宗庙巳尊昌为卫将军其封昌为壮武侯诸从朕六人皆至九卿
　　赐尉佗书【元年】
　　皇帝谨问南粤王甚苦心劳意朕高皇帝侧室之子弃外奉北藩于代道里辽逺壅蔽朴愚未尝致书高皇帝弃羣臣孝惠皇帝即世高后自临事不幸有疾日进不衰以故誖暴乎治诸吕为变故乱法不能独制乃取它姓子为孝惠皇帝嗣赖宗庙之灵功臣之力诛之巳毕朕以王侯吏不释之故不得不立今即位乃者闻王遗将军隆虑侯书求亲昆弟请罢长沙两将军朕以王书罢将军博阳侯亲昆弟在真定者巳遣人存问修治先人冢前日闻王发兵于边为寇灾不止当其时长沙苦之南郡尤甚虽王之国庸独利乎必多杀士卒伤良将吏寡人之妻孤人之子独人父母得一亡十朕不忍为也朕欲定地犬牙相入者以问吏吏曰高皇帝所以介长沙土也朕不得擅变焉吏曰得王之地不足以为大得王之财不足以为富服领以南王自治之虽然王之号为帝两帝并立亡一乗之使以通其道是争也争而不让仁者不为也愿与王分弃前患终今以来通使如故故使贾驰谕告王朕意王亦受之毋为寇灾矣上褚五十衣中褚三十衣下褚二十衣遗王愿王听乐娱忧存问邻国
　　列侯之国诏【二年十月】
　　朕闻古者诸侯建国千余各守其地以时入贡民不劳苦上下欢欣靡有违徳今列侯多居长安邑逺吏卒给输费苦而列侯亦无繇教训其民其令列侯之国为吏及诏所止者遣太子
　　日食诏【十一月】
　　朕闻之天生民为之置君以养治之人主不徳布政不均则天示之灾以戒不治乃十一月晦日有食之适见于天灾孰大焉朕获保宗庙以微眇之身托士民君王之上天下治乱在予一人唯二三执政犹吾股肱也朕下不能治育羣生上以累三光之明其不徳大矣令至其悉心思朕之过失及知见之所不及匄以啓告朕及举贤良方正能直言极谏者以匡朕之不逮因各敕以职任务省繇费以便民朕既不能逺徳故然念外人之有非【下板反】是以设备未息今纵不能罢边屯戍又饬兵厚卫其罢卫将军军大仆见马遗财足【遗留也今当减留才足充事而巳】余皆以给传置
　　开借田诏【正月】
　　夫农天下之本也其开借田朕亲率耕以给宗庙粢盛民讁作县官及贷种食未入入未备者皆赦之
　　除诽谤法诏【五月】
　　古之治天下朝有进善之旌诽谤之木所以通治道而来谏者也今法有诽谤訞言之罪是使众臣不敢尽情而上无由闻过失也将何以来逺方之贤良其除之民或祝诅上以相约而后相谩吏以为大逆其有他言吏又以为诽谤此细民之愚无知抵死朕甚不取自今以来有犯此者勿听治
　　诏议犯法者收坐【二年见刑法志】
　　诏丞相太尉御史法者治之正所以禁暴而卫善人今犯法者巳论而使无罪之父母妻子同产坐之及收朕甚弗取其议
　　诏议法【见刑法志与前诏相连】
　　朕闻之法正则民慤罪当则民从且夫牧民而道之以善者吏也既不能道又以不正之法罪之是法反害于民为暴者也朕未见其便宜孰计之
　　劝农诏【九月】
　　农天下之大本也民所恃以生也而民或不务本而事末故生不遂朕忧其然故今兹亲率羣臣农以劝之其赐天下民今年田租之半
　　不受献诏
　　鸾旗在前属车在后吉行日五十里师行三十里朕乘千里之马独先安之朕不受献也其令四方毋求来献
　　遣列侯之国诏【三年十月】
　　前日遣列侯之国辞未行丞相朕之所重其为朕率列侯之国
　　击匈奴诏【三年五月见匈奴传】
　　汉与匈奴约为昆弟无侵害边境所以输遗匈奴甚厚今右贤王离其国将众居河南地非常故往来入塞捕杀吏卒敺侵上郡保塞蛮夷令不得居其故陵轹边吏入盗甚骜无道非约也其发边吏车骑八万诣高奴遣丞相灌婴将击右贤王
　　遗匈奴书【六年】
　　皇帝敬问匈奴大单于无恙使系虖浅遗朕书云愿寝兵休士除前事复故约以安边民世世平乐朕甚嘉之此古圣王之志也汉与匈奴约为兄弟所以遗匈奴甚厚背约离兄弟之亲者常在匈奴然右贤王事巳在赦前勿深诛单于若称书意明告诸吏使无负约有信敬如单于书使者言单于自将并国有功甚苦兵事服绣袷绮衣长襦锦袍各一比踈一黄金饬具带一黄金犀毗一绣十匹锦二十匹赤绨緑缯各四十匹使中大夫意谒者令肩遗单于
　　劝农诏【十二年正月】
　　道民之路在于务本朕亲率天下农十年于今而野不加辟嵗一不登民有饥色是从事焉尚寡而吏未加务也吾诏书数下嵗劝民种树而功未兴是吏奉吾诏不勤而劝民不明也且吾农民甚苦而吏莫之省将何以劝焉其赐农民今年租税之半
　　置三老孝悌力田常员诏【二月】
　　孝悌天下之大顺也力田为生之本也三老众民之师也廉吏民之表也朕甚嘉此二三大夫之行今万家之县云无应令岂实人情是吏举贤之道未备也其遣谒者劳赐三老孝者帛人五匹悌者力田二匹廉吏二百石以上率百石者三匹及问民所不便安而以戸口率置三老孝悌力田常员各率其意以道民焉
　　亲耕亲桑具礼仪诏【十三年二月】
　　朕亲率天下农耕以供粢盛皇后亲桑以奉祭服其具礼仪
　　除秘祝诏【夏见郊祀志】
　　秘祝之官移过于下朕甚弗取其除之
　　除肉刑诏【五月见刑法志】
　　制诏御史盖闻有虞氏之时画衣冠异章服以为戮而民弗犯何治之至也今法有肉刑三【孟康曰黥劓二刖左右趾合一凡三也】而奸不止其咎安在非乃朕徳之薄而教不明欤吾甚自愧故夫训道不纯而愚民陷焉诗曰恺弟君子民之父母今人有过教未施而刑巳加焉或欲改行为善而道亡繇至朕甚怜之夫刑至断支体刻肌肤终身不息何其刑之痛而不徳也岂称为民父母之意哉其除肉刑有以易之及令罪人各以轻重不亡逃有年而免具为令
　　劝农诏【六月】
　　农天下之本务莫大焉今瘽身从事【瘽古勤字】而有租税之赋是谓本末者无以异也其于劝农之道未备其除田之租税赐天下孤寡布帛絮各有数
　　增祀无祈诏【十四年春】
　　朕获执牺牲珪币以事上帝宗庙十四年于今歴日弥长以不敏不明而久抚临天下朕甚自愧其广增诸祀坛塲珪币昔先王逺施不求其报望祀不祈其福右贤左戚先民后已至明之极也今吾闻祠官祝厘【音僖】皆归福于朕躬不为百姓朕甚媿之夫以朕之不徳而专乡独美其福百姓不与焉是重吾不徳也其令祠官致敬无有所祈
　　答鼂错玺书【见鼂错当在十四年】
　　皇帝问太子家令上书言兵体三章闻之书言狂夫之言而明主择焉今则不然言者不狂而择者不明国之大患故在于此使夫不明择于不狂是以万听而万不当也
　　防贤良文学士【见鼂错当在十五年九月】
　　皇帝曰昔者大禹勤求贤士施及方外四极之内舟车所至人迹所及靡不闻命以辅其不逮近者献其明逺者通厥聪比善戮力以翼天子是以大禹能亡失徳夏以长楙高皇帝亲除大害去乱从并建豪英以为官师为谏争辅天子之阙而翼戴汉宗也赖天之灵宗庙之福方内以安泽及四夷今朕获执天下之正以承宗庙之祀朕既不徳又不敏明弗能烛而智不能治此大夫之所着闻也故诏有司诸侯王三公九卿及主郡吏各帅其志以选贤良明于国家之大体通于人事之终始及能直言极谏者各有人数将以匡朕之不逮二三大夫之行当此三道朕甚嘉之故登大夫于朝亲谕朕志大夫其上三道之要及永惟朕之不徳吏之不平政之不宣民之不宁四者之阙悉陈其志毋有所隐上以荐先帝之宗庙下以兴万民之休利着之于篇朕亲览焉观大夫所以佐朕至与不至书之周之宻之重之闭之兴自朕躬大夫其正论毋枉执事乌虖戒之二三大夫其帅志毋怠
　　议郊祀诏【十五年春见郊祀志】
　　有异物之神见于成纪毋害于民嵗以有年朕几郊祀上帝诸神礼官议毋讳以朕劳
　　议可以佐百姓者诏【后元年三月】
　　间者数年比不登又有水旱疾疫之灾朕甚忧之愚而不明未达其咎意者朕之政有所失而行有过与乃天道有不顺地利或不得人事多失和神废不享与何以致此将百官之奉养或废无用之事或多与何其民食之寡乏也夫度田非益寡而计民未加益以口量地其于古犹有余而食之甚不足者其咎安在无乃百姓从事于末以害农者蕃为酒醪以靡谷者多六畜之食焉者众与细大之义吾未能得其中其与丞相列侯吏二千石博士议之有可以佐百姓者率意逺思无有所隐
　　遗匈奴书【后二年】
　　皇帝敬问匈奴大单于无恙使当戸且渠雕渠难郎中韩辽遗朕马二匹已至敬受先帝制长城以北引弓之国受令单于长城以内冠带之室朕亦制之使万民耕织射猎衣食父子毋离臣主相安俱无暴虐今闻渫恶民贪降其趋背义絶约忘万民之命离两主之欢然其事巳在前矣书云二国巳和亲两主驩説寝兵休卒养马世世昌乐翕然更始朕甚嘉之圣者日新改作更始使老者得息幼者得长各保其首领而终其天年朕与单于俱由此道顺天恤民世世相传施之无穷天下莫不咸嘉使汉与匈奴邻敌之国匈奴处北地寒杀气早降故诏吏遗单于秫蘖金帛绵絮它物嵗有数今天下大安万民煕煕独朕与单于为之父母朕追念前事薄物细故谋臣计失皆不足以离昆弟之驩朕闻天不颇覆地不偏载朕与单于皆捐细故俱蹈大道也堕坏前恶以圗长久使两国之民若一家元元万民下及鱼鼈上及飞鸟跂行喙息蠕动之莫不就安利避危殆故来者不止天之道也俱去前事朕释逃虏民单于母言章尼等朕闻古之帝王约分明而不食言单于留志天下大安和亲之后汉过不先单于其察之
　　和亲诏【后二年六月】
　　朕既不明不能逺徳使方外之国或不宁息夫四荒之外不安其生封圻之内勤劳不处二者之咎皆自于朕之徳薄而不能达逺也间者累年匈奴并暴边境多杀吏民边臣兵吏又不能谕其内志以重吾不徳夫久结难连兵中外之国将何以自宁今朕夙兴夜寐勤劳天下忧苦万民为之恻怛不安未尝一日忘于心故遣使者冠盖相望结彻于道【使车徃还故彻如结也】以谕朕志于单于今单于反古之道计社稷之安便万民之利新与朕俱弃细过偕之大道结兄弟之义以全天下元元之民和亲以定始于今年
　　和亲诏【后二年】
　　制诏御史匈奴大单于遗朕书和亲已定亡人不足以益众广地匈奴无入塞汉无出塞犯今约者杀之可以久亲后无咎俱便朕已许其布告天下使明知之
　　遗诏
　　朕闻之盖天下万物之萌生靡不有死死者天地之理物之自然奚可甚哀当今之世咸嘉生而恶死厚葬以破业重服以伤生吾甚不取且朕既不徳无以佐百姓今崩又使重服久临以罹寒暑之数哀人父子伤长老之志损其饮食絶神之祭祀以重吾不徳谓天下何朕获保宗庙以眇眇之身托于天下君王之上二十有余年矣赖天之灵社稷之福方内安宁靡有兵革朕既不敏常畏过行以羞先帝之遗徳惟年之久长惧于不终今乃幸以天年得复供养于高庙朕之不明与嘉之其奚哀念之有其令天下吏民令到出临三日皆释服无禁取妇嫁女【云云】它不在令中者皆以此令比从事布告天下使明知朕意霸陵山川因其故无有所改归夫人以下至少使








　　两汉诏令巻四
　　钦定四库全书
　　两汉诏令巻五
　　宋　林虙　编
　　西汉五
　　景帝【十五】
　　文帝庙乐舞【元年十月】
　　盖闻古者祖有功而宗有徳制礼乐各有由歌者所以发徳也舞者所以明功也高庙酎【直救切】奏武徳文始五行之舞孝惠庙酎奏文始五行之舞孝文皇帝临天下通闗梁不异逺方除诽谤去肉刑赏赐长老收恤孤独以遂羣生减耆欲不受献罪人不帑【读与孥同】不诛亡罪不私其利也除宫刑出美人重絶人之世也朕既不敏弗能胜识此皆上世之所不及而孝文皇帝亲行之徳厚侔天地利泽施四海靡不获福明象乎日月而庙乐不称朕甚惧焉其为孝文皇帝庙为昭徳之舞以明休徳然后祖宗之功徳施乎万世永永无穷朕甚嘉之其与丞相列侯中二千石礼官具礼仪奏
　　诏议徙民寛地【元年正月】
　　间者嵗比不登民多乏食夭絶天年朕甚痛之郡国或硗陿无所农桑畜【谓食养之畜谓牧放也古系字】或地饶广荐草莽水泉利而不得徙其议民欲徙寛大地者听之
　　诏议受所监临令
　　吏受所监临以饮食免重受财物贱买贵卖论轻廷尉与丞相更议着令
　　减笞诏【元年见刑法志】
　　加笞重罪无异幸而不死不可为人其定律笞五百曰三百笞三百曰二百
　　诏封萧何后【二年见萧何传】
　　制诏御史故相国萧何高皇帝大功臣所与为天下也今其祀絶朕甚怜之其以武阳县户二千封何孙嘉为列侯【按景帝纪二年六月萧何孙系为列侯而本无孙名系者】
　　赦吴吏民等诏【三年六月】
　　乃者吴王濞等为逆起兵相胁诖误吏民吏民不得巳今濞等巳灭吏民当坐濞等及逋逃亡军者皆赦之楚元王子蓺等与濞等为逆朕不忍加法除其籍毋令污宗室立平陆侯刘礼为楚王续元王后
　　击七国诏【三年】
　　制诏将军盖闻为善者天报以福为非者天报以殃高皇帝亲垂功徳建立诸侯幽王悼惠王絶无后孝文皇帝哀怜加惠王幽王子遂悼惠王子卬等令奉其先王宗庙为汉藩国徳配天地明并日月而吴王濞背徳反义诱受天下亡命罪人乱天下币称疾不朝二十余年有司数请濞罪孝文皇帝寛之欲其改行为善今乃与楚王戊赵王遂胶西王邛济南王辟光菑川王贤胶东王雄渠约从谋反为逆无道起兵以危宗庙贼杀大臣及汉使者迫劫万民伐杀无罪烧残民家掘其丘垄甚为暴虐而卬等又重逆无道烧宗庙卤御物朕甚痛之朕素服避正殿将军其劝士大夫击反虏击反虏者深入多杀为功斩首捕虏比三百石以上皆杀无有所置敢有议诏及不如诏者皆要斩
　　颂系老幼等诏【三年见刑法志】
　　高年老长人所尊敬也鳏寡不属逮者人所哀怜也其着令八十以上八嵗以下及孕者未乳师朱儒当鞠系者颂系之【师古曰颂读曰容寛容之不桎梏】
　　谳狱诏【中五年九月】
　　法令度量所以禁暴止邪也狱人之大命死者不可复生吏或不奉法令以货赂为市朋党比周以苛为察以刻为明令亡罪者失职朕甚怜之【师古曰职常也失其常理也】有罪者不伏罪奸法为暴甚亡谓也诸狱疑若虽文致于法而于人心不厌者輙谳之
　　吏车服诏【中六年五月】
　　夫吏者民之师也车驾衣服宜称六百石以上皆长吏也亡度者或不吏服出入闾里与民亡异令长吏二千石车朱两轓【师古据许慎李登説轓车之蔽也】千石至六百石朱左幡车骑从者不称其官衣服下吏出入闾巷亡吏体者二千石上其官属三辅举不如法令者皆上丞相御史请之
　　减笞诏【中六年见同前】
　　加笞者或至死而笞未毕朕甚怜之其减笞三百曰二百笞二百曰一百又笞者所以教之也其定棰令
　　谳狱诏【后元年正月】
　　狱重事也人有智愚官有上下狱疑者谳有司有司所不能决移廷尉有令谳而后不当谳者不为失欲令治狱者务先寛
　　令二千石脩职【后二年四月】
　　雕文刻镂伤农事者也锦绣纂组害女红者也农事伤则饥之本也女红害则寒之原也夫饥寒并至而能亡为非者寡矣朕亲耕后亲桑以奉宗庙粢盛祭服为天下先不受献减太官省繇赋欲天下务农蚕素有畜积以备灾害彊毋攘弱众毋暴寡老耆以夀终幼孤得遂长今嵗或不登民食颇寡其咎安在或诈伪为吏吏以货赂为市渔夺百姓侵牟万民县丞长吏也奸法与盗盗甚无谓也其令二千石各脩其职不事官职耗乱者丞相以闻请其罪布告天下使明知朕意
　　訾算诏【五月】
　　人不患其不知患其为诈也不患其不勇患其为暴也不患其不富患其亡厌也其唯廉士寡欲易足今訾算十以上乃得官【应劭曰古者疾吏之贪衣食足知荣辱限訾十算乃得为吏十算十万也】廉士算不必众有市籍不得官无訾又不得官朕甚愍之訾算四得官亡令廉士久失职贪夫长利
　　劝农桑禁采金玉诏【后三年正月】
　　农天下之本也黄金珠玉饥不可食寒不可衣以为币用不识其终始间嵗或不登意为末者众农民寡也其令郡国务劝农桑益种树可得衣食物吏发民若取庸采黄金珠玉者坐臧为盗二千石听者与同罪
　　两汉诏令巻五
<史部,诏令奏议类,诏令之属,两汉诏令>
　　钦定四库全书
　　两汉诏令巻六
　　宋　林虙　编
　　西汉六
　　武帝
　　复高年子孙诏【建元元年四月】
　　古之立教乡里以齿朝廷以爵扶世导民莫善于徳然则于乡里先耆艾奉高年古之道也今天下孝子顺孙愿自竭尽以承其亲外迫公事内乏资财是以孝子阙焉朕甚哀之民年九十以上已有受鬻法【给米粟以为糜鬻之六反】为复子若孙令得身帅妻妾遂其供养之事
　　修山川祠诏【五月】
　　河海润千里其令祠官修山川之祠为嵗事曲加礼
　　谕淮南王【建元三年】
　　皇帝问淮南王使中大夫玉上书言事闻之朕奉先帝之休徳夙兴夜寐明不能烛重以不徳是以比年凶菑害众夫以眇眇之身托于王侯之上内有饥寒之民南夷相攘使边骚然不安朕甚惧焉今王深惟重虑明太平以弼朕失称三代至盛际天接地人迹所及咸尽宾服藐然甚慙嘉王之意靡有所终使中大夫助谕朕意告王越事
　　诏防贤良【元光元年五月】
　　朕闻昔在唐虞画象而民不犯日月所烛莫不率俾周之成康刑错不用徳及鸟兽教通四海海外肃昚北发渠搜氐羌徕服星辰不孛日月不蚀山陵不崩川谷不塞麟鳯在郊薮河洛出图书呜呼何施而臻此与今朕获奉宗庙夙兴以求夜寐以思若涉渊水未知所济猗与伟与何行而可以章先帝之洪业休徳上防尧舜下配三王朕之不敏不能逺徳此子大夫之所睹闻也贤良明于古今王事之体受防察问咸以书对着之于篇朕亲览焉
　　又【同前】
　　朕获承至尊休徳传之无穷施之罔极任大而守重是以夙夜不皇康宁永惟万事之统犹惧有阙故广延四方之豪隽郡国诸侯公选贤良修洁博习之士欲闻大道之要至论之极今子大夫褎然为举首朕甚嘉之子大夫其精心致思朕垂听而问焉盖闻五帝三王之道改制作乐而天下洽和百王同之当虞氏之乐莫盛于韶于周莫盛于勺圣王已没钟鼔筦之声未衰而大道微缺陵夷至乎桀纣之行王道大壤矣夫五百年之间守文之君当涂之士欲则先王之法以戴翼其世者甚众然犹不能反日以仆灭至后王而后止岂其操持或誖谬而失其统与固天降命不可复反必推之于大衰而后息与乌虖凡所为屑屑夙兴夜寐务法上古者又将无补与三代受命其符安在灾异之变何縁而起性命之情或夭或寿或仁或鄙习闻其号未烛厥理伊欲风流而令行刑清而奸改百姓和乐政事昭宣何修何饰而膏露降百谷登徳润四海泽臻草木三光全寒暑平受天之祜享神之灵徳泽洋溢施于方外延及羣生子大夫明先圣之业习俗化之变终始之序讲闻高谊之日久矣其明以谕朕科别其条勿猥勿并取之于术慎其所出乃其不正不直不忠不极枉于执事书之不泄兴自朕躬毋悼后害子大夫其尽心靡有所隐朕将亲览焉
　　又【同前】
　　盖闻虞舜之时游于岩廊之上垂拱无为而天下太平周文王至于日昃不暇食而宇内亦治夫帝王之道岂不同条共贯欤何逸劳之殊也盖俭者不造黄旌旗之饰及至周室设两观乘大路朱干玉戚八佾陈于庭而颂声兴夫帝王之道岂异指哉或曰良玉不瑑又云非文无以辅徳二端异焉殷人执五刑以督奸伤肌肤以惩恶成康不式四十余年天下不犯囹圄空虚秦国用之死者甚众刑者相望耗矣哀哉乌虖朕夙寤晨兴惟前帝王之宪永思所以奉至尊章洪业皆在力本任贤今朕亲耕借田以为农先劝孝弟崇有徳使者冠盖相望问勤劳恤孤独尽思竭神功烈休徳未始云获也今阴阳错缪氛气充塞羣生寡遂黎民未济廉耻贸乱贤不肖浑殽未得其真故详延特起之士意庻防乎今子大夫待诏百有余人或道世务而未济稽诸上古而不同考之于今而难行毋乃牵于文系而不得骋与将所繇异术所闻殊方与各悉对着于篇毋讳有司明其指略切磋究之以称朕意
　　又【同前】
　　盖闻善言天者必有徴于人善言古者必有验于今故朕垂问乎天人之应上嘉唐虞下悼桀纣寖微寖灭寖明寖昌之道虚心以改今子大夫明于阴阳所以造化习于先圣之道业然而文采未极岂惑乎当世之务哉条贯靡竟统纪未终意朕之不明与听若与夫三王之教所祖不同而皆有失或谓久而不易者道也意岂异哉子大夫既巳着大道之极陈治乱之端矣其悉之究之熟之复之诗不云乎嗟尔君子毋恒安息神之听之介尔景福朕将亲览焉子大夫其茂明之
　　又
　　盖闻上古至治画衣冠异章服而民不犯阴阳和五谷登六畜蕃甘露降风雨时嘉禾兴朱草生山不童泽不涸麟鳯在郊薮龙游于沼河洛出图书父不丧子兄不哭弟北发渠搜南抚交阯舟车所至人迹所及跂行喙息咸得其宜朕甚嘉之今何道而臻乎此子大夫修先圣之术明君臣之义讲论洽闻有声乎当世敢问子大夫天人之道何所本始吉凶之效安所期焉禹汤水旱厥咎何由仁义礼智四者之宜当安设施属统垂业物变化天命之符废兴何如天文地理人事之纪子大夫习焉其悉意正议详具其对着之于篇朕将亲览焉靡有所隐
　　又册公孙
　　问称周公之治之材能自视孰与周公贤
　　赐严助书【当是元光初】
　　制诏防稽太守君厌承明之庐劳侍从之事怀故土出为郡吏防稽东接于海南近诸越北枕大江间者阔焉久不闻问具以春秋对毋以苏秦从横
　　诏问公卿【元光二年十月】
　　朕饰子女以配单于金币文绣赂之甚厚单于待命加嫚侵盗亡巳边境被害朕甚闵之今欲举兵攻之何如
　　赐陈后防【元光五年】
　　皇后失序惑于巫祝不可以承天命其上玺绶罢退居长门宫
　　赦鴈门代郡军士诏【六年春】
　　夷狄无义所从来久间者匈奴数寇边境故遣将抚师古者治兵振旅因遭虏之方入将吏新防上下未辑代郡将军敖鴈门将军广所任不肖校尉又背义妄行弃军而北少吏犯禁用兵之法不勤不教将率之过也教令宣明不得尽力士卒之罪也将军已下廷尉使理正之而又加法于士卒二者并行非仁圣之心朕闵众庶陷害欲刷耻改行复奉正义厥路无繇其赦鴈门代郡军士不循法者
　　诏议不举孝廉者罪【元朔元年十一月】
　　公卿大夫所使总方畧一统广教化美风俗也夫本仁祖义襃徳禄贤劝善刑暴五帝三王所繇昌也朕夙兴夜寐嘉与宇内之士臻于斯路故旅耆老复孝敬选豪杰讲文学稽防政事祈进民心深诏执事兴廉举孝庶几成风绍休圣绪夫十室之邑必有忠信三人并行厥有我师今或至阖郡而不荐一人是化不下究而积行之君子壅于上闻也二千石官长纪纲人伦将何以佐朕烛幽隐劝元元厉蒸庶崇乡党之训哉且进贤受上赏蔽贤防显戮古之道也其与中二千石礼官博士议不举孝廉者罪
　　赦天下诏【三月】
　　朕闻天地不变不成施化阴阳不变物不畅茂易曰通其变使民不倦诗云九变复贯知言之选朕嘉唐虞而乐殷周据旧以鉴新其赦天下与民更始诸逋贷及辞讼在孝景后三年以前皆勿聼治
　　许诸侯王分子弟邑【二年正月】
　　梁王城阳王亲慈同生愿以邑分弟其许之诸侯王请与子弟邑者朕将亲览使有列位焉
　　制诏御史诸侯王或欲推私恩分子弟邑者令各条上朕且临定其号名
　　益封卫青诏【元朔二年】
　　匈奴逆天理乱人伦暴长虐老以盗窃为务行诈诸蛮夷造谋籍兵数为边害故兴师遣将以征厥罪诗不云乎薄伐猃狁至于太原出车彭彭城彼朔方今车骑将军青度西河至高阙获首三千三百级车辎畜产毕收为卤已封为列侯遂西定河南地案榆谿旧塞絶梓领梁北河讨蒲泥破符离斩轻鋭之卒捕伏听者三千一十七级执讯获丑敺马牛羊百有余万全甲兵而还益封青三千八百戸
　　封丞相诏【元朔三年十一月】
　　朕嘉先圣之道开广门路宣招四方之士盖古者任贤而序位量能以授官劳大者厥禄厚徳盛者获爵尊故武功以显重而文徳以行褒其以高城之平津乡戸六百五十封丞相为平津侯
　　报公孙【同前】
　　古者赏有功襃有徳守成上文遭祸右武未有易此者也朕夙夜庶几获承至尊惧不能宁惟所与共为治者君宜知之盖君子善善及后世若兹行常在朕躬君不幸罹霜露之疾何恙不巳乃上书归侯乞骸骨是章朕之不徳也今事少间君其存精神止念虑辅助医药以自持
　　赦天下诏【三年三月】
　　夫刑罚所以防奸也内长文所以见爱也以百姓之未洽于教化朕嘉与士大夫日新厥业只而不解其赦天下【张晏曰长文长文徳也师古曰诏言有文徳者即亲内而崇长之所以见仁爱之道见谓显示胡电反】
　　益封卫青【五年】
　　大将军青躬率戎士师大防获匈奴王十有余人益封青八千七百戸而封青子伉为宜春侯子不疑为阴安侯子登为发干侯
　　封公孙敖等诏御史【元朔五年】
　　防军都尉公孙敖三从大将军击匈奴常防军傅校获王封敖为合骑侯都尉韩説从大军出寘浑至匈奴右贤王庭为戏下搏战获王封説为龙頟侯骑将军贺从大将军获王封贺为南窌侯轻车将军李蔡再从大将军获王封蔡为乐安侯校尉李朔赵不虞公孙戎奴各三从大将军获王封朔为陟轵侯不虞为随成侯戎奴为从平侯将军李沮李息及校尉窦如意中郎将绾皆有功赐爵闗内侯沮息如意食邑各三百戸
　　削梁王襄诏【元朔中】
　　首恶失道任后也朕置相吏不逮无以辅王故陷不谊不忍致法削梁王五县夺王太后汤沐成阳邑枭任后首于市
　　诏太常礼官【五年六月】
　　盖闻导民以礼风之以乐婚姻者居室之大伦也今礼坏乐崩朕甚闵焉故详延天下方闻之士咸荐诸朝其令礼官劝学讲议洽闻举遗兴礼以为天下先太常其议予博士弟子崇乡党之化以厉贤才焉
　　赏霍去病等【元朔六年】
　　嫖姚校尉去病斩首捕虏二千二十八级得相国当戸斩单于大父行借若侯产捕季父罗姑比再冠军以二千五百戸封去病为冠军侯上谷太守郝贤四从大将军捕首虏千三百级封贤为终利侯骑士孟已有功赐爵闗内侯邑二百戸校尉张骞从大将军以尝使大夏留匈奴中久道军知善水草处军得以无饥渴因前使絶国功封骞为博望侯
　　置武功赏官诏【六年六月】
　　朕闻五帝不相复礼三代不同法所繇殊路而建徳一也盖孔子对定公以徕逺哀公以论臣景公以节用非期不同所急异务也今中国一统而北边未安朕甚悼之日者大将军巡朔方征匈奴斩首虏万八千级诸禁锢及有过者咸防厚赏得免减罪今大将军仍复克获斩首虏万九千级受爵赏而欲移卖者无所流貤【弋赐反凡物一重为一貤言欲移卖者无差次流行】其议为令有司奏请置武功赏官以宠战士
　　遣谒者巡行天下诏【元狩元年四月】
　　朕闻咎繇对禹曰在知人知人则哲惟帝难之盖君者心也民犹支体支体伤则心怛日者淮南衡山修文学流货赂两国接坏于邪説而造簒弑此朕之不徳诗云忧心惨惨念国之为虐已赦天下涤除与之更始朕嘉孝弟力田哀夫老眊孤寡鳏独或匮于衣食甚怜闵焉其遣谒者巡行天下存问致赐曰皇帝使谒者赐县三老孝者帛人五匹乡三老弟者力田帛人三匹年九十以上及鳏寡孤独帛人二匹絮三斤八十以上米人三石有寃失职使者以闻县乡即赐无赘聚
　　议后土祀【元狩二年】
　　今上帝朕亲郊而后土无祀则礼不答也
　　益封霍去病【元狩二年春】
　　骠骑将军率戎士隃乌盭讨遫濮渉狐奴歴五王国辎重人众摄詟者弗取几获单于子转战六日过焉支山千有余里合短兵鏖臯兰下杀折兰王斩卢侯王鋭悍者诛全甲获丑执浑邪王子及相国都尉捷首虏八千九百六十级收休屠祭天金人师率减什七益封去病二千二百戸
　　又【元狩二年夏】
　　骠骑将军涉钧耆济居延遂臻小月氏攻祁连山扬武乎鱳得得单于单桓酋涂王及相国都尉以众降下者二千五百人可谓能舍服知成而止矣捷首虏三万二百获五王王母单于阏氏王子五十九人相国将军当戸都尉六十三人师大率减什三益封去病五千四百戸赐校尉从至小月氏者爵左庶长鹰击司马破奴再从骠骑将军斩遫濮王捕稽且王右千骑将王王毋各一人王子以下四十一人捕虏三千三百三十人前行捕虏千四百人封破奴为从骠侯校尉高不识从骠骑将军捕呼于耆王王子以下十一人捕虏千七百六十八人封不识为宜冠侯校尉仆多有功封为煇渠侯合骑侯敖坐行留不与骠骑将军防当斩赎为庶人
　　浑邪王降益封去病【元狩二年秋】
　　骠骑将军去病率师征匈奴西域王浑邪王及厥众萌咸奔于率以军粮接食并将控万有余人诛獟悍捷首虏八千余级降异国之王三十二战士不离伤十万之众毕怀集服仍兴之劳爰及河塞庶几无患以千七百戸益封骠骑将军减陇西北地上郡戍卒之半以寛天下繇役
　　封萧何后【元狩三年】
　　诏御史以鄼戸二千四百封何曾孙庆为鄼侯布告天下令明知朕报相国徳也
　　益封去病等【元狩四年】
　　骠骑将军去病率师躬将所获荤允之士约轻赍絶大漠涉获单于章渠以诛北车耆转击左大将双获旗鼓歴度难侯济弓卢获屯头王韩王等三人将军相国当戸都尉八十三人封狼居胥山禅于姑衍登临翰海执讯获丑七万有四百四十三级师率减什二取食于敌卓行殊逺而粮不絶以五千八百戸益封骠骑将军右北平太守路博徳属骠骑将军防兴城不失期从至梼余山斩首捕虏二千八百级封博徳为邳离侯北地都尉卫山从骠骑将军获王封山为义阳侯故归义侯因淳王复陆支楼剸王伊即靬皆从骠骑将军有功封复陆支为杜侯伊即靬为众利侯从骠侯破奴昌武侯安稽从骠骑有功益封各三百戸渔阳太守解校尉敢皆获旗鼔赐爵闗内侯解食邑三百戸敢二百戸校尉自为爵左庶长
　　封齐王闳防【元狩六年】
　　惟元符六年四月乙巳皇帝使御史大夫汤庙立子闳为齐王呜呼小子闳受兹青社朕承天序惟稽古建尔国家封于东土世为汉藩辅呜呼念哉共朕之诏惟命不于常人之好徳克明显光义之不圗俾君子怠悉尔心允执其中天禄永终厥有愆不臧乃凶于乃国害于尔躬呜呼保国乂民可不敬与王其戒之
　　封燕王策
　　呜呼小子旦受兹社建尔国家封于北土世为汉藩辅呜呼薰鬻氏虐老兽心以奸巧边甿朕命将率徂征厥罪万夫长千夫长三十有二帅降旗奔师薰鬻徙域北州以妥悉尔心毋作怨毋作棐徳毋乃废备非教士不得从徴王其戒之
　　封广陵王防
　　呜呼小子胥受兹赤社建尔国家封于南土世世为汉藩辅古人有言曰大江之南五湖之间其人轻心扬州保疆三代要服不及以正呜呼悉尔心只只兢兢乃惠乃顺毋相好逸毋迩宵人惟法惟则书云臣不作福不作威靡有后羞王其戒之
　　遣博士大等循行天下诏【元狩六年六月】
　　日者有司以币轻多奸农伤而末众又禁兼并之涂故改币以约之稽诸往古制宜于今废期有月【期音朞朞有余月矣】而山泽之民未谕夫仁行而从善义立则俗易意奉宪者所以导之未明与将百姓所安殊路而挢防吏因乗埶以侵蒸庶邪何纷然其扰也今遣博士大等六人分循行天下存问鳏寡废疾无以自振业者贷与之谕三老孝弟以为民师举独行之君子徴诣行在所朕嘉贤者乐知其人广宣厥道士有特招使者之任也详问隐处亡位及寃失职奸猾为害野荒治苛者举奏郡国有所以为便者上丞相御史以闻
　　得寳鼎【元狩末】
　　间者河溢嵗数不登故巡祭后土祈为百姓育谷今年丰楙未报鼎曷为出哉
　　遣博士中等循行诏【元鼎元年九月】
　　仁不异逺义不辞难今京师虽未为丰年山林池泽之饶与民共之今水潦移于江南迫隆冬至朕惧其饥寒不活江南之地火耕水耨【烧草下水种稻草与稻并生高七八寸因悉芟去复下水灌之草死独稻长所谓火耕水耨】方下巴蜀之粟致之江陵遣博士中等分循行谕告所抵无令重困吏令有振救饥民免其戹者具举以闻
　　封栾大诏【元鼎四年夏】
　　制诏御史昔禹疏九河决四渎间者河溢臯陆隄繇不息朕临天下二十有八年天若遗朕士而大通焉干称飞龙鸿渐于般朕意庶几与焉其以二千戸封地士将军大为乐通侯赐列侯甲第童千人乘舆斥车马帷帐器物以充其家
　　封周子南君诏【四年十一月】
　　祭地冀州瞻望河洛巡省豫州观于周室邈而无祀询问耆老乃得孽子嘉其封嘉为周子南君以奉周祀
　　封石庆诏【元鼎五年九月】
　　制诏御史万石君先帝尊之子孙至孝其以御史大夫庆为丞相封牧丘侯
　　封真定泗水王诏【元鼎五年六月】
　　常山宪王早夭后妾不和适孽诬争陷于不谊以灭国朕甚闵焉其封宪王子平三万戸为真定王子商三万戸为泗水王
　　卜式赐爵诏【元鼎五年】
　　朕闻报徳以徳报怨以直今天下不幸有事郡县诸侯未有奋繇直道者也齐相雅行躬耕随牧畜蕃輙分昆弟更造不为利惑日者北边有兴上书助官徃年西河嵗恶率齐人入粟今又首奋虽未战可谓义形于内矣其赐式爵闗内侯黄金四十斤田十顷布告天下使明知之
　　讨吕嘉等诏【元鼎五年秋】
　　天子微弱诸侯力政讥臣不讨贼吕嘉建徳等反自立晏如令粤人及江淮以南楼船十万帅往讨之
　　封韩千秋等【元鼎五年三月】
　　韩千秋虽亡成功亦军锋之冠封其子延年为成安侯摎乐其姊为王太后首愿属汉封其子广徳为防侯【防古龙字】
　　诏丁酉拜况于郊【五年十一月】
　　朕以眇身托于王侯之上徳未能绥民民或饥寒故巡祭后土以祈丰年冀州脽壤乃显文鼎获荐于庙渥洼水出马朕其御焉战战兢兢惧不克任思昭天地内惟自新诗云四牡翼翼以征不服亲省边垂用事所极望见泰一修天文防【文頴曰防祭也晋灼防古禅字】辛夘夜若景光十有二明易曰先甲三日后甲三日朕甚念年嵗未咸登饬躬斋戒丁酉拜况于郊
　　敕责杨仆书【元鼎六年】
　　将军之功独有先破石门寻陿非有斩将骞旗之实也乌足以骄人哉前破畨禺捕降者以为虏掘死人为获是一过也建徳吕嘉逆罪不容于天下将军拥精兵不穷追超然以东越为援不念其勤劳而造佞巧请乗传行塞因用归家怀银黄垂三组夸乡里是三过也失期内顾以道恶为解失尊尊之序是四过也欲请蜀力问君贾几何对曰率数百武库日出兵而阳不知挟伪干君是五过也受诏不至兰池宫明日又不对假令将军之吏问之不对令之不从其罪何如推此心以在外江海之间可得信乎今东越深入将军能率众以掩过不
　　减内史地租诏【元鼎六年见沟洫志】
　　农天下之本也泉流灌浸所以育五谷也左右内史地名山川原甚众细民未知其利欲为通沟渎畜陂泽所以备旱也今内史稻田租挈重不与郡同其议减令吏民勉农尽地利平繇行水勿使失时
　　改元元封诏
　　朕以眇身承至尊兢兢焉惟徳菲薄不明于礼乐故用事八神遭天地况施着见景象防然如有闻震于怪物欲止不敢遂登封泰山至于梁父然后升防肃然自新嘉与士大夫更始其以十月为元封元年行所巡至博奉高虵丘歴城梁父民田租逋赋贷巳除加年七十以上孤寡帛人二匹四县无出今年算赐天下民爵一级女子百戸牛酒
　　封泰山【元封元年】
　　古者天子五载一巡狩用事泰山诸侯有朝宿地其令诸侯各治邸泰山下
　　巡边诏【元封元年十月】
　　南越东瓯咸伏其辜西蛮北夷颇未辑睦朕将巡边陲择兵振旅躬秉武节置十二部将军亲帅师焉
　　遣使告单于【同前】
　　南越王头已县于汉北阙矣单于能战天子自将待边不能亟来臣服何但亡匿幕北寒苦之地为
　　迁东越民诏【元封元年】
　　东越险阻反覆为后世患迁其民于江淮间
　　增太室祠诏【元封元年正月】
　　朕用事华山至于中岳获駮麃见夏后啓毋石翌日亲登嵩高御史乗属在庙旁吏卒咸闻呼万嵗者三登礼罔不答其令祠官加增太室祠禁无伐其草木以山下戸三百为之奉邑名曰崇高独给祠复亡所与
　　天旱【元封初】
　　天旱意干封乎其令天下尊祠灵星焉
　　甘泉产芝诏【二年六月】
　　甘泉宫内中产芝九茎连叶上帝博临不异下房赐朕休其赦天下赐云阳都百戸牛酒【一云甘泉房中生芝九茎赦天下毋令复作】
　　使公孙遂往朝鲜【元封二年】
　　将率不能前乃使卫山谕降右渠不能颛决与左将军相误卒沮约今两将围城又乖异以故久不决使故济南太守公孙遂往正之有便宜得以从事
　　赦所幸县诏【三年四月】
　　朕巡荆辑江淮物防大海气以合泰山上天见象增修封禅其赦天下所幸县毋出今年租赋赐鳏寡孤独帛贫穷者粟
　　赦汾阴等诏【四年十月】
　　朕躬祭后土地只见光集于灵坛一夜三烛幸中都宫殿上见光其赦汾阴夏阳中都死罪以下赐三县及杨氏皆无出今年租赋
　　察茂材异等诏【五年四月】
　　盖有非常之功必待非常之人故马或奔踶而致千里士或有负俗之累而立功名夫泛驾之马跅弛之士亦在御之而巳其令州郡察吏民有茂材异等可为将相及使絶国者
　　赦汾阴诏【六年三月】
　　朕礼首山昆田出珍物化或为黄金祭后土神光三烛其赦汾阴殊死以下赐天下贫民布帛人一匹
　　报石庆【当是元封五十年间】
　　间者河水滔陆泛溢十余郡隄防勤劳弗能陻塞朕甚忧之是故廵方州礼嵩岳通八神以合宣房济淮江歴山滨海问百年民所疾苦惟吏多私征求无巳去者便居者扰故为流民法以禁重赋乃者封泰山皇天嘉况神物并见朕方答气应未能承意是以切比闾里知吏奸邪委任有司然则官旷民愁盗贼公行往年觐明堂赦殊死无禁锢咸自新与更始今流民愈多计文不改君不绳责长吏而请以兴徙四十万口揺荡百姓孤儿幼年未满十嵗无罪而坐率朕失望焉今君上书言仓库城郭不充实民多贫盗贼众请入粟为庶人夫怀知民贫而请益赋动危之而辞位欲安归难乎君其反室
　　诏儿寛【元封七年】
　　与博士共议今宜何以为正朔服色何上
　　改元诏
　　乃者有司言歴未定广延宣问以考星度未能讐也盖闻古者黄帝合而不死名察发敛定清浊起五部建气物分数然则上矣书阙乐弛朕甚难之依违以惟未能修明其以七年为元年
　　赦汾阴安邑诏【太初二年四月】
　　朕用事介山祭后土皆有光应其赦汾阴安邑殊死以下
　　封李广利诏【太初四年】
　　匈奴为害久矣今虽徙幕北与旁国谋共要絶大月氏使遮杀中郎将江故鴈门守攘危须以西及大宛皆合约杀期门车令中郎将朝及身毒国使隔东西道贰师将军广利征讨厥罪伐胜大宛赖天之灵从泝河山涉流沙通西海山雪不积士大夫径度获王首虏珍怪之物毕陈于阙其封广利为海西侯食邑八千戸
　　欲遂困胡诏【太初四年】
　　高皇帝遗朕平城之忧高后时单于书絶悖逆昔齐襄公复九世之雠春秋大之
　　诏路博徳【天汉二年】
　　吾欲予李陵骑云欲以少击众今虏入西河其引兵走西河遮钩营之道
　　诏李陵【同前】
　　以九月发出遮虏鄣至东浚稽山南龙勒水上徘徊观虏即无所见从浞野侯赵破奴故道抵受降城休士因骑置以闻所与博徳言者云何具以书对
　　报胡建制【天汉中】
　　司马法曰国容不入军军容不入国何文吏也三王或誓于军中欲民先成其虑也或誓于军门之外欲民先意以待事也或将交刃而誓致民志也建又何疑焉
　　赐吾丘寿王玺书【言东郡盗起当是天汉二年】
　　子在朕前之时知略辐凑以为天下少双海内寡二及至连十余城之守任四千石之重职事并废盗贼纵横甚不称在前时何也
　　黄金改名【太始二年三月】
　　有司议曰往者朕郊见上帝西登陇首获白麟以馈宗庙渥洼水出天马泰山见黄金宜改故名今更黄金为麟趾褭蹏以协瑞焉
　　报齐人延年【太始中】
　　延年计议甚深然河乃大禹之所道也圣人作事为万世功通于神明恐难改更
　　封李寿等【征和二年】
　　盖行疑赏所以申信也其封李寿为邘侯张富昌为题侯
　　封刘屈牦【征和二年】
　　制诏御史故丞相贺倚旧故乘高埶而为邪兴美田以利子弟宾客不顾元元无益边谷货赂上流朕忍之久矣终不自革乃以边为援使内郡自省作车又令耕者自转以困农烦扰畜者重马伤耗武备衰减下吏妄赋百姓流亡又诈为诏书以奸朱安世狱已正于理其以涿郡太守屈牦为左丞相长史为两府以待天下逺方之选夫亲亲任贤周唐之道也以澎戸二千二百封左丞相为澎侯
　　赐丞相玺书【同前】
　　捕斩反者自有赏罚以牛车为橹毋接短兵多杀伤士众坚闭城门毋令反者得出
　　责问御史大夫【同前】
　　司直纵反者丞相斩之法也大夫何以擅止之
　　诏畜马补边【征和四年】
　　前有司奏欲益民赋三十助边用是重困老弱孤独也而今又请遣卒田轮台轮台西于车师千余里前开陵侯击车师时危须尉犂楼兰六国子弟在京师者皆先归发畜食迎汉军又自发兵凡数万人王各自将共围车师降其王诸国兵便罢力不能复至道上食汉军汉军破城食至多然士自载不足以竟师强者尽食畜产羸者道死数千人朕发酒泉驴槖驼负食出玉门迎军吏卒起张掖不甚逺然尚厮留甚众曩者朕之不明以军侯上书言匈奴防马前后足置城下驰言秦人我匄若马又汉使者久留不还故兴师遣贰师将军欲以言使者威重也古者卿大夫与谋参以蓍不吉不行乃者以缚马书徧视丞相御史二千石诸大夫郎为文学者乃至郡属国都尉成忠赵破奴等皆以虏自缚其马不祥甚哉或以为欲以见强夫不足者视人有余易之卦得大过爻在九五匈奴困败公车方士大史治星望气及大卜龟蓍皆以为吉匈奴必破时不可再得也又曰北伐行将于鬴山必克卦诸将贰师最吉故朕亲发贰师下鬴山诏之必毋深入今计谋卦兆皆反缪重合侯得虏侯者言闻汉军当来匈奴使巫埋羊牛所出诸道及水上以诅军单于遗天子马裘常使巫祝之缚马者诅军事也又卜汉军一将不吉匈奴常言汉极大然不能饥渴失一狼走千羊乃者贰师败汉军士死略离散悲痛常在朕心今请逺田轮台欲起亭隧是扰劳天下非所以优民也今朕不忍闻大鸿胪等又议欲募囚徒送匈奴使者明封侯之赏以报忿五百所弗能为也且匈奴得汉降者常提掖捜索问以所闻今边塞未正防出不禁障侯长吏使卒猎兽以皮肉为利卒苦而防火乏失亦上集不得后降者来若捕生口虏乃知之当今务在禁苛暴止擅赋力本农修马复令以补阙毋乏武备而巳郡国二千石各上进畜马方略补边状与计对
　　捜粟诏
　　方今之务在于力农以赵过为捜粟都尉
　　报车千秋【征和四年】
　　朕之不徳自左丞相与贰师阴谋逆乱巫蛊之祸流及士大夫朕日一食者累月乃何乐之听痛士大夫常在心既事不咎虽然巫蛊始发诏丞相御史督二千石求捕廷尉治未闻九卿廷尉有所鞫也曩者江充先治甘泉宫人转至未央椒房以及敬声之畴李禹之属谋入匈奴有司无所发今丞相亲掘兰台蛊验所明知也至今余巫颇脱不止阴贼侵身逺近为蛊朕媿之甚何寿之有敬不举君之觞谨谢丞相二千石各就馆书曰无偏无党王道荡荡无有复言
　　赦天下诏【后元元年二月】
　　朕郊见上帝巡于北边见羣鹤留止以不罗罔靡所获献荐于泰畤光景并见其赦天下
　　封莽通等【后元元年六月】
　　侍郎莽通获反将如侯长安男子景建从通获少傅石徳可谓元功矣大鸿胪商丘成力战获反将张光封通为重合侯建为徳侯成为秺侯








　　两汉诏令巻六
　　钦定四库全书
　　两汉诏令巻七
　　宋　林虙　编
　　西汉七
　　昭帝【十五】
　　勿收赈贷诏【始元二年八月】
　　往年灾害多今年麦伤所赈贷种食勿收责毋令民出今年田租
　　诏民勿出马【四年七月】
　　比嵗不登民匮于食流庸未尽还往时令民共出马其止勿出诸给中都官者且减之
　　举贤良文学诏【五年六月】
　　朕以眇身获保宗庙战战栗栗夙兴夜寐修古帝王之事通保傅传孝经论语尚书未云有明其令三辅太常举贤良各二人郡国文学高第各一人赐中二千石以下至吏民爵各有差
　　立钩町王诏【六年七月】
　　钩町侯毋波率其君长人民击反者斩首捕虏有功其立毋波为钩町王【毋一作亡】大鸿胪广明将率有功赐爵闗内侯食邑
　　赐遗韩福等诏【元鳯元年三月】
　　朕闵劳以官职之事其务修孝弟以教乡里行道舍传舍县次具酒肉食从者及马长吏以时存问常以嵗八月赐羊一头酒二防不幸死者赐复衾一祠以中牢【一云常以正月赐羊酒有不幸者赐衣被一袭】
　　封杜延年等诏【十月】
　　左将军安阳侯桀骠骑将军桑乐侯安御史大夫羊比数以邪枉干辅政大将军不听而怀怨望与燕王通谋置驿往来相约结燕王遣寿西长孙纵之等赂遗长公主丁外人谒者杜延年大将军长史公孙遗等交通私书共谋令长公主置酒伏兵杀大将军徴立燕王为天子大逆无道故稻田使者燕仓先发觉以告大司农敞敞告谏大夫延年延年以闻丞相徴事任宫手捕斩桀丞相少史王寿诱将安入府门皆巳伏诛吏民得以安封延年仓宫寿皆为列侯
　　赐燕王玺书
　　昔高皇帝王天下建立子弟以藩屏社稷先日诸吕阴谋大逆刘氏不絶若发赖绛侯等诛讨贼乱尊立孝文以安宗庙非以中外有人表里相应故邪樊郦曹灌携釰摧锋从高皇帝恳菑除害耘鉏海内当此之时头如蓬葆勤苦至矣然其赏不过封侯今宗室子孙曾无暴衣露冠之劳裂地而王之分财而赐之父死子继兄终弟及今王骨肉至亲敌吾一体乃与他姓异族谋害社稷亲其所疏疏其所亲有悖逆之心无忠爱之义如使古人有知当何面目复奉齐酎见高祖之庙乎
　　赦燕太子等诏【十月】
　　燕王迷惑失道前与齐王子刘泽等为逆抑而不扬望王反道自新今乃与长公主及左将军桀等谋危宗庙王及齐王皆自伏辜其赦王太子建公主子文信及宗室子与燕王上官桀等谋反父母同产当坐者皆免为庶人其吏为桀等所诖误未发觉在吏者除其罪
　　毋敛马口钱诏【二年六月】
　　朕闵百姓未赡前年减漕三百万石颇省乘舆马及苑马以补边郡三辅传马其令郡国毋敛今年马口钱三辅太常得以叔粟当赋
　　诏毋漕【三年正月】
　　乃者民被水灾颇匮于食朕虚仓廪使使者振困乏其止四年毋漕三年以前所振贷非丞相御史所请边郡受牛者勿收责
　　封范明友等诏【四年四月】
　　度辽将军明友前以羌骑校尉将羌王侯君长以下击益州反虏后复率击武都反氐今破乌桓斩虏获生有功其封明友为平陵侯
　　封傅介子诏【元鳯四年五月】
　　楼兰王安归常为匈奴间遮汉使者发兵杀略卫司马安乐光禄大夫忠期门郎遂成等三辈及安息大宛使盗取节印献物甚逆天理平乐监傅介子持节使人斩楼兰王安归首县之北阙以直报怨不烦师众其封介子为义阳侯食邑七百戸士刺王者皆补侍郎
　　封张安世诏【六年十一月】
　　右将军光禄勲安世辅政宿卫肃敬不怠十有三年咸以康宁夫亲亲任贤唐虞之道也其封安世为富平侯
　　叔粟当赋诏
　　夫谷贱伤农今三辅太常谷减贱其令以菽粟当今年赋
　　减口赋诏【元年二月】
　　天下以农桑为本日者省用罢不急官减外繇耕桑者益众而百姓未能家给朕甚愍焉其减口赋钱


　　两汉诏令巻七
<史部,诏令奏议类,诏令之属,两汉诏令>
　　钦定四库全书
　　两汉诏令巻八
　　宋　林虙　编
　　西汉八
　　宣帝【六十六】
　　赏功诏【本始元年正月】
　　故丞相安平侯敞等居位守职与大将军光车骑将军安世建议定策以安宗庙功赏未加而薨其益封敞嗣子忠及丞相阳平侯义度辽将军平陵侯明友前将军龙頟侯增太仆建平侯延年太常蒲侯昌谏大夫宜春侯谭当涂侯平杜侯屠耆堂长信少府闗内侯胜邑戸各有差封御史大夫广明为昌水侯后将军充国为营平侯大司农延年为阳城侯少府乐成为爰氏侯光禄大夫迁为平丘侯赐右扶风徳典属国武廷尉光宗正徳大鸿胪贤事畸光禄大夫吉京辅都尉广汉爵皆闗内侯徳武食邑
　　议戾太子号諡等诏【六月】
　　故皇太子在湖未有号諡嵗时祠其议諡置园邑
　　益封张安世诏【本始元年】
　　夫襃有徳赏有功古今之通义也车骑将军光禄勲富平侯安世宿卫忠正宣徳明恩勤劳国家守职秉义以安宗庙其益封万六千戸功次大将军光安世子千秋延寿彭祖皆中郎将侍中
　　益封霍光诏
　　【上同】其以河北东武阳益封光万七千戸与故所食凡二万戸【无勤劳国家四字守职秉义为守节秉谊古今之通义为古今通谊】
　　置廷平诏【当在本始间】
　　间者吏用法巧文寖深是朕之不徳也夫决狱不当使有罪兴邪不辜蒙戮父子悲恨朕甚伤之今遣廷史与郡鞠狱任轻禄薄其为置廷平秩六百石员四人其务平之以称朕意
　　议武帝庙乐诏【二年十月】
　　诏丞相御史曰朕以眇身防遗徳承圣业奉宗庙夙夜惟念孝武皇帝躬仁谊厉威武北征匈奴单于逺遁南平氐羌昆明瓯骆两越东定薉貉朝鲜廓地斥境立郡县百蛮率服款塞自至珍贡陈于宗庙协律音造乐歌荐上帝封太山立明堂改正朔易服色明开圣绪尊贤显功兴灭继絶襃周后备天地之礼广道术之路上天报况符瑞并应寳鼎出白麟获海効钜鱼神人并见山称万嵗功徳茂盛不能尽宣而庙乐未称朕甚悼焉其与列侯二千石博士议【见礼乐志】本纪云朕以眇身奉承祖宗夙夜惟念孝武皇帝躬履仁义选明将讨不服匈奴逺遁平氐羌昆明南越百蛮乡风款塞来享建太学修郊祀定正朔协音律封泰山塞宣房符瑞应寳鼎出白麟获功徳茂盛不能尽宣而庙乐未称其议奏
　　赐陈遂玺书【本始中】
　　制诏太原太守官尊禄厚可以偿博进矣妻君宁时在旁知状
　　损膳减乐人诏【四年正月】
　　盖闻农者兴徳之本也今嵗不登巳遣使者振贷困乏其令太官损膳省宰乐府减乐人使归就农
　　地震诏【四年三月】
　　盖灾异者天地之戒也朕承洪业奉宗庙托于士民之上未能和羣生乃者地震北海琅邪坏祖宗庙朕甚惧焉丞相御史其与列侯中二千石博问经学之士有以应变辅朕之不逮【一云博问经学之士有以应变补朕之阙】毋有所讳令三辅太常内郡国举贤良方正各一人律令有可蠲除以安百姓条奏被地震坏败甚者勿收租赋
　　复宗室属籍诏【地节元年六月】
　　盖闻尧亲九族以和万国朕防遗徳奉承圣业惟念宗室属未尽而以罪絶若有贤材改行劝善其复属使得自新
　　嘉霍光诏【二年三月】
　　大司马大将军博陆侯宿卫孝武皇帝三十余年辅孝昭皇帝十有余年遭大难躬秉义率三公诸侯九卿大夫定万世防以安宗庙天下蒸庶咸以康宁功徳茂盛朕甚嘉之复其后世畴其爵邑世世毋有所与功如萧相国
　　赏王成诏【三年三月】
　　盖闻有功不赏有罪不诛虽唐虞犹不能以化天下今胶东相成劳来不怠流民自占八万余口治有异等其秩成中二千石赐爵闗内侯
　　封霍云诏【地节三年】
　　宣成侯光宿卫忠正勤劳国家善善及后世其封光兄孙中郎将云为冠阳侯
　　赐鳏寡举贤良诏【三月】
　　鳏寡孤独高年贫困之民朕所怜也前下诏假公田贷种食其加赐鳏寡孤独高年帛二千石严教吏谨视遇毋令失职令内郡国举贤良方正可亲民者
　　罢车骑等屯兵诏【九月】
　　乃者九月壬申地震朕甚惧焉有能箴朕过失及贤良方正极谏之士以匡朕之不逮毋讳有司朕既不徳不能附逺是以边境屯戍未息今复饬兵重屯久劳百姓非所以绥天下也其罢车骑将军右将军屯兵
　　又诏池籞未御幸者假与贫民郡国宫馆勿复修治流民还归者假公田贷种食且勿算事
　　举孝弟等诏【十一月】
　　朕既不逮导民不明反侧晨兴念虑万方不忘元元唯恐羞先帝圣徳故并举贤良方正以亲万姓歴载臻兹然而俗化阙焉傅曰孝弟也者其为仁之本与其令郡国举孝弟有行义闻于乡里者各一人
　　吏有丧勿繇事诏【四年二月】
　　导民以孝则天下顺今百姓或遭衰绖凶灾而吏繇事使不得葬伤孝子之心朕甚怜之自今诸有大父母父母丧者勿繇事使得收敛送终尽其子道
　　子首匿父母等勿坐诏【五月】
　　父子之亲夫妇之道天性也虽有患祸犹防死而存之诚爱结于心仁厚之至也岂能违之哉自今子首匿父母妻匿夫孙匿大父母皆勿坐其父母匿子夫匿妻大父母匿孙罪殊死皆上请廷尉以闻
　　赦为霍氏所诖误者诏【七月】
　　乃者东织室令史张赦使魏郡豪李竟报冠阳侯云谋为大逆【谋一作欲】朕以大将军故抑而不兾其自新今大司马博陆侯禹与母宣成侯夫人显及从昆弟冠阳侯云乐平侯山诸姊妹婿度辽将军范明友长信少府邓广汉中郎将任胜骑都尉赵平长安男子冯殷等谋为大逆显前又使女侍毉淳于衍进药杀共哀后谋毒太子欲危宗庙逆乱不道欲诖误百姓赖宗庙神灵先发得咸伏其辜朕甚悼之诸为霍氏所诖误事在丙申前未发觉在吏者皆赦除之男子张章先发觉以语期门董忠忠告左曹杨恽恽告侍中金安上恽召见对状后章上书以闻侍中史高与金安上建发其事言无入霍氏禁闼卒不得遂其谋皆讐其功封章为博成侯忠高昌侯恽平通侯安上都成侯高乐陵侯
　　赐霍后防
　　皇后荧惑失道怀不徳挟毒与母博陆宣成侯夫人显谋欲危太子无人母之恩不宜奉宗庙衣服不可以承天命呜呼伤哉其退避宫上玺绶有司
　　减盐价诏【九月】
　　朕惟百姓失职不赡遣使者循行郡国问民所疾苦吏或营私烦扰不顾厥咎朕甚闵之今年郡国颇被水灾已振贷盐民之食而贾咸贵众庶重困其减天下盐贾
　　课狱吏殿最诏【九月】
　　令甲死者不可生刑者不可息此先帝之所重而吏未称今系者或以掠辜若饥寒瘐死狱中【瘐音庾】何用心逆人道也朕甚痛之其令郡国嵗上系囚以掠笞若瘐死者所坐名县爵里丞御史课殿最以闻
　　鳯皇甘露诏【元康元年三月】
　　乃者鳯皇集泰山陈留甘露降未央宫朕未能章先帝休烈协宁百姓承天顺地调序四时获防嘉瑞赐兹祉福夙夜兢兢靡有骄色内省匪懈永惟罔极书不云乎鳯皇来仪庶尹允谐其赦天下徒赐勤事吏中二千石以下至六百石爵自中郎吏至五大夫佐史以上二级民一级女子百戸牛酒加赐鳏寡孤独三老孝弟力田帛所振贷勿收
　　以黄霸为颍川太守诏【元康初】
　　制诏御史其以贤良高第扬州刺史霸为颍川太守秩比二千石居官赐车盖特高一丈别驾主簿车缇防屏泥于轼前以彰有徳
　　博举吏民诏【八月】
　　朕不明六蓺郁于大道是以阴阳风雨未时其博举吏民厥身修正通文学明于先王之术宣究其意者各二人中二千石各一人
　　赐张敞玺书【元康元年】
　　制诏山阳太守其谨备盗贼察往来过客毋下所赐书
　　赦天下诏【二年正月】
　　书云文王作罚刑兹无赦今吏修身奉法未有能称朕意朕甚愍焉其赦天下与士大夫厉精更始
　　察吏诏【五月】
　　狱者万民之命所以禁暴止邪养育羣生也能使生者不怨死者不恨则可谓文吏矣今则不然用法或持巧心析律贰端深浅不平增辞饰非以成其罪奏不如实上亦亡繇知此朕之不明吏之不称四方黎民将何仰哉二千石各察官属勿用此人吏务平法或擅兴繇役饰厨传称过使客越职逾法以取名誉譬犹践薄氷以待白日岂不殆哉今天下颇被疾疫之灾朕甚愍之其令郡国被灾甚者毋出今年租赋
　　更名诏【五月】
　　闻古天子之名难知而易讳也今百姓多上书触讳以犯罪者朕甚怜之其更讳询诸触讳在令前者赦之
　　封海昏侯诏【三年】
　　盖闻象有罪舜封之骨肉之恩粲而不殊【粲一作析】其封故昌邑王贺为海昏侯食邑四千戸
　　封丙吉等诏【元康三年三月】
　　朕微眇时御史大夫丙吉中郎将史曽史长乐卫尉许舜侍中光禄大夫许延寿皆与朕有旧恩及故掖庭令张贺辅导朕躬修文学经术恩惠卓异厥功茂焉诗不云乎无徳不报封贺所子弟子侍中中郎将闗内侯彭祖为阳都侯追赐贺諡曰阳都哀侯吉曾舜延寿皆为列侯故人下至郡邸狱复作尝有阿保之功皆受官禄田宅财物各以深浅报之【一云吉为博阳侯其封邑千三百戸】
　　报丙吉诏【元康三年三月】
　　朕之封君非空名也而君上书归侯印是显朕之不徳也方今天下少事君其专精神省思虑近医药以自持
　　谕萧望之
　　所用皆更治民以考功君前为平原太守日浅故复试之于三辅非有所闻也
　　禁弹射诏【六月】
　　前年夏神爵集雍今春五色鸟以万数飞过属县翺翔而舞欲集未下其令三辅毋得以春夏摘巢探卵弹射飞鸟具为令
　　遣太中大夫循行天下诏【四年正月】
　　朕惟耆老之人【一云朕念夫耆老】发齿堕落血气衰微【一作既衰】亦亡暴虐【一作逆乱】之心今或罹文法拘执囹圄【一云或罹于文法执于囹圄】不终天命朕甚怜之【一作不得终其年命】自今以来诸年八十以上非诬告杀伤人他皆勿坐遣太中大夫彊等十二人循行天下存问鳏寡览观风俗察吏治得失举茂材异伦之士
　　报张安世诏
　　将军年老被病朕甚闵之虽不能视事折冲万里君先帝大臣明于治乱朕所不及得数问焉何感而上书归卫将军富平侯印薄朕忘故非所望也愿将军强餐食近毉药专精神以辅天年
　　襃尹翁归诏【元康四年】
　　制诏御史朕夙兴夜寐以求贤为右不异亲疏近逺务在安民而已扶风翁归廉平乡正治民异等早天不遂不得终其功业朕甚怜之其赐翁归子黄金百斤以奉其祭祠
　　神爵集宫苑等诏【元康四年】
　　乃者神爵五采以万数集长乐未央北宫高寝甘泉泰畤殿中及上林苑朕之不逮寡于徳厚屡获嘉祥非朕之任其赐天下吏爵二级民一级女子百戸牛酒加赐三老孝弟力田帛人二匹鳏寡孤独各一匹
　　亲奉祀诏【元康末】
　　盖闻天子尊事天地修祀山川古今通礼也间者上帝之祠阙而不亲十有余年朕甚惧焉朕亲饬躬斋戒亲奉祀为百姓防嘉气获丰年焉
　　改元神爵诏
　　朕承宗庙战战栗栗惟万事统未烛厥理乃元康四年嘉谷稷降于郡国神爵仍集金芝九茎产于函徳殿铜池中九真献竒兽南郡获白虎威鳯为寳朕之不明震于珍物饬躬斋精祈为百姓东济大河天气清静神鱼舞河幸万嵗宫神爵翔集朕之不徳惧不能任其以五年为神爵元年赐天下勤事吏爵二级民一级女子百戸牛酒鳏寡孤独高年帛所振贷物勿收行所过毋出田租
　　止诸侯王等毋朝诏【神爵元年六月】
　　军旅暴露转输烦劳其令诸侯王列侯蛮夷王侯君长当朝二年者皆毋朝
　　襃朱邑诏【神爵元年】
　　大司农邑廉洁守节退食自公亡疆外之交束脩之餽可谓淑人君子遭离凶灾朕甚闵之其赐邑子黄金百斤以奉其祭祀
　　祠江海等【神爵初】
　　制诏太常夫江海百川之大者也今阙焉无祠其令祠官以礼为嵗事以四时祠江海雒水祈为天下丰年焉
　　赐赵充国书【神爵元年】
　　皇帝问后将军甚苦暴露将军计欲至正月乃击防羌羌人当获麦巳逺其妻子精兵万人欲为酒泉炖煌寇边兵少民守保不得田作今张掖以东粟石百余刍槀束数十转输并起百姓烦扰将军将万余之众不早及秋共水草之利争其畜食欲至冬虏皆当畜食多藏匿山中依险阻将军士寒手足皲瘃宁有利哉将军不念国中之费欲以嵗数而胜微将军谁不乐此者今诏破羌将军武贤将兵六千一百人炖煌太守快将二千人长水校尉富昌酒泉侯奉世将婼月氏兵四千人亡虑万二千人赍三十日食以七月二十二日击防羌入鲜水北句廉上去酒泉八百里去将军可千二百里将军其引兵便道西并进虽不相及使虏闻东方北方兵并来分散其心意离其党与虽不能殄灭当有瓦解者已诏中郎将卬将胡越佽飞射士步兵二校尉益将军兵今五星出东方中国大利蛮夷大败太白出高用兵深入敢战者吉弗敢战者凶将军急装因天时诛不义万下必全勿复有疑
　　二
　　制诏后将军闻苦脚胫寒泄将军年老加疾一朝之变不可讳朕甚忧之今诏破羌将军诣屯所为将军副急因天时大利吏士鋭气以十二月击先零羌即疾剧留屯毋行独遣破羌彊弩将军
　　三
　　皇帝问后将军言欲罢骑兵万人留田即如将军之计虏当何时伏诛兵当何时得决孰计其便复奏
　　四
　　皇帝问后将军言十二便闻之虏虽未伏诛兵决可期月而望期月而望者谓今冬邪谓何时也将军独不计虏闻兵颇罢且丁壮相聚攻扰田者及道上屯兵复杀略人民将何以止之又大开小开前言曰我告汉军先零所在兵不往击久留得亡校五年时不分别人而并击我其意常恐今兵不出得亡变生与先零为一将军孰计复奏
　　五
　　皇帝问后将军上书言虏可胜之道今聼将军将军计善其上留屯田及当罢者人马数将军强食慎兵事自爱
　　美阳得鼎诏【神爵中】
　　朕巡祭后土祈为百姓防丰年今谷嗛未报鼎焉为出哉博问耆老意旧臧与诚欲考得事实也
　　赦天下诏【二年二月】
　　乃者正月乙丑鳯皇甘露降集京师羣鸟从以万数朕之不徳屡获天福只事不怠其赦天下
　　益吏禄诏
　　吏不廉平则治道衰今小吏皆勤事而奉禄薄欲其毋侵渔百姓难矣其益吏百石以下奉十五
　　防萧望之【神爵三年】
　　有司奏君责使者礼遇丞相亡礼廉声不闻敖慢不逊亡以扶政帅先百僚君不深思陷于兹秽朕不忍致君于理使光禄勲恽防诏君为太子太傅授印其上故印使者便道之官君其秉道明孝正直是与帅意亡諐靡有后言
　　封郑吉诏【神爵三年】
　　都防西域骑都尉郑吉拊循外蛮宣明威信迎匈奴单于从兄日逐王众击车师兠訾城功效茂着其封吉为安逺侯食邑千戸
　　神光诏【四年二月】
　　乃者鳯皇甘露降集京师嘉瑞并见修兴大一五帝后土之祠祈为百姓防祉福鸾鳯万举蜚览翺翔集止于旁斋戒之暮神光显著荐鬯之夕神光交错或降于天或登于地或从四方来集于坛上帝嘉向海内承福其赦天下赐民爵一级女子百户牛酒鳏寡孤独高年帛
　　襃黄霸诏【神爵五鳯间】
　　颍川太守霸宣布诏令百姓乡化孝子弟弟贞妇顺孙日以众多田者让畔道不拾遗养视鳏寡赡助贫穷狱或八年亡重罪囚吏民乡于教化兴于行谊可谓贤人君子矣书不云乎股肱良哉其赐闗内侯黄金百斤秩中二千石颍川孝弟有行义民三老力田皆以差赐爵及帛
　　诏勿行苛政【五鳯二年八月】
　　夫婚姻之礼人伦之大者也酒食之防所以行礼乐也今郡国二千石或擅为苛禁禁民嫁娶不得具酒食相贺召由是废乡党之礼令民亡所乐非所以导民也诗不云乎民之失徳干糇以愆勿行苛政
　　单于称臣诏【三年三月】
　　往者匈奴数为边寇百姓被其害朕承至尊未能绥安匈奴虚闾权渠单于请求和亲病死右贤王屠耆堂代立骨肉大臣立虚闾权渠单于子为呼韩邪单于击杀屠耆堂诸王并自立分为五单于更相攻击死者以万数畜产大耗什八九人民饥饿相燔烧以求食内大乖乱单于阏氏子孙昆弟及呼遫累单于名王右伊秩訾且渠当戸以下将众五万余众来降归义单于称臣使弟奉珎朝贺正月北边晏然靡有兵革之事朕饬躬斋戒郊上帝祠后土神光并见或兴于谷烛耀斋宫十有余刻甘露降神爵集已诏有司告祠上帝宗庙三月辛丑鸾鳯又集长乐宫东阙中树上飞下止地文章五色留十余刻吏民并观朕之不徳惧不能任屡防嘉瑞获兹祉福书不云乎虽休勿休祗事不怠公卿大夫其勗焉减天下口钱赦殊死以下赐民爵一级女子百户牛酒大酺五日加赐鳏寡孤独高年帛
　　日食诏【四年四月】
　　皇天见异以戒朕躬是朕之不逮吏之不称也以前使使者问民所疾苦复遣丞相掾二十四人循行天下举寃狱察擅为苛禁深刻不改者
　　问黄霸【当是五鳯四年或甘露初】
　　太尉官罢久矣丞相兼之所以偃武兴文也如国家不虞边境有事左石之臣皆将率也夫宣明教化通逹幽隐使狱无寃刑邑无盗贼君之职也将相之官朕之任焉侍中乐陵侯高帷幄近臣朕之所自亲君何越职而举之尚书令受丞相对
　　免丙显【甘露元年】
　　故丞相吉有旧恩朕不忍絶免显官夺四百戸
　　赦天下减民算等诏【甘露二年春】
　　乃者鳯皇甘露降集黄龙登兴醴泉滂流枯槁荣茂神光并见咸受祯祥其赦天下减民算三十赐诸侯王丞相将军列侯中二千石金钱各有差赐民爵各一级女子百戸牛酒鳏寡孤独高年帛
　　客礼待单于诏【二年正月】
　　盖闻五帝三王礼所不施【一作教化所不施】不及以政今匈奴单于称北藩臣朝正月【一作称北藩朝正朔】朕之不逮徳不能覆其以客礼待之位在诸侯王上【一作令单于位在诸侯王上賛谒称臣而不名】
　　赐汝南太守等诏【三年二月】
　　乃者鳯皇集新蔡羣鸟四面行列皆乡鳯皇立以万数其赐汝南太守帛百匹新蔡长吏三老孝弟力田鳏寡孤独各有差赐民爵二级毋出今年租
　　察计簿诏【黄龙元年二月】
　　盖闻上古之治君臣同心举措曲直各得其所是以上下和洽海内康年其徳弗可及也朕既不明数申诏公卿大夫务行寛大顺民所疾苦将欲配三王之隆明先帝之徳也今吏或以不禁奸邪为寛大释有罪为不苛或以酷恶为贤皆失其中奉诏宣化如此岂不缪哉方今天下少事繇役省减兵革不动而民多贫盗贼不止其咎安在上计簿具文而已务为欺谩以避其课三公不以为意朕将何任诸请诏省卒徒自给者皆止御史察计簿疑非实者按之使真伪毋相乱
　　诏毋举吏六百石
　　举廉吏诚欲得其真也吏六百石位大夫有罪先请秩禄上通足以效其贤材自今以来毋得举













　　两汉诏令巻八
　　钦定四库全书
　　两汉诏令卷九
　　宋　林虙　编
　　西汉九
　　元帝【四十六】
　　遣光禄大夫循行天下诏【初元元年四月】
　　朕承先帝之圣绪获奉宗庙战战兢兢间者地数动而未静惧于天地之戒不知所繇方田作时朕忧蒸庶之失业临遣光禄大夫襃等十二人循行天下存问耆老鳏寡孤独困乏失职之民延登贤俊招显侧陋因览风俗之化相守二千石诚能正躬劳力宣明教化以亲万姓则六合之内和亲庶几虖无忧矣书不云乎股肱良哉庶事康哉布告天下使明知朕意
　　诏闗东今年毋出租赋等【同前】
　　闗东今年谷不登民多困乏其令郡国被灾害甚者毋出租赋江海陂湖园池属少府者以假贫民勿租赋赐宗室有属籍者马一匹至二驷三老孝者帛五匹弟者力田三匹鳏寡孤独二匹吏民五十户牛酒
　　议律令诏【初元初】
　　夫法令者所以抑暴扶弱欲其难犯而易避也律令烦多而不约自典文者不能分眀而欲罗元元之不逮斯岂刑中之意哉其议律令可蠲除轻减者条奏惟在便安万姓而已
　　诏宫馆希御幸者勿缮治【九月】
　　间者隂阳不调黎民饥寒无以保治惟徳浅薄不足以充入旧贯之居【师古曰帝自谦言不足充入先帝之居室】其令诸宫馆希御幸者勿缮治太仆减谷食马水衡省肉食兽
　　问贾捐之【初元元年】
　　珠厓内属为郡乆矣今背畔逆节而云不当击长蛮夷之乱亏先帝功徳经义何以处之
　　罢击珠厓诏
　　珠崖虏杀吏民背畔为逆今廷议者或言可击或言可守或欲弃之其指各殊朕日夜惟思议者之言羞威不行则欲诛之狐疑辟难则守屯田通于时变则忧万民夫万民之饥饿与逺蛮之不讨危孰大焉且宗庙之祭凶年不备况乎辟不嫌之辱哉今闗东大困仓库空虗无以相赡又以动兵非特劳民凶年随之其罢珠厓郡民有慕义内属便处之不欲勿彊
　　赦天下诏【二年三月】
　　盖闻圣贤在位隂阳和风雨时日月光星辰静黎庻康寕考终厥命今朕恭承天地托于公侯之上明不能烛徳不能绥灾异并臻连年不息乃二月戊午地震于陇西郡毁落太上皇庙殿壁木饰壊败豲道县城郭官寺及民室屋压杀人众山崩地裂水泉涌出天惟降灾震惊朕师治有大亏咎至于斯夙夜兢兢不通大变深惟郁悼未知其序间者歳数不登元元困乏不胜饥寒以陷刑辟朕甚悯之郡国被地动灾甚者无出租赋赦天下有可蠲除减省以便万姓者条奏毋有所讳丞相御史中二千石举茂材异等直言极谏之士朕将亲览焉【一自水泉涌出下云一年地再动天惟降灾震惊朕躬治有大亏咎至于此云云以陷刑辟朕甚闵焉怛于心已诏吏虗仓廪开府藏振捄贫民羣司其茂思天地之戒有可蠲除减省以便万姓者各条奏悉意陈朕过失靡有所讳】
　　求言诏【七月】
　　歳比灾害民有莱色惨怛于心已诏吏虗仓廪开府库振救赐寒者衣今秋禾麦颇伤一年中地再动北海水溢流杀人民隂阳不和其咎安在公卿将何以忧之其悉意陈朕过靡有所讳
　　诏报于定国【初元】
　　君相朕躬不敢怠息万方之事大録于君能无过者其唯圣人方今承周秦之敝俗化陵夷民寡礼谊隂阳不调灾咎之发不为一端而作自圣人推以记不敢专也况于非圣者乎日夜惟思所以未能尽明经曰万方有罪罪在朕躬君虽任职何必颛焉其勉察郡国守相羣牧非其人者毋令乆贼民永执纲纪务悉聦明强食愼疾
　　诏报贡禹【初元二三年间】
　　朕以生有伯夷之亷史鱼之直守经据古不阿当世孳孳于民俗之所寡故亲近生几参国政今未得乆闻生之竒论也而云欲退意岂有所恨与将在位者与生殊乎徃者尝令金敞语生欲及生时禄生之子旣已谕矣今复云子少夫以王命办防生家虽百子何以加传曰亡懐土何必思故乡生其强饭愼疾以自辅
　　免萧望之等诏【初元二年秋】
　　制诏丞相御史前将军望之傅朕八年亡它罪过今事乆逺识忘难明其赦望之罪收前将军光禄勲印绶及堪更生皆免为庶人
　　赐萧望之爵邑诏
　　国之将兴尊师而重傅故前将军望之傅朕八年道以经书厥功茂焉其赐爵闗内侯食邑八百户给事中朝朔望坐次将军【经书一作经术八百户一作六百户】
　　赐诸葛丰书【初元初】
　　夫司者刺举不法善善恶恶非得颛之也免处中和顺经术意
　　免诸葛丰诏【初元二三年间】
　　制诏御史城门校尉丰前与光禄勲堪光禄大夫猛在朝之时数称言堪猛之美丰前为司校尉不顺四时修法度专作苛暴以获虗威朕不忍下吏以为城门校尉不内省诸已而反怨堪猛以求报举告案无证之辞暴难验之罪毁誉恣意不顾前言不信之大者也朕怜丰之耆老不忍加刑其免为庶人
　　赦天下诏【三年四月】
　　廼者火灾降于孝武园舘朕战栗恐惧不烛变异咎在朕躬羣司又未肯极言朕过以至于斯将何以寤焉百姓仍遭凶阸无以相振加以烦扰乎苛吏拘牵乎微文不得永终性命朕甚闵焉永惟蒸庶之饥寒逺离父母妻子劳于非业之作卫于不居之宫恐非所以佐隂阳之道也其罢甘泉建章宫卫令就农百官各省费条奏毋有所讳有司勉之毋犯四时之禁丞相御史举天下明隂阳灾异者各三人
　　罢角抵宫馆等诏【四年四月】
　　朕之不逮序位不明众僚乆懬未得其人元元失望上感皇天隂阳为变咎流万民朕甚惧之廼者闗东连遭灾害饥寒疾疫夭不终命诗不云乎凡民有防匍匐救之其令太官毋日杀所具各减半乗舆秣马无乏正事而已罢角抵上林宫馆希御幸者齐三服官北假田官盐鐡官常平仓博士弟子毋置员以广学者赐宗室子有属籍者马一匹至三驷三老孝者帛人五匹弟者力田三匹鳏寡孤独三匹吏民五十户牛酒
　　引见丞相御史入受诏条责以职事【初元】
　　恶吏负贼妄意良民至亡辜死或盗贼发吏不亟追而反系其家后不敢告以故寖广民多寃结州郡不理连上书者交于阙庭二千石选举不实是以在位多不失职民田有灾害更不肯除收趣其租以故重困关东流民饥寒疾疫已诏吏转漕虚仓廪开府臧相振救赐寒者衣至春犹恐不赡今丞相御史将欲何施以塞此咎悉意条陈朕过失
　　赦天下诏【永光元年三月】
　　五帝三王任贤使能以登至平而今不治者岂斯民异哉咎在朕之不眀亡以知贤也是故壬人在位而吉士雍蔽重以周秦之弊民渐薄俗去礼义触刑法岂不哀哉繇此观之元元何辜其赦天下令厉精自新各务农畆无田者皆假之贷种食如贫民赐吏六百石以上爵五大夫勤事吏二级民一级女子百户牛酒鳏寡孤独髙年帛
　　诏条责丞相御史【永光元年】
　　郎有从东方来者言民父子相弃丞相御史案事之吏匿不言邪将从东方来者加增之也何以错缪至是欲知其实方今年歳未可预知也即有水旱其忧不细公卿有可以防其未然者其各以诚对毋有所讳
　　议罢郡国庙
　　盖闻明王之御世也遭时为法因事制宜徃者天下初定逺方未賔因尝所亲以立宗庙盖建威销萌一民之至权也今頼天地之灵宗庙之福四方同轨蛮貊贡职乆遵而不定令防逺卑贱共承尊祀殆非皇天祖宗之意朕甚惧焉传不云乎吾不与祭如不祭其与将军列侯中二千石诸大夫博士议郎议
　　又
　　盖闻明王制礼立亲庙四祖宗之庙万世不毁所以明尊祖敬宗着亲亲也朕获承祖宗之重惟大礼未备战栗恐惧不敢自颛其与将军列侯中二千石二千石诸大夫博士议
　　议庙诏
　　盖闻王者祖有功而宗有徳尊尊之大义也存亲庙四亲亲之至恩也髙皇帝为天下诛暴除乱受命而帝功莫大焉孝文皇帝国为代王诸吕作乱海内揺动然羣臣黎庶靡不壹意北面归心犹谦辞固譲而后即位削乱秦之迹兴三代之风是以百姓晏然咸获嘉福徳莫盛焉髙皇帝为汉太祖孝文皇帝为太宗世世承祀传之无穷朕甚乐之孝宣皇帝为孝昭皇帝后于义壹体孝景皇帝庙及皇考庙皆亲尽其正礼仪
　　又
　　孝宣皇帝尊孝武庙曰世宗损益之礼不敢有与焉他皆如旧制
　　赦天下诏【二年二月】
　　盖闻虞舜象刑而民不犯殷周法行而奸宄服今朕获承髙祖之业托位公侯之上夙夜战栗永惟百姓之急未尝有忘焉然而隂阳未调三光晻昧元元大困流散道路盗贼并兴有司又长残贼失牧民之术是皆朕之不明政有所亏咎至于此朕甚自耻为民父母若是之薄谓百姓何其大赦天下赐民爵一级女子百户牛酒鳏寡孤独髙年三老孝弟力田帛
　　日食举茂材贤良诏【三月】
　　朕战战栗栗夙夜思过失不敢荒寕惟隂阳不调未烛其咎娄敕公卿日望有效至今有司执政未得其中施与禁切未合民心暴猛之俗弥长和睦之道日衰百姓愁苦靡所错躬是以氛邪歳增侵犯太阳正气湛掩日乆夺光廼壬戌日有蚀之天见大异以戒朕躬朕甚悼焉其令内郡国举茂材异等贤良直言之士各一人
　　赦天下诏【六月】
　　间者连年不收四方咸困元元之民劳于耕耘又亡成功困于饥馑亡以相救朕为民父母徳不能覆而有其刑甚自伤焉其赦天下
　　赐冯奉世玺书【永光二年】
　　皇帝问将兵右将军甚苦暴露羌虏侵邉境杀吏民甚逆天道故遣将军帅士大夫行天诛以将军材质之美奋精兵诛不轨百下百全之道也今乃有畔敌之名大为中国羞以昔不闲习之故邪以防厚未洽信约不明也朕甚怪之上书言虏依深山多径道不得不多分部遮要害须得后发营士足以决事部署已定埶不可复置大将闻之前为将军兵少不足自守故发近所骑日夜诣非为击也今发三辅河东农越骑迹射佽飞彀者羽林孤儿及呼速絫嗕种方急遣且兵凶器也必有成败者患防不豫定料敌不审也故复遣奋武将军兵法曰大将军出必有偏禆所以扬威武参计防将军又何疑焉夫爱吏士得众心举而无悔禽敌必全将军之职也若乃转输之费则有司存将军勿忧须奋武将军兵到合击羌虏
　　罢吏士
　　羌虏破散创艾亡逃出塞其罢吏士颇留屯田要害处
　　赐冯奉世爵诏【三年】
　　羌虏桀黠贼害吏民攻陇西府寺燔烧置亭絶道桥甚逆天道左将军光禄勲奉世前将兵征讨斩捕首虏八千余级卤马牛羊以万数赐奉世爵闗内侯食邑五百户黄金六十斤
　　三年十一月诏
　　廼者已丑地动中冬雨水大雾盗贼并起吏何不以时禁各悉意对
　　赦天下诏【四年二月】
　　朕承至尊之重不能烛理百姓娄遭凶咎以邉竟不安师旅在外赋敛转输元元骚动穷困亡聊犯法抵罪夫上失其道而绳下以深刑朕甚痛之其赦天下所贷贫民勿收责
　　求直言诏【六月】
　　盖闻明王在上忠贤布职则羣生和乐方外蒙泽今朕晻于王道夙夜忧劳不通其理靡瞻不靡聼不惑是以政令多还民心未得邪説空进事亡成功此天下所着闻也公卿大夫好恶不同或縁奸作邪侵削细民元元安所归命哉廼六月晦日有食之诗不云乎今此下民亦孔之哀自今以来公卿大夫其勉思天戒愼身修永以辅朕之不逮直言尽意无有所讳
　　征周堪诏【永光四年六月】
　　河东太守堪先帝贤之命而傅朕资质淑茂道术通明论议正直秉心有常发愤悃愊信有忧国之心以不能阿尊事贵孤特寡助抑厌遂退卒不克明徃者众臣见异不务自修深惟其故而反晻昧説天托咎此人朕不得已出而试之以彰其材堪出之后大变仍臻众亦嘿然堪治未期年而三老官属有识之士咏颂其美使者过郡靡人不称此固足以彰先帝之知人而朕有以自眀也俗人乃造端作基非议诋欺或引幽隐非所宜明意疑以欲以陷之朕亦不取也朕廹于俗不得专心乃者天着大异朕甚惧焉今堪年衰歳暮恐不得自信排于异人将安究之哉其征堪诣行在所拜为光禄大夫秩中二千石领尚书事
　　诏初陵勿置县邑【十月】
　　安土重迁黎民之性骨肉相附人情所愿也顷者有司縁臣子之义奏徙郡国民以奉园陵令百姓逺弃先祖坟墓破业失产亲戚别离人懐思慕之心家有不自安之意是以东垂被虗耗之害闗中有无聊之民非乆长之防也诗不云虖民亦劳止迄可小康惠此中国以绥四方今所为初陵者勿置县邑使天下咸安土乐业亡有动揺之心布告天下令明知之
　　赐淮阳王钦玺书【建昭元年】
　　皇帝问淮阳王有司奏王舅张博数遗王书非毁政治谤讪天子襃举诸侯称引周汤以讇惑王所言尤恶悖逆无道不举奏而多与金钱报以好言辜至不赦朕恻焉不忍闻为王伤之推原厥本不祥自博惟王之心匪同于凶已诏有司勿治王事遣谏大夫骏申谕朕意诗不云乎靖恭尔位正直是与王其勉之
　　议封甘延夀陈汤诏【建昭四年春】
　　匈奴郅支单于背畔礼义留杀汉使者吏士甚逆道理朕岂忘之哉所以优防而不征者重勤师众劳将率故隐忍而未有云也今延寿汤睹便宜乗时利结城郭诸国擅兴师矫制而征之頼天地宗庙之灵诛讨郅支单于斩获其首及阏氏贵人名王以下千数虽逾义干法内不烦一夫之役不开府库之藏因敌之粮以赡军用立功万里之外威震百蛮名显四海为国除残兵革之原息邉竟得以安然犹不免死亡之患罪当在于奉宪朕甚悯之其赦延寿汤罪勿治诏公卿议封焉
　　遣諌大夫博士诏【建昭四年四月】
　　朕承先帝之休烈夙夜栗栗惧不克任间者隂阳不调五行失序百姓饥馑惟烝庶之失业临遣谏大夫博士当等二十一人循行天下存问耆老鳏寡孤独乏困失职之人举茂材特立之士相将九卿其帅意毋怠使朕获观教化之流焉
　　赦天下诏【五年三月】
　　盖闻明王之治国也明好恶而定去就崇敬譲而民兴行故法设而民不犯令施而民从今朕获保宗庙兢兢业业匪敢懈怠徳薄明晻教化浅防不云乎百姓有过在予一人其赦天下赐民爵一级女子百户牛酒三老孝弟力田帛
　　诏毋征召证案不急之事【同前】
　　方春农桑百姓戮力自尽之时也故是月劳农劝民无使后时今不良之吏覆案小罪征召证案兴不急之事以妨百姓使失一时之作亡终歳之功公卿其明察申敕之
　　改元竟寜诏
　　匈奴郅支单于背叛礼义旣伏其辜虖韩邪单于不忘防徳乡慕礼义复修朝贺之礼愿保塞之无穷邉垂长无兵革之事其改元为竟寜
　　张谭为御史大夫诏【竟寜元年三月】
　　刚彊坚固确然亡欲大鸿胪野王是也心辨善辞可使四方少府五鹿充宗是也亷絜节俭太子少傅张谭是也其以少傅为御史大夫
　　使车骑将军口谕单于【竟寕元年】
　　单于上书愿罢北邉吏士屯戍子孙世保塞单于乡慕礼义所以为民计者甚厚此长乆之防也朕甚嘉之中国四方皆有闗梁障塞非独以备塞外也亦以防中国奸邪放纵出为寇害故眀法度以专众心敬谕单于之意朕无疑焉为单于怪其不罢故使大司马车骑将军嘉晓单于
　　敕谕东平王宇玺书【年月不可考】
　　皇帝问东平王盖闻亲亲之恩莫重于孝尊尊之义莫大于忠故诸侯在位不骄以致孝道制节谨度以翼天子然后富贵不离于身而社禝可保今闻王自修有阙本朝不和流言纷纷谤自内兴朕甚憯焉为王惧之诗不云乎毋念尔祖聿修厥徳永言配命自求多福朕惟王之春秋方刚忽于道徳意有所移忠言未纳故临遣太中大夫子蟜谕王朕意孔子曰过而不改是谓过矣王其深惟熟思之无违朕意
　　赐东平太后玺书
　　皇帝使诸吏宦者令承问东平王太后朕有闻王太后少加意焉夫福善之门莫美于和睦患咎之首莫大于内离今东平王出襁褓之中而托于南面之上以年齿方刚渉学日寡骜忽臣下不自它于太后以是之间能无失礼义者其惟圣人乎曰父为子隐直在其中矣王太后明察此意不可不详闺门之内母子之间同气异意骨肉之防岂可忽哉岂可忽哉昔周公戒伯禽曰故旧无大故则不可弃也毋求备于一人夫以故旧之防犹忍小恶而况此乎已遣使者谕王王既悔过服罪太后寛忍以贳之后宜不敢王太后强餐止思念愼疾自爱
　　敕东平王傅相诏书
　　夫人之性皆有五常及其少长耳目牵于耆欲故五常销而邪心作情乱其性利胜其义而不失厥家者未之有也今王富于春秋气力武勇获师傅之教浅加以少所闻见自今以来非五经之正术敢以防猎非礼道王者輙以名闻












　　两汉诏令巻九
<史部,诏令奏议类,诏令之属,两汉诏令>
　　钦定四库全书
　　两汉诏令巻十
　　宋　林虙　编
　　西汉十
　　成帝【四十七】
　　赦天下诏【建始元年二月】
　　廼者火灾降于祖庙有星孛于东方始正而亏咎孰大焉书云惟先假王正厥事羣公孜孜帅先百僚辅朕不逮崇寛大长和睦凡事恕已毋行苛刻其大赦天下使得自新
　　报匡衡【建始初】
　　君以道德修明位在三公先帝委政遂及朕躬君遵修法度勤劳公家朕嘉与君同心合意庻防有成今司校尉尊妄诋欺加非于君朕甚闵焉方下有司问状君何疑而上书归侯乞骸骨是章朕之未烛也传不云乎礼义不愆何恤人之言君其察焉专精神近医药强食自爱
　　报王鳯诏【建始元年】
　　朕承先帝圣绪渉道未深不明事情是以隂阳错缪日月无光赤黄之气充塞天下咎在朕躬今大将军廼引过自予欲上尚书事归大将军印绶罢大司马官是明朕之不德也朕委将军以事诚欲庶防有成显先祖之功德将军其专心固意辅朕之不逮毋有所疑
　　报张禹防【建始元年】
　　朕以幼年执政万机惧失其中君以道德为师故委国政君何疑而数乞骸骨忽忘雅素欲避流言朕无闻焉君其固心致思緫秉诸事推以孳孳无违朕意加赐黄金百斤养牛上尊酒大官致餐侍医视疾使者临问
　　赦奉郊县减天下赋筭等诏【二年正月】
　　廼者徙泰畤后土于南郊北郊朕亲饬躬郊祀上帝皇天报应神光并见三辅长无共张繇役之劳赦奉郊县长安长陵及中都官耐罪徒减天下赋钱算四十
　　赐许嘉防【二三年】
　　将军家重身尊不宜以吏职自絫赐黄金二百斤以时进侯就朝位
　　遣谏大夫循行天下诏【三年九月】
　　廼者郡国被水灾流杀人民多至千数京师无故讹言大水至吏民惊恐奔走乗城殆苛暴深刻之吏未息元元寃失职者众遣谏大夫林等循行天下
　　复东平王削县诏【建始中】
　　盖闻仁以亲亲古之道也前东平王有阙有司请废朕不忍又请削朕不敢专惟王之至亲未尝忘于心今闻王改行自新尊修经术亲近仁人非法之求不以奸吏朕甚嘉焉传不云乎朝过夕改君子与之其复前所削县如故
　　诏举贤良方正【十二月】
　　盖闻天生众民不能相治为之立君以统理之君道得则草木昆虫咸得其所人君不德谪见天地灾异娄发以告不治朕渉道日寡举错不中乃戊申日蚀地震朕甚惧焉公卿其各思朕过失明白陈之女无面从退有后言丞相御史与将军列侯中二千石及内郡国举贤良方正能直言极谏之士诣公车朕将览焉
　　诏嘉王尊【建始四年】
　　制诏御史东郡河水盛长毁坏金隄未决三尺百姓惶恐奔走太守身当水冲履咫尺之难不避危怠以安众心吏民复还就作水不为灾朕甚嘉之秩尊中二千石加赐黄金二十斤
　　改元河平诏
　　河决东郡流漂二州校尉王延世隄防三旬立塞其以五年为河平元年【一云隄塞輙平其改元为河平赐天下吏民爵各有差】卒治河者为着外繇六月惟延世长于计防功费约省用力日寡朕甚嘉之其以延世为光禄大夫秩中一千石赐爵关内侯黄金百斤
　　大赦天下诏【河平元年四月】
　　朕获保宗庙战战栗栗未能奉称传曰男教不修阳事不得则日为之蚀天着厥异辜在朕躬公卿大夫其勉悉心以辅不逮百寮各修其职惇任仁人退逺残贼陈朕过失无有所讳大赦天下
　　减死刑诏【河平中】
　　甫刑云五刑之属三千大辟之罚其属二百今大辟之刑千有余条律令烦多百余万言奇请它比日以益滋自明习者不知所由欲以晓谕众庶不亦难乎于以罗元元之民夭絶亡辜岂不哀哉其令中二千石二千石博士及明习律令者议减死刑及可蠲除约省者令较然易知条奏书不云乎惟刑之恤哉其审核之务凖古法朕将尽心览焉
　　免王商诏【河平四年四月】
　　制诏御史盖丞相以德辅翼国家典领百寮协和万国为职任莫重焉今乐昌侯商为丞相岀入五年未闻忠言嘉谋而有不忠执左道之辜陷于大辟前商女弟内行不修奴贼杀人疑商教使为商重臣故抑而不穷今或言商不以自悔而反怨怼朕甚伤之惟商与先帝有外亲未忍致于理其赦商罪使者收丞相印绶
　　防直言【河平四年】
　　天地之道何贵王者之法何如六经之义何上人之行何先人之术何以当世之治何务各以经对
　　封楚王嚣子诏【河平四年六月】
　　盖闻天地之性人为贵人之行莫大于孝楚王嚣素行孝顺仁慈之国以来二十余年介之过未尝闻朕甚嘉之今廼遭病罹于恶疾夫子所痛曰蔑之命矣夫斯人也而有斯疾也朕甚闵焉夫行纯茂而不显异则有国者将何朂哉书不云乎用德章厥善今王朝正月诏与子男一人俱其以广戚县戸四千三百封其子勲为广戚侯
　　报许后【河平阳朔中】
　　皇帝问皇后所言事闻之夫日者众阳之宗天光之贵王者之象人君之位也夫以隂而侵阳亏其正体是非下陵上妻乗夫贱逾贵之变与春秋二百四十二年变异为众莫若日蚀大自汉兴日蚀亦为吕霍之属见以今揆之岂有此等之効与诸侯拘廹汉制牧相执持之又安获齐赵七国之难将相大臣褢诚秉忠唯义是从又恶有上官博陆宣城之谋若乃徒歩豪桀非有陈胜项梁之羣也匈奴夷狄非有冒顿郅支之伦也方外内乡百蛮宾服殊俗慕义八州怀德虽使其褱挟邪意犹不足忧又况其无乎求于夷狄无有求于臣下无有微后宫也当何以塞之日者建始元年正月白气岀于营室营室者天子之后宫也正月于尚书为皇极皇极者王气之极也白者西方之气其于春当废今正于王极之月兴废气于后宫视后妾无能怀任保全者以着继嗣之微贱人将起也至其九月流星如岀于文昌贯紫宫尾委曲如龙临于钩陈此又章显前尤着在内也其后则有北宫井溢南流逆理数郡水岀流杀人民后则讹言传相惊震女童入殿咸莫觉知夫河者水隂四渎之长今乃大决漂没陵邑斯昭隂盛盈溢违经絶纪之应也廼昔之月防巢于树野鹊变色五月庚子鸟焚其巢泰山之域易曰鸟焚其巢旅人先咲后号咷丧牛于易凶言王者处民上如鸟之处巢也不頋恤百姓百姓畔而去之若鸟之自焚也虽先快意说咲其后必号而无及也百姓防其君若牛亡其毛也故称凶泰山王者易姓告代之处今正于岱宗之山甚可惧也三月癸未大风自西揺祖宗寝庙裂帷席折防树木顿僵车辇毁坏槛屋灾及宗庙足为寒心四月已亥日蚀东井转旋且索与旣无异已犹戊也亥复水也明隂盛咎在内于戊己亏君体着絶世于皇极显祸败及京都于东井变恠众备末重益大来数益甚成形之祸月以廹切不救之患日娄深咎败灼灼若此岂可以忽哉书云髙宗彤日粤有雊雉祖已曰惟先假王正厥事又曰虽休勿休惟敬五刑以成三德即饬椒房及掖庭耳今皇后有所疑便不便其条刺使大长秋来白之吏拘于法亦安足过盖矫枉者过直古今同之且财弊之省特牛之祠其于皇后所以扶助德美为华宠也咎根不除灾变相袭祖宗且不血食何戴侯也传不云乎以约失之者鲜审皇后欲从其奢与朕亦当法孝武皇帝也如此则甘泉建章可复兴矣世俗嵗殊时变日化遭事制宜因时而移旧之非者何可放焉君子之道乐因循而重改作昔鲁人为长府闵子骞曰仍旧贯如之何何必改作盖恶之也诗云虽无老成人尚有典刑曽是莫听大命以倾孝文皇帝朕之师也皇太后皇后成法也假使太后在彼时不如职今见亲厚又恶可以逾乎皇后其刻心秉德毋违先后之制度力谊勉行称顺妇道减省羣事谦约为右其孝东宫毋阙朔望推诚永防爰何不臧养名显行以息众讙垂则列妾使有法焉皇后深惟毋忽
　　报王鳯【阳朔元年】
　　朕秉事不明政事多阙故天变娄臻咸在朕躬将军廼深引过自予欲乞骸骨而退则朕将何向焉书不云乎公无困我务专精神安心自持期于亟瘳称朕意焉
　　诏顺四时月令【阳朔二年春】
　　昔在帝尧立羲和之官命以四时之事令不失其序故书云黎民于蕃时雍明以隂阳为本也今公卿大夫或不信隂阳薄而小之所奏请多违时政传以不知周行天下而欲望隂阳和调岂不谬哉其务顺四时月令
　　诏举可充博士者【阳朔二年九月】
　　古之立太学将以传先王之业流化于天下也儒林之官四海渊源宜皆明于古今温故知新通逹国体故谓之博士否则学者无述焉为天下所轻非所以尊道德也工欲善其事必先利其器丞相御史其与中二千石二千石杂举可充博士位者使卓然可观
　　封王音诏【阳朔四年】
　　车骑将军音宿卫忠正勤劳国家前为御史大夫以外亲宜典兵马入为将军不获宰相之封朕甚慊焉其封音为安阳侯食邑与五侯等俱三千戸
　　劝农诏【四年正月】
　　夫洪范八政以食为首斯诚家给刑措之本也先帝劭农薄其租税宠其强力令与孝弟同科间者民弥惰怠乡本者少趋末者众将何以矫之方东作时其令二千石勉劝农桑岀入阡陌致劳来之书不云乎服田力穑乃亦有秋其朂之哉
　　遣谏大夫理等诏【鸿嘉元年二月】
　　朕承天地获保宗庙明有所蔽德不能绥刑罚不中众寃失职趋阙告诉者不絶是以隂阳错谬寒暑失序日月不光百姓防辜朕甚闵焉书不云乎即我御事罔克耆寿咎在朕躬方春生长时临遣谏大夫理等举三辅三河农寃狱公卿大夫部刺史明申敕守相称朕意焉其赐天下民爵一级女子百戸牛酒加赐鳏寡孤独髙年帛逋贷未入者勿收
　　封丙吉后【鸿嘉元年六月】
　　制诏丞相御史盖闻褒功德继絶统所以重宗庙广贤圣之路也故博阳侯吉以旧恩有功而封今其祀絶朕甚怜之夫善善及子孙古今之通谊也其封吉孙中郎将关内侯昌为博阳侯奉吉后
　　封史丹诏【鸿嘉元年】
　　夫褒有德赏元功古今通议也左将军丹徃时导朕以忠正秉义醇壹旧德茂焉其封丹为武阳侯国东海郯之武彊聚戸千一百
　　诏举敦厚有行义能直言诏【二年春】
　　古之选贤傅纳以言明试以功故官无废事下无逸民教化流行风和时百谷用成众庻乐业咸以康宁朕承鸿业十有余年数遭水旱疾疫之灾黎民娄困于饥寒而望礼义之兴岂不难哉朕旣无以率道帝王之道日以陵夷意廼招贤选士之路鬰滞而不通与将举者未得其人也其举敦厚有行义能直言者冀闻切言嘉谋匡朕之不逮
　　赐王音等书【当在鸿嘉中】
　　外家何甘乐祸败而欲自黥劓相戮辱于太后前伤慈母之心以危乱国外家宗族彊上一身弱日乆今将一施之君其召诸侯令待府舍
　　水旱诏【四年正月】
　　数敇有司务行寛大而禁苛暴讫今不改一人有辜举宗拘系农民失业怨恨者众伤害和气水旱为灾关东流冗者众青幽冀部尤剧朕甚痛焉未闻在位有恻然者孰当助朕忧之已遣使者循行郡国被灾害什四以上民赀不满三万勿出程赋逋贷未入皆勿收流民欲入关輙籍内所之郡国谨遇以理务有以全活之思称朕意
　　罢昌陵诏【永始元年七月】
　　朕执德不固谋不尽下过听将作大匠万年言昌陵三年可成作治五年中陵司马殿门内尚未加功天下虗耗百姓罢劳客土防恶终不可成朕惟其难怛然伤心夫过而不改是谓过矣其罢昌陵及故陵勿徙吏民令天下毋有动揺之心
　　赐史丹防【永始中】
　　左将军寑病不衰愿归治疾朕愍以官职之事乆留将军使躬不瘳使光禄勲赐将军黄金五十斤安车驷马其上将军印绶宜专精神务近医药以辅不衰
　　免薛宣【永始二年】
　　君为丞相出入六年忠孝之行率先百僚朕无闻焉朕旣不明变异数见嵗比不登仓廪空虚百姓饥馑流离道路疾疫死者以万数人至相食盗贼并兴羣职旷废是朕之不德而股肱不良也廼者广汉羣盗横恣残贼吏民朕恻然伤之数以问君君对輙不如其实西州鬲絶几不为郡三辅赋敛无度酷吏并縁为奸侵扰百姓诏君案验复无欲得事实之意九卿以下咸承风指同时陷于谩欺之辜咎繇君焉有司法君领职解嫚开谩欺之路伤薄风化无以帅示四方不忍致君于理其上丞相髙阳侯印绶罢归
　　龙见日蚀诏【二年春】
　　乃者龙见于东莱日有蚀之天着变异以显朕邮朕甚惧焉公卿申饬百寮深思天诫有可省减便安百姓者条奏所振贷贫民勿收
　　又
　　关东比歳不登吏民以义收食贫民入谷物助县官振赡者已赐直其百万以上加赐爵右更欲为吏补三百石其吏也迁二等三十万以上赐爵五大夫吏亦迁一等民补郎十万以上家无出租赋三歳万钱以上一年
　　封淳于长等诏【十二月】
　　前将作大匠万年知昌陵　卑下不可为万歳居奏请营作建置郭邑妄为巧诈积土增髙多赋敛繇役兴卒暴之作卒徒蒙辜死者连属百姓罢极天下匮竭常侍闳前为大司农中丞数奏昌陵不可成侍中卫尉长数白宜早止徙家反故处朕以长言下闳章公卿议者皆合长计首建至防闳典主省大费民以康寜闳前赐爵关内侯黄金百斤其赐长爵闗内侯食邑千戸闳五百戸万年佞邪不忠毒流众庶海内怨望至今不息虽蒙赦令不宜居京师其徙万年敦煌郡【一云万年佞邪不忠妄为巧诈多赋敛烦繇役兴卒暴之作卒徒蒙辜死者连属毒流众庶云云】
　　遣太中大夫嘉等循行天下诏【三年正月】
　　天灾仍重朕甚惧焉惟民之失职临遣太中大夫嘉等循行天下存问耆老民所疾苦其与部刺史举惇朴逊譲有行义者各一人
　　令皇太后诏有司【永始三年十月】
　　盖闻王者承事天地交接泰一尊莫着于祭祀孝武皇帝大圣通明始建上下之祀营泰畤于甘泉定后土于汾阴而神祗安之飨国长乆子孙蕃滋累世遵业福流于今今皇帝宽仁孝顺奉循圣绪靡有大愆而乆无继嗣思其咎职殆在徙南北郊违先帝之制改神祗旧位失天地之心以妨继嗣之福春秋六十未见皇孙食不甘味寝不安席朕甚悼焉春秋大复古善顺祀其复甘泉泰畤汾隂后土如故及雍五畤陈寳祠在陈仓者天子复亲郊礼如前
　　诏有司【四年六月】
　　廼者地震京师火灾娄降朕甚惧之有司其悉心明对厥咎朕将亲览焉
　　禁车服奢僭诏【同前】
　　圣王明礼制以序尊卑异车服以章有徳虽有财而无其尊不得逾制故民兴行上义而下利方今世俗奢僭罔极靡有厌足公卿列侯亲属近臣四方所则未闻修身遵礼同心忧国者也或廼奢侈逸豫务广第宅治园池多奴婢被服绮縠设钟鼔备女乐车服嫁娶葬埋过制吏民慕效以成俗而欲望百姓俭节家给人足岂不难哉诗不云乎赫赫师尹民具尔瞻其申敕有司以渐禁之青緑民所常服且勿止列侯近臣各自省改司校尉察不变者
　　孛星诏【元延元年七月】
　　廼者日蚀星陨谪见于天大异重仍【重直用反】在位黙然罕有忠言今孛星见于东井朕甚惧焉公卿大夫博士议郎其各悉心惟思变意明以经对无有所讳与内郡国举方正能直言极谏者一人北邉二十二郡举勇猛知兵法者各一人
　　报翟方进【元延四年十一月】
　　定陵侯长巳伏其辜君虽交通传不云乎朝过夕改君子与之君何疑焉其专心壹意毋怠医药以自持
　　遣王立就国【同上】
　　红阳侯朕之舅不忍致法遣就国
　　还平恩侯亲属诏【元延四年】
　　盖闻仁不遗逺谊不忘亲前平安刚侯夫人谒坐大逆罪家属幸蒙赦令归故郡朕惟平恩戴侯先帝外祖魂神废弃莫奉祭祀念之未尝忘于心其还平恩侯旦及亲属在山阳郡者
　　还冯参诏【元延四年】
　　中山孝王短命早薨愿以舅宜乡侯参为闗内侯归家朕甚愍之其还参京师以列侯奉朝请
　　立皇太子诏【绥和元年二月】
　　朕承太祖鸿业奉宗庙二十五年徳不能绥理宇内百姓怨望者众不蒙天祐至今未有继嗣天下无所系心观于徃古近事之戒祸乱之萌皆由斯焉定陶王欣于朕为子慈仁孝顺可以承天序继祭祀其立欣为皇太子封中山王舅谏大夫冯参为宜乡侯益中山国三万户以慰其意赐诸侯王列侯金天下当为父后者爵三老孝弟立田帛各有差
　　封殷后诏【绥和元年】
　　盖闻王者必存二王之后所以通三统也昔成汤受命列为三代而祭祀废絶考求其后莫正孔吉其封吉为殷绍嘉侯
　　赐翟方进防【绥和二年二月】
　　皇帝问丞相君有孔子之虑孟贲之勇朕嘉与君同心一意庶几有成惟君登位于今十年灾害并臻民被饥饿加以疾疫溺死闗门牡开失国守备盗贼党軰吏民残贼欧杀良民断狱歳歳多前上书言事交错道路懐奸朋党相为隐蔽皆亡忠虑羣下凶凶更相嫉妬其咎安在观君之治无欲辅朕富民便安元元之念间者郡国谷虽颇孰百姓不足者尚众前去城郭未尽还夙夜未尝忘焉朕惟徃时之用与今一也百寮用度各有数君不量多少一聼羣下言用度不足奏请一切增赋税城郭堧及园田过更筭马牛羊增益盐铁变更无常朕旣不明随奏许可后议者以为不便制诏下君君云卖酒醪后请止未尽月复奏议令卖酒醪朕诚怪君何持容容之计无忠固意将何以辅朕帅导羣下而欲乆蒙显尊之位岂不难哉传曰髙而不危所以长守贵也欲退君位尚未忍君其孰念详计塞絶奸原忧国如家务便百姓以辅朕朕旣巳改君其自思强食愼职使尚书令赐君上尊酒十石养牛一君审焉
　　皇太后诏大司马莽丞相大司空【绥和二年三月】
　　皇帝暴崩羣众讙哗怪之掖庭令辅等在后庭左右侍燕廹近杂与御史丞相廷尉治问皇帝起居发病状
　　又诏有司【同前】
　　皇帝即位思顺天心遵经义定郊礼天下说憙惧未有皇孙故复甘泉泰畤汾阴后土庶几获福皇帝恨难之卒未得其佑其复南北郊长安如故以顺皇帝之意也






　　两汉诏令巻十
　　钦定四库全书
　　两汉诏令卷十一
　　宋　林虙　编
　　西汉十一
　　哀帝【三十三】
　　益封王根等诏【绥和二年】
　　曲阳侯根前以大司马【一云前在位】建社稷防益封二千户太仆安阳侯舜徃时防太子家导朕【一云辅导】忠诚专壹有旧恩益封五百户新都侯莽忧劳国家执义坚固庶防与为治太皇太后诏休就第朕甚闵焉益封三百五十户以莽为特进给事中朝朔望见礼如三公车驾乗縁车从【一云诏莽就第朕甚闵焉其以黄邮聚户三百五十益封位特进云云】及丞相孔光大司空泛乡侯何武益封各千户
　　罢乐府诏【绥和二年六月】
　　惟世俗奢防文巧而郑卫之声兴夫奢泰则下不孙而国贫文巧则趋末背本者众郑卫之声兴则淫辟之化流而欲黎庶敦朴家给犹浊其源而求清流岂不难哉孔子不云乎放郑声郑声淫其罢乐府官郊祭乐及古兵法武乐在经非郑卫之乐者条奏别属他官【一云郑声淫而乱乐圣主所放其罢乐府】
　　限名田诏【绥和二年六月】
　　制节谨度以防奢淫为政所先百王不易之道也诸侯王列侯公主吏二千石及豪富民多畜奴婢田宅亡限与民争利百姓失职重困不足其议限列诸名田畜奴婢过品皆没入县官齐三服官诸官织绮绣难成害女红之物皆没无作输除任子令及诽谤诋欺法掖庭宫人年三十以下出嫁之官奴婢五十以上免为庶人禁郡国无得献名兽益三百石以下奉察吏残贼酷虐者以时退有司无得举赦前徃事博士弟子父母死予宁三年
　　益河间户诏【绥和二年六月】
　　河间王良丧太后三年为宗室仪表益封万户
　　遣光禄大夫循行水灾诏【绥和二年】
　　朕承宗庙之重战战兢兢惧失天心间者日月亡光五星失行郡国比比地动廼者河南颍川郡水出流杀人民壊败庐舎朕之不徳民反防辜朕甚惧焉已遣光禄大夫循行举籍赐死者棺钱人三千其令水所伤县邑及他郡国灾害什四以上民赀不满丅万皆无出今年租赋
　　诏王莽【绥和末】
　　先帝委政于君而弃羣臣朕得奉宗庙诚嘉与君同心合意今君移病求退以着朕之不能奉顺先帝之意朕甚悲伤焉已诏尚书待君奏事
　　遣王根等就国诏【绥和末】
　　先帝遇根况父子至厚也今廼背忘恩义以根尝建社稷之防遣就国免况为庶人归故郡根及况父商所荐举为官者皆罢
　　诏举孝弟等【建平元年正月】
　　盖闻圣王之治以得贤为首其与大司马列侯将军中二千石州牧守相举孝弟惇厚能直言通政事延于侧陋可亲民者各一人
　　防免何武【建平初】
　　君举错烦苛不合众心孝声不闻恶名流行无以率示四方其上大司空印绶罢归就国
　　防免师丹【建平元年】
　　夫三公者朕之腹心也辅善相过匡率百僚和合天下者也朕既不明委政于公问者隂阳不调寒暑失常变异娄臻山崩地震河决泉涌流杀人民百姓流连无所归心司空之职尤废焉君在位出入三年未闻忠言嘉谋而反有朋党相进不公之名乃者以挺力田议改币章示君君内为朕建可改不疑以君之言博考朝臣乃希众雷同外以为不便令观听者归非于朕朕隠忍不宣为君受愆朕疾夫比周之徒虚伪壊化寖以成俗故屡以书君防君省过求已而反不受退有后言及君奏封事于道路布闻朝市言事者以为大臣不忠辜陷重辟获虚采名谤议匈匈流于四方腹心如此谓疏者何殆缪于二人同心之利焉将何以率示羣下附亲逺方朕惟君位尊任重虑不周宻懐谖迷国进退违命反覆异言甚为君耻之非所以共承天地永保国家之意以君尝托位未忍考于理已诏有司赦君勿治其上大司空髙乐侯印绶罢归
　　防彭宣【建平元年十月】
　　有司数奏言诸侯国人不得宿卫将军不宜典兵马处大位朕惟将军任汉将之重而子又前取淮阳王女婚姻不絶非汉之制使光禄大夫曼赐将军黄金五十斤安车驷马其上左将军印绶以闗内侯归家
　　问李寻【建平初】
　　间者水出地动日月失度星辰乱行灾异仍重极言毋有所讳
　　免孙寳诏【建平初】
　　制诏丞相大司空司寳奏故尚书仆射崇寃请狱治尚书今昌案崇近臣罪恶暴着而寳懐邪附下罔上以春月作诋欺遂其奸心盖国之贼也不云乎恶利口之覆邦家其免寳为庶人
　　尊帝太太后等诏【二年四月】
　　汉家之制推亲亲以显尊尊定陶恭皇之号不宜复称定陶尊恭皇太后曰帝太太后称永信宫恭皇后曰帝太后称中安宫立恭皇庙于京师赦天下
　　葬丁太后诏【六月】
　　朕闻夫妇一体诗云谷则异室死则同穴昔季武子成寝杜氏之殡在西阶下请合葬而许之附葬之礼自周兴焉郁郁乎文哉吾从周孝子事亡如事存帝太后宜起陵恭皇之园遣大司马票骑将军明东送葬于定陶发陈留济隂近郡国五万人穿复土
　　改元易号诏【六月】
　　制诏丞相御史盖闻尚书五曰考终命言大运壹终更纪天元人元考文正理推歴定纪数如甲子也朕以眇身入继太祖承皇天总百僚子元元未有应天心之效即位出入三年灾变数降日月失度星辰错缪髙下贸易大异连仍盗贼并起朕甚惧焉战战兢兢惟恐陵夷惟汉至今二百余载【一云汉兴二百】歴数开元【数一作纪】皇天降非材之佑汉国再获受命之符朕之不徳曷敢不通夫基事之元命【基事一作受天】必与天下自新其大赦天下以建平二年为太初元年号曰陈圣刘太平皇帝漏刻以百二十为度布告天下使明知之
　　改元易号赦令诏【八月】
　　朕获保宗庙为政不徳变异屡仍恐惧战栗未知所繇待诏夏贺良等建言改元易号增益漏刻可以永安国家朕信道不笃过听贺良等言冀为海内获福【海内一作百姓】卒无嘉应久旱为灾以问贺良等对当复改制度皆背经谊违圣制不合时宜夫过而不改是为过矣六月甲子制书【制一作诏】非赦令也皆蠲除之贺良等反道惑众奸态当穷竟皆下有司【一作下狱】
　　防免傅喜【建平二年】
　　君辅政出入三年未有昭然匡朕不逮而本朝大臣遂其奸心咎由君焉其上大司马印绶就第傅太后又自诏丞相御史曰髙武侯喜无功而封内懐不忠附下罔上与故大司空丹同心背畔放命圮族亏损徳化罪恶虽在赦前不宜奉朝请其遣就国
　　报平当【建平三年】
　　朕选于众以君为相视事日寡辅政未久隂阳不调冬无大雪旱气为灾朕之不徳何必君罪君何疑而上书乞骸骨归闗内侯爵邑使尚书令谭赐君养牛一上尊酒十石君其勉致医药以自持
　　诏王崇【三年九月】
　　朕以君有累世之美故逾列次在位以来忠诚匡国未闻所繇反懐诈谖之辞欲以攀救旧姻之家大逆之辜举错专恣不遵法度亡以示百僚左迁为大司农
　　令太皇太后诏有司【建平三年十一月】
　　皇帝寛仁孝顺奉承圣业【一作圣绪】靡有解怠而久疾未瘳【一作久病】夙夜惟思殆继体之君不宜改作春秋大复古其复甘泉泰畤汾隂后土祠如故
　　封董贤等诏【建平四年八月】
　　臣居位以来寝疾未瘳反逆之谋相连不絶贼乱之臣近侍帷幄前东平王云与后谒祝诅朕使侍医伍宏等内侍案脉防危社稷殆莫甚焉昔楚有子玉得臣晋文为之侧席而坐近事汲黯折淮南之谋今云等至有图弑天子逆乱之谋者是公卿股肱莫能悉心务聪明以销厌未萌之故頼宗庙之灵侍中驸马都尉贤等发觉以闻咸伏其辜书不云乎用徳章厥善其封贤为髙安侯南阳大守宠为方阳侯左曹光禄大夫躬为宜陵侯
　　封傅商诏【四年二月】
　　朕幼而孤皇太太后躬自养育免于襁褓教道以礼至于成人惠泽茂焉欲报之徳皥天罔极前追号皇太太后父为崇祖侯惟念徳报未殊朕甚恧焉侍中光禄大夫商皇太太后父同产子小自保大恩义最亲其封商为汝昌侯为崇祖侯后更号崇祖为汝昌哀侯
　　左迁毋将隆诏【建平四年】
　　制诏丞相御史大夫交让之礼兴则虞芮之讼息隆位九卿既无以匡朝廷之不逮而反奏请与永信官争贵贱之贾程奏显言众莫不闻举错不由谊理争求之名自此始无以示百僚伤化失俗以隆前有安国之言左迁为沛郡都尉
　　举明习兵法者【建平四年冬】
　　间者灾变不息盗贼众多兵革之征或颇着见未闻将军恻然深以为意简练戎兵缮修干戈器用盬恶孰当督之天下虽安忘战必危将军与中二千石举明习兵法有大虑者各一人将军二人诣公车
　　策免孔光【建平末】
　　丞相者朕之股肱所与共承宗庙统理海内辅朕之不逮以治天下也朕既不明灾异重仍日月无光山崩河决五星失行是章朕之不徳而股肱之不良也君前为御史大夫辅翼先帝出入八年卒无忠言嘉谋今相朕出入三年忧国之风复无闻焉隂阳错谬嵗比不登天下空虚百姓饥馑父子分散流离道路以十万数而百官羣职旷废奸轨放纵盗贼并起或攻官寺杀长吏数以问君君无怵惕忧惧之意对无能为是以羣卿大夫咸惰哉莫以为意咎由君焉君秉社稷之重总百僚之任上无以匡朕之阙下不能绥安百姓书不云乎毋旷庶官天工人其代之于虖君其上丞相博山侯印绶罢归
　　防萧育【当在建平间】
　　南郡盗贼羣辈为害朕甚忧之以太守威信素着故委南郡太守之官其于为民除害安元元而已亡拘于小文
　　日蚀赦天下诏【元夀元年正月】
　　朕获保宗庙不明不敏宿夜忧劳未皇宁息惟隂阳不调元元不赡未睹厥咎娄敕公卿庶防有望至今有司执法未得其中或上暴虐假埶获名温良寛柔陷于亡灭是故残贼弥长和睦日衰百姓愁怨靡所错躬廼正月朔日有蚀之厥咎不逺在余一人公卿大夫其各悉心勉帅百僚敦任仁人黜逺残贼期于安民陈朕之过失无有所讳其与将军列侯中二千石举贤良方正能直言者各一人大赦天下
　　责王嘉【元夀元年三月】
　　相等前坐在位不尽忠诚外附诸侯操持两心背人臣之义今所称相等材美足以相计除罪君以道徳位在三公以总方畧一统万分明善恶为职知相等罪恶陈列着闻天下时輙以自劾今又称誉相等云为朝廷惜之大臣举错恣心自在迷国罔上近由君始将谓逺者何对状
　　防免丁明【元夀元年九月】
　　前东平王云贪欲上位祠祭祝诅云后舅伍宏以毉待诏与校秘书郎杨闳结谋反逆祸甚迫切頼宗庙神灵董贤等以闻咸伏其辜将军从弟侍中奉车都尉吴族父左曹屯骑校尉宣皆知宏及栩丹诸侯王后亲而宣除用丹为御属吴与宏交通厚善数称荐宏宏以附吴得兴其恶心因毉技进防危社稷朕以恭皇后故不忍有云将军位尊任重既不能明威立义折消未萌又不深疾云宏之恶而懐非君上阿为宣吴反痛恨云等扬言为羣下所寃又亲见言伍宏善医死可惜也贤等获封极幸嫉妬忠良非毁有功于戯伤哉盖君亲无将将而诛之是以季友鸩叔牙春秋贤之赵盾不讨贼谓之弑君朕甚闵将军陷于重刑故以书将军遂非不改复与丞相嘉相比令嘉有依得以罔上有司致法将军请狱治朕惟噬肤之恩未忍其上票骑将军印绶罢归就第
　　册董贤为大司马【元夀元年十二月】
　　朕承天序惟稽古建尔于公以为汉辅徃悉尔心统辟元戎折冲绥逺匡正庶事允执其中天下之众受制于朕以将为命以兵为威可不慎与
　　免傅嘉诏【元夀二年】
　　前为侍中毁谮仁贤诬愬大臣令俊艾者久失其位嘉倾覆巧伪挟奸以罔上崇党以蔽朝伤善以肆意诗不云乎防人罔极交乱四国其免嘉为庶人归故乡
　　免孙宠息夫躬诏【元夀二年】
　　南阳太守方阳侯宠素亡廉声有酷恶之资毒流百姓左曹光禄大夫宜陵侯躬虚造诈谖之防欲以诖误朝廷皆交游贵戚趋权门为名其免躬宠官遣就国





　　两汉诏令巻十一
　　钦定四库全书
　　两汉诏令巻十二
　　宋　林虙　编
　　西汉十二
　　平帝【元后附三十三】
　　罢董贤诏【元夀二年六月】
　　大司马贤年少不合众心其上印绶罢
　　册董贤【元夀二年六月】
　　间者以来隂阳不调菑害并臻元元防辜夫三公鼎足之辅也髙安侯贤未更事理为大司马不合众心非所以折冲绥逺也其收大司农印绶罢归第
　　贬赵后诏【元夀二年七月】
　　前皇太后与昭仪俱侍帷幄姊弟专宠锢寝执贼乱之谋残灭继嗣以危宗庙誖天犯祖无为天下母之义贬皇太后为孝成皇后
　　又【同前】
　　皇后自知罪恶深大朝请希阔失妇道无共养之礼而有狼虎之毒宗室所怨海内之雠也而尚在小君之位诚非皇天之心夫小不忍乱大谋恩之所不能已者义之所割也今废皇后为庶人
　　傅后退就桂宫诏【同前】
　　定陶共王太后与孔乡侯晏同心合谋背恩忘本专恣不轨与至尊同称号终没至廼配食于左坐誖逆无道今令孝哀皇后退就桂宫
　　诏勿陈赦前事【元夀末】
　　夫赦令者将与天下更始诚欲令百姓改行絜已全其性命也徃者有司多举奏赦前事累厯罪过诛陷亡辜殆非重信慎刑洒心自新之意也及选举者其歴职更事有名之士则以为难保废而弗举甚谬于赦小过举贤材之义诸有臧及内恶未发而荐举者皆勿案騐令士厉精乡进不以小疵妨大材自今以来有司无得陈赦前事置奏上有不如诏书亏恩以不道论定着令布告天下使明知之
　　防彭宣【元夀末】
　　惟君视事日寡功徳未效迫于老眊昏乱非所以辅国家绥海内也使光禄勲丰册诏君其上大司空印绶便就国
　　还傅喜诏【元始初】
　　髙武侯喜姿性端慤论议忠直虽与故定陶太后有属然终不顺指从邪介然守节以故斥逐就国不云乎嵗寒然后知松柏之后凋也其还喜长安以故髙安侯莫府赐喜位特进奉朝请
　　益中山后汤沐邑诏【元始初】
　　中山孝王深分明为人后之义条陈故定陶傅太后丁姬誖天逆理上僭位号徙定陶王于信都为共王立庙于京师如天子制不畏天命侮圣人言壊乱法度居非其制称非其号是以皇天震怒火烧其殿六年之间大命不遂祸殃仍重竟令孝哀帝受其余灾大失天心天命暴崩又令共王祭祀絶废精魂无依归朕惟孝王后深説经义明镜圣法惧古人之祸败近事之罪殃畏天命奉圣言是乃久保一国长获天禄而令孝王永享无疆之祀福祥之大者也朕甚嘉之夫襃义赏善圣王之制其以中山故安户七千益中山后汤沐邑加赐及中山王黄金各百斤增傅相以下秩
　　封师丹诏【元始初】
　　夫襃有徳赏有功先圣之制百王不易之道也故定陶太后造称僭号甚悖义礼闗内侯师丹端诚于国不顾患难执忠节据圣法分明尊卑之制确然有柱石之固临大节而不可夺可谓社稷之臣矣有司条奏邪臣建定称号者已放退而丹功赏未加殆缪乎先赏后罚之义非所以章有徳报厥功也其以厚丘之中乡户二千一百封丹为义阳侯
　　诏以王莽为太傅【元始元年二月】
　　大司马新都侯莽三世为三公典周公之职建万世防功徳为忠臣宗化流海内逺人慕义越裳氏重译献白雉其以召陵新息二县户二万八千益封莽复其后嗣畴其爵邑封加如萧相国以莽为太傅干四辅之事号曰安汉公以故萧相国甲第为安汉公第定着于令之无穷
　　安汉公防【元始元年】
　　汉危无嗣而公定之四辅之职三公之任而公干之羣寮众位而公宰之功徳茂着宗庙以安盖白雉之瑞周成防焉故赐嘉号曰安汉公辅翼于帝期于致平毋违朕焉
　　更名诏【元始二年】
　　皇帝二名通于器物今更名合于古制使太师光奉太牢告祠髙庙
　　赐龚胜邴汉防
　　惟元始二年六月庚寅光禄大夫太中大夫耆艾二人以老病罢太皇太后使谒者仆射防诏之曰盖闻古者有司年至则致政所以恭让不尽其力也今大夫年至矣朕愍以官职之事烦大夫其上子若孙若同产同产子一人大夫其修身守道以终髙年赐帛及行道舎宿嵗时羊酒衣衾皆如韩福故事
　　公孙后赐爵诏【元始中】
　　汉兴以来股肱在位身行俭约轻财重义未有若公孙者也位在宰相封侯而为布被脱粟之饭奉禄给故人賔客无有所余可谓减于制度而率下笃俗者也与内富厚而外为诡服以钓虚誉者殊科夫表徳章义所以率世厉俗圣王之制也其赐后子孙之次见为适者爵闗内侯食邑三百户
　　封王坚固诏【元后下诏元始中】
　　孝宣王皇后朕之姑深念奉质共修之义恩结于心惟邛成共侯国废祀絶朕甚闵焉其封共侯曾孙坚固为邛成侯
　　诏勿系老弱【四年正月】
　　盖夫妇正则父子亲人伦定矣前诏有司复贞妇归女徒诚欲以防邪辟全贞信及眊悼之人刑罚所不加圣王之制也惟苛暴吏多拘繋犯法者亲属妇女老弱构怨伤化百姓苦之其明敕百寮妇女非身犯法及男子年八十以上七嵗以下家非坐不道诏所名捕它皆无得繋其当验者即验问定着令
　　置宗师诏【五年正月】
　　盖闻帝王以徳抚民其次亲亲以相及也昔尧睦九族舜惇叙之朕以皇帝幼年且统国政惟宗室子皆太祖髙皇帝子孙及兄弟吴顷楚元之后汉元至今十有余万人虽有王侯之属莫能相纠陷入刑罪教训不至之咎也不云乎君子笃于亲则民兴于仁其为宗室自太上皇以来族亲各以世氏郡国置宗师以纠之致教训焉二千石选有徳义者以为宗师考察不从教令有寃失职者宗师得因邮亭书言宗伯请以闻常以嵗正月赐宗师帛各十匹
　　封刘歆王恽等【元始末】
　　羲和刘歆使治明堂辟廱令汉与文王灵台周公作洛同符太仆王恽等八人使行风俗宣明徳化万国齐同皆封为列侯
　　诏孔光【当在元始五年】
　　太师光圣人之后先师之子徳行纯淑道术通明居四辅职辅导于帝今年耆有疾俊艾大臣惟国之重其犹不可以阙焉书曰无遗耇老国之将兴尊师而重傅其令太师毋朝十日一赐餐赐太师灵夀杖黄门令为太师省中坐置几太师入省中用杖赐餐十七物然后归老于第官属按职如故
　　授四辅等诏
　　太傅博山侯光宿卫四世世为傅相忠孝仁笃行义显著建议定防益封万户以光为太师与四辅之政车骑将军安阳侯舜积累仁孝使迎中山王折冲万里功徳茂着益封万户以舜为太保左将军光禄勲丰宿卫三世忠信仁笃使迎中山王辅导共飬以安宗庙封丰为广阳侯食邑五千户以丰为少傅皆授四辅之职畴其爵邑各赐第一区侍中奉车都尉邯宿卫勤劳建议定防封邯为承阳侯食邑三千四百户
　　太后不亲省小事诏
　　皇帝防年朕且统政比加元服今众事烦碎朕春秋髙精气不堪殆非所以安躬体而养育皇帝者也故选忠贤立四辅羣下劝职永以康宁孔子曰巍巍乎舜禹之有天下而不与焉自今以来惟封爵乃以闻他事安汉公四辅平决州牧二千石及茂材吏初除奏事者輙引入至近署对安汉公考故官问新职以知其称否
　　太后诏百僚
　　盖闻母后之义思不出乎门阈国不防祐皇帝年在襁褓未任亲政战战兢兢惧于宗庙之不安国家之大纲防朕孰当统之是以孔子见南子周公居摄盖权时也勤身极思忧劳未绥故国奢则视之以俭矫枉者过其正而朕不身帅将谓天下何夙夜梦想五谷丰孰百姓家给比皇帝加元服委政而授焉今诚未皇于轻靡而备味庶防与百僚有成其朂之哉
　　诏王莽
　　无偏无党王道荡荡属有亲者义不得阿君有安宗庙之功不可以骨肉故蔽隠不君其勿辞
　　又
　　君以选故而辞以疾君任重不可阙以时亟起
　　太后诏问公卿
　　诚以大司马有大功当着之邪将骨肉故异之也
　　诏莽食肉
　　闻公菜食忧民深矣今秋幸熟公勤于职以时食肉爱身为国
　　嘉王莽诏
　　夫唐尧有丹朱周文王有管蔡此皆上圣无奈下愚子何以其性不可移也公居周公之位辅成王之主而行管蔡之诛不以亲亲害尊尊朕甚嘉之昔周公诛四国之后大化乃成至于刑错公其专意翼国期于致平
　　赐马宫防【五年八月】
　　太师大司徒扶徳侯上书言前以光禄勲议定陶共王毋諡曰妇人以夫爵尊为号諡宜曰孝元傅皇后称渭陵东园臣知妾不得体君卑不得敌尊而希指雷同诡经辟説以惑误上为臣不忠当伏斧钺之诛幸防洒心自新又令得保首领伏自惟念入称四辅出备三公爵为列侯诚无顔复望阙庭无心复居官府无宜复食国邑愿上太师大司徒扶徳侯印绶避贤者路下君章有司皆以为四辅之职为国维纲三公之任鼎足承君不有鲜明固守无以居位如君言至诚可听惟君之恶在洒心前不敢文过朕甚多之不夺君之爵邑以着自古皆有死之义其上太师大司徒印绶使者以侯就第
　　听莽让益封诏
　　公自期百姓家给是以听之其令公奉舎人赏赐皆倍故
　　问孔光以莽让二子封拜诏
　　公毎见叩头流涕固辞今移病固当听其让令眡事耶将当遂行其赏遣归就第也
　　议九锡诏
　　惟公功徳光于天下是以诸侯王公列侯宗室诸生吏民翕然同辞连守阙庭故下其章诸侯宗室辞去之日复见前重陈虽晓谕罢遣犹不肯去告以孟夏将行厥赏莫不驩悦称万嵗而退今公毎见輙流涕叩头言不愿受赏赏即加不敢当位方制作未定事须公而决故听公制作毕成羣公以闻究于前议其九锡礼仪亟奏
　　九锡防
　　惟元始五年五月庚寅太皇太后临于前殿延登亲诏之曰公进虚听朕言前公宿卫孝成皇帝十有六年纳防尽忠白诛故定陵侯淳于长以弥乱发奸登大司马职在内辅孝哀皇帝即位骄妾窥欲奸臣萌动公手劾髙昌侯董宏改正故定陶共王母之坐自是之后朝臣论议靡不据经以病辞位归于第家为贼臣所陷就国之后孝哀皇帝觉寤复还公长安临病加剧犹不忘公复特进位是夜仓卒国无储主奸臣充朝危殆甚矣朕惟定国之计莫宜于公引纳于朝即日罢退髙安侯董贤转漏之间忠防輙建纲纪咸张绥和元夀再遭大行万事毕举祸乱不作辅朕五年人伦之本正天地之位定钦承神祗经纬四时复千载之废矫百世之失天下和防大众方辑诗之灵台书之作雒镐京之制商邑之度于今复兴昭章先帝之元功明着祖宗之令徳推显严父配天之义修立郊禘宗祀之礼以光大孝是以四海雍雍万国慕义蛮夷殊俗不召自至渐化端冕奉珍助祭寻旧本道遵术重古动而有成事得厥中至徳要道通于神明祖考嘉享光耀显章天符仍臻元气大同麟鳯龙众祥之瑞七百有余遂制礼作乐有绥靖宗庙社稷之大勲普天之下惟公是頼官在宰衡位为上公今加九命之锡其以助祭共文武之职乃遂及厥祖于戯岂不休哉
　　遗诏
　　皇帝仁惠无不顾哀毎疾一发气輙上逆害于言语故不及有遗诏其出媵妾皆归家得嫁如孝文时故事










　　两汉诏令巻十二
　　西汉诏令后序
　　西汉诏令凡四百一章旧西汉文所载尚多阙畧吴郡林徳祖虙实始采括志参之本纪断章析简掇之无遗方荟蕞在纸未遑诠録间以示余余因取其具藳以世次先后自髙祖至平帝人别为篇又差攷嵗月纂而成书且叙其末曰古之盛王与道为一故其酬酢之间理言遗事皆足以为万世法是以事为春秋言为尚书而书之所自唐虞夏商周上下千数百载间而存则今之五十八篇而巳由秦汉以来置学官弟子诵説硏究至有白首没身莫能诣其极者大哉王言盖圣人之防表也自五十八篇而后起衰周至五代之末又千数百载间其为诏令温醇简尽而犹时有三代之遗法者唯西汉为然其进退美恶不以溢言没其实其申饬训戒皆至诚明白节缓而思深至丛脞大壊之余其施置虽已不合古道当人心然犹陈义恳到雍容而不迫此其一代之文流风未泯顾犹不可及又况文实兼盛哉昔者文中生以圣人之重自任廼始断自七制之主列为四范以续典谟训诰誓命之文然其书世不传莫得而述故备载如彼徳祖以学行名搢绅方将以文词为时用方今昭回之章丝纶之美固以轹絶中古陋汉唐而莫称是书也虽未能比唐虞夏商周之隆庶其或者亦足为王言之斧藻尚书之鼓吹云大观三年嵗次已丑十月壬申朔信安程俱叙









<史部,诏令奏议类,诏令之属,两汉诏令>
　　钦定四库全书
　　两汉诏令巻十三
　　宋　楼昉　编
　　东汉一
　　【凡直言其事则　　　者如建武六年免为庶人十五年六月检覈　　二十六年増百官奉之皆不　按空处皆原阙其他皆仿此】
　　光武【七十三】
　　防邓禹为大司徒【建武元年见本】
　　制诏前将军邓禹深执忠孝与朕谋谟帷幄决胜千里孔子曰自吾有囘门人日亲斩将破军平定山西功效尤着百姓不亲五品不训汝作司徒敬敷五教在寛今遣奉车都尉授印绶封为鄼侯食邑万户敬之哉
　　封更始为淮阳王诏【九月辛未】
　　更始破败弃城逃走妻子祼流宂道路朕甚愍之今封更始为淮阳王吏人敢有贼害者罪同大逆
　　勅邓禹进兵【按本纪建武元年九月书赤眉入长安则知此勅当在其月】
　　司徒尧也亡贼桀也长安吏人遑遑无所依归宜以时进讨镇慰西京系百姓之心
　　封卓茂诏【九月】
　　前密令卓茂束身自修执节淳固诚能为人所不能为夫名冠天下当受天下重赏故武王诛纣封比干之墓表商容之闾今以茂为太傅封襃徳侯食邑二千户
　　封功臣为列侯诏【二年正月】
　　人情得足苦于放纵快须防之欲忘慎罚之义惟诸将业逺功大诚欲于无穷宜如临深渊如履薄氷战战栗栗日慎一日其显效未酬名籍未立者大鸿胪趣上朕将差而録之
　　封功臣防【正月】
　　在上不骄髙而不危制节谨度满而不溢敬之戒之尔子孙长为汉藩
　　诏报朱浮【二月】
　　往年赤眉跋扈长安吾防其无谷必东果来归降今度此反虏埶无久全其中必有内相斩者今军资未充故须后麦耳
　　省刑罚诏【三月】
　　顷狱多寃人用刑深刻朕甚愍之孔子云刑罚不中则民无所措手足其与中二千石诸大夫博士议郎议省刑法
　　征邓禹还【按本纪建武二年十一月遣偏将军冯异代邓禹伐赤眉此勅当在其月】
　　赤眉无谷自当来东吾折捶笞之非诸将忧也无得复妄进兵
　　勅冯异征伐【按本纪建武二年十一月遣偏将军冯异代邓禹伐赤眉比勅当是十一月】
　　三辅遭王莽更始之乱重以赤眉延岑之酷元元涂炭无所依诉今之征伐非必略地屠城要在平定安集之耳诸将非不健鬬然好虏掠卿本能御吏士念自修勅无为郡县所苦
　　列侯子孙复故国诏【十二月】
　　惟宗室列侯为王莽所废先灵无所依归朕甚愍之其并复故国若侯身已殁属所上其子孙见名尚书封拜
　　得玺绶祠髙庙诏【三年闰四月】
　　羣盗纵横贼害元元盆子窃尊号乱惑天下朕奋兵讨击应时崩解十余万众束手降服先帝玺绶归之王府斯皆祖宗之灵士人之力朕曷足以享斯哉其择吉日祠髙庙赐天下长子当为父后者爵人一级
　　劳冯异玺书【按本建武三年闰正月异与赤眉战于崤底大破之则此书当在其月】
　　赤眉破平士吏劳苦始虽垂翅囘谿终能奋翼黾池可谓失之东隅收之桑榆方论功赏以答大勲
　　诏寛六百石以下吏罪【六月】
　　吏不满六百石下至墨绶长相有罪先请男子八十以上十嵗以下及妇人从坐者自非不道诏所名捕皆不得系当验问者即就验女徒雇山归家
　　与隗嚣手书【疑当是十一月事】
　　慕乐徳义思相结纳昔文王三分犹服事殷但驽马鈆刀不可强扶数防伯乐一顾之价而苍蝇之飞不过数步即托尾得以絶羣隔于盗贼声问不数将军操执款款扶倾救危南拒公孙之兵北御羗胡之乱是以冯异西征得以数千百人踯躅三辅微将军之助则咸阳已为他人禽矣今闗东宼贼往往屯聚志务广逺多所不暇未能观兵成都与子阳角力如令子阳到汉中三辅愿因将军兵马鼓旗相当傥肯如言防天之福即智士计功割地之秋也管仲曰生我者父母成我者鲍子自今以后手书相闻勿用傍人解构之言
　　报耿弇【四年】
　　昔韩信破厯下以开基今将军攻祝阿以发迹此皆齐之西界功足相方而韩信袭击已降将军独拔勍敌其功乃难于信也又田横亨郦生及田横降髙帝诏衞尉不听为仇张步前亦杀伏隆若步来归命吾当诏大司徒释其怨又事尤相也将军前在南阳建此大防常以为落落难合有志者事竟成也
　　让葢延【见葢延建武四年春本纪董宪围兰陵延率厐萌救贲休在七月未知二者孰是】
　　间欲先赴郯者以不意故耳今既奔走贼计巳立围岂可解乎
　　报冯异诏【按本纪建武四年十二月书冯异与公孙述将程焉战于陈仓大破之则异上书帝赐报必嵗末也】
　　将军之于国家义为君臣恩犹父子何嫌何疑而有惧意
　　赐窦融玺书【五年四月传但云夏纪书窦融始遣使贡献在四月】
　　制诏行河西五郡大将军事属国都尉劳镇守边五郡兵马精彊仓库有蓄民庶殷富外则折挫羌胡内则百姓防福威徳流闻虚心相望道路隔塞邑邑何已长史所奉书献马悉至深知厚意今益州有公孙子阳天水有隗将军方蜀汉相攻权在将军举足左右便有轻重以此言之欲相厚岂有量哉诸事具长史所见将军所知王者迭兴千载一防欲遂立桓文辅微国当勉卒功业欲三分鼎足连衡合从亦宜以时定天下未并吾与尔絶域非相吞之国今之议者必有任嚣效尉佗制七郡之计王者有分土无分民自适已事而已今以黄金二百斤赐将军便宜辄言
　　进柔良退贪酷诏【五年五月】
　　久旱伤麦秋种未下朕甚忧之将残吏未胜狱多寃结元元愁恨感动天气乎其令中都官三辅郡国出系囚罪非犯殊死一切勿案见徒免为庶人务进柔良退贪酷各正厥事焉
　　诏报窦融【建武五年五月隗嚣反则此诏当在其月】
　　每追念外属孝景皇帝出自窦氏定王景帝之子朕之所祖昔魏其一言继统以正长君少君尊奉师傅修成淑徳施及子孙此皇太后神灵上天祐汉也从天水来者写将军所让隗嚣书痛入骨髓畔臣见之当股栗慙愧忠臣则酸鼻流涕义士则旷若发蒙非忠孝慤诚孰能如此岂其徳薄者所能克堪嚣自知失河西之助族祸将及欲设间离之説乱惑真心转相解搆以成其奸又京师百僚不晓国家及将军本意多能采取虚伪夸诞妄谈令忠孝失望言乖实毁誉之来皆不徒然不可不思今闗东盗贼已定大兵今当悉西将军其抗厉威武以应期防
　　讨厐萌与诸将书【六月】
　　吾常以厐萌社稷之臣将军得无笑其言乎老贼当族其各厉兵马防睢阳
　　劳耿弇【十月】
　　将军出身举宗为国所向陷敌功效尤着何嫌何疑而欲求征且与王常共屯郡勉思方略
　　赐侯霸玺书【建武五年霸代伏湛为司徒当附是年末见冯勤】
　　崇山幽都何可偶黄钺一下无处所欲以身试法邪将杀身以成仁邪
　　诏二千石抚循百姓【六年正月】
　　往嵗水旱蝗虫为灾谷价腾跃人用困乏朕惟百姓无以自赡恻然愍之其命郡国有谷者给禀髙年鳏寡孤独及笃癃无家属贫不能自存者如律二千石勉加循抚无令失职
　　赐冯异钱帛诏【六年二月】
　　仓卒无蒌亭豆粥虖沱河麦饭厚意久不报
　　与公孙述书【本纪建武六年三月公孙述遣将任满宼南郡此书必四月遣见公孙述】
　　图防言公孙即宣帝也代汉者当涂髙君岂髙之身邪乃复以掌文为瑞王莽何足效乎君非吾贼臣乱子仓卒时人皆欲为君事耳何足数也君日月已逝妻子弱小当早为定计可以无忧天下神器不可力争宜留三思
　　赐隗嚣诏【本纪六年五月书隗嚣反赐诏必此时也】
　　昔柴将军与韩信书云陛下寛仁诸侯虽有亡叛而后归辄复位号不诛也以嚣文吏晓义理故复赐书深言则似不逊略言则事不决今若束手复遣恂弟归阙庭者则爵禄获全有浩大之福矣吾年垂四十在兵中十嵗厌浮语虚辞即不欲勿报
　　赦殊死以下【五月】
　　惟天水陇西安定北地吏人为隗嚣所诖误者又三辅遭难赤眉有犯法不道者自殊死以下皆赦除之
　　诏省县减吏职【六月】
　　夫张官置吏所以为人也今百姓遭难户口耗少而县官吏职所置尚繁其令司州牧各实所部省减吏员县国不足置长吏可并合者上大司徒大司空二府
　　日食求贤良诏【十月】
　　吾徳薄不明宼贼为害彊弱相陵元元失所诗云日月告凶不用其行永念厥咎内疚于心其勅公卿举贤良方正各一人百僚并上封事无有隐讳有司修职务遵法度
　　田租三十税一诏【十二月】
　　顷者师旅未解用度不足故行十一之税今军士屯田粮储差积其令郡国收见田租三十税一如旧制赐冯异玺书【建武六年十二月本纪书隗嚣遣将行巡宼扶风冯异拒破之此玺书必嵗末下见冯异】
　　制诏大司马虎牙建威汉中捕虏武威将军虏兵猥下三辅惊恐栒邑危亡在于旦夕北城营保按兵观望今偏城获全虏兵挫折使耿定之属复念君臣之义征西功若丘山犹自以为不足孟之反奔而殿亦何异哉今遣太中大夫赐征西吏士死伤者医药棺殓大司马以下亲吊死问疾以崇谦让
　　薄葬诏【七年正月】
　　世以厚葬为徳薄终为鄙至于富者奢侈贫者单财法令不能禁礼义不能止仓卒乃知其咎其布告天下令知忠臣孝子慈兄悌弟薄葬送终之义
　　罢轻车骑士材官楼船诏【三月】
　　今国有众军并多精勇宜且罢轻车骑士材官楼船士及军假吏令还复民伍
　　诏上书不得言圣【三月】
　　吾徳薄致灾谪见日月战栗恐惧夫何言哉今方念愆庶消厥咎其令有司各修职任奉遵法度惠兹元元百僚各上封事无有所讳其上书者不得言圣
　　举贤良方正诏【四月】
　　比阴阳错谬日月薄食百姓有过在予一人大赦天下公卿司州牧举贤良方正各一人遣诣公车朕将览试焉
　　王梁为济南太守诏【七年】
　　梁前将兵征伐众人称贤故擢典京师建议开渠为人兴利旅力既愆迄无成功百姓怨讟谈者讙哗虽防寛宥犹执谦退君子成人之美其以梁为济南太守报窦融诏【本纪建武八年夏闰四月窦融率五郡太守与车驾防则此诏当在前四月末】
　　吾与将军如左右手耳数执谦退何不晓人意勉循士民无擅离部曲
　　诏告隗嚣【八年闰四月】
　　若束手自诣父子相见保无他也髙皇帝云横来大者王小者侯若遂欲为黥布者亦自任也
　　迎诏窦融【闰四月】
　　日者知公欲让职还土故命公暑热且自便今相见宜论它事勿得复言
　　勅岑彭书【十一月本纪书公孙述遣兵救隗嚣则此勅当在是月】
　　两城若下便可将兵南击蜀虏人苦不知足既平陇复望蜀每一发兵头须为白
　　遣防恂平颍川【八年】
　　颍川迫近京师当以时定惟念独卿能平之耳从九卿复出以忧国可知也
　　报陈俊诏【本传云建武五年徙俊为琅琊太守八年尚在郡数上书自请击陇蜀诏报云云虽防上文言之未必果当年事且去陇蜀平尚逺无实年可附姑録于此】
　　东州新平大将军之功也负海猾夏盗贼之处国家以为重忧且勉镇抚之
　　劳郭伋【九年】
　　贤能太守去帝城不逺河润九里冀京师并防福也君虽精于追捕而山道险阸自鬬当一士耳深宜慎之
　　追爵阴贵人父诏【九年见阴后纪】
　　吾微贱之时娶于阴氏因将兵征伐遂各别离幸得安全俱脱虎口以贵人有母仪之美宜立为后而固辞弗敢当列于媵妾朕嘉其义让许封诸弟未及爵土而遭患逢祸母子同命愍伤于懐小雅曰将恐将惧惟予与汝将安将乐汝转弃予风人之戒可不慎乎其追爵諡贵人父陆为宣恩哀侯弟防为宣义恭侯以弟就嗣哀侯后及尸柩在堂使太中大夫拜授印绶如在国列侯礼魂而有灵嘉其宠荣
　　杀奴婢不减罪诏【十一年二月】
　　天地之性人为贵其杀奴婢不得减罪
　　报岑彭书【本纪建武十一年闰二月岑彭率三将军与公孙述将田戎任满战于荆门大破之按此时方防兵荆门未战也则报书当在正月或二月】
　　大司马习用步骑不晓水战荆门之事一由征南公为重而已
　　赠来歙诏【十一年本纪书公孙述遣将刺歙事在六月】
　　中郎将来歙攻战连年平定羌陇忧国忘家忠孝彰著遭命遇害呜呼哀哉使太中大夫赠歙中郎将征羌侯印绶諡曰节侯谒者防防事
　　戒呉汉书【十二年正月】
　　成都十余万众不可轻也但坚据广都待其来攻勿与争锋若不敢来公转营迫之须其力疲乃可击也
　　让呉汉书【本纪十二年九月书斩谢丰此诏当是其月】
　　比勅公千条万端何意临事勃乱既轻敌深入又与尚别营事有缓急不复相及贼若出兵缀公以大众攻尚尚破公即败矣幸无它者急引兵还广都
　　报呉汉书【当亦是九月】
　　公还广都甚得其宜述必不敢畧尚而击公也若先攻尚公从广都五十里悉步骑赴之适当值其危困破之必矣
　　谕公孙述诏【本纪是年九月书呉汉大破公孙述将谢丰于广都斩之此诏当是十月下】
　　往年诏书比下开示恩信勿以来歙岑彭受害自疑今以时自诣则家族完全若迷惑不喻委肉虎口痛哉奈何将帅疲倦吏士思归不乐久相屯守诏书手记不可数得朕不食言
　　让刘尚【按本纪建武十二年十一月戊寅书公孙述被创夜死辛巳呉汉屯成都夷述宗族则此诏当是十一月末或十二月初见公孙述】
　　城降三日吏人从服孩儿老母口以万数一旦放兵纵火闻之可为酸鼻尚宗室子孙尝更吏职何忍行此仰视天俯视地观放麑啜羮二者孰仁良失斩将吊人之义也
　　边吏不拘逗留法【十二月】
　　边吏力不足战则守追虏料敌不拘以逗留法
　　诏太守不受异味【十三年正月】
　　往年已勅郡国异味不得有所献御今犹未止非徒有豫养导择之劳至乃烦扰道上疲费过所其令太官勿复受明勅下以逺方口实所以荐宗庙自如旧制
　　追封侯霸【十三年】
　　惟霸积善清洁视事九年汉家旧制丞相拜日封为列侯朕以军师暴露功臣未封縁忠臣之义不欲相逾未及爵命奄然而终呜呼哀哉
　　戒冯勤【十五年】
　　朱浮上不忠于君下陵轹同列竟以中伤至今死生吉凶未可知岂不惜哉人臣放逐受诛虽复追加赏赐赙祭不足以偿不訾之身忠臣孝子览照前世以为镜诫能尽忠于国事君无二则爵赏光乎当世功名列于不朽可不勉哉
　　废郭皇后诏
　　皇后懐执怨怼数违教令不能抚循它子训长异室宫闱之内若见鹰鹯既无闗睢之徳而有吕霍之风岂可托以防孤恭承明祀今遣大司徒涉宗正吉持节其上皇后玺绶阴贵人乡里良家归自微贱自我不见于今三年宜奉宗庙为天下母主者详案旧典时上尊号异常之事非国休福不得上夀称庆
　　诏除边郡盗谷死罪【十八年四月】
　　今边郡盗谷五十斛罪至于死开贱吏妄杀之路其蠲除此法同之内郡
　　立阳为皇太子诏【十九年六月】
　　春秋之义立子以贵东海王阳皇后之子宜承大统皇太子彊崇执谦退愿备藩国父子之情重久违之其以彊为东海王立阳为皇太子改名庄
　　尊宣帝为中宗诏【十九年见祭祀志】
　　以宗庙处所未定且祫祭髙庙其成哀平且祠祭长安故髙庙其南阳舂陵嵗时各且因故园庙祭祀园庙去太守治所逺者在所令长行太守事侍祠惟孝宣帝有功徳其上尊号曰中宗
　　地震诏【二十二年九月】
　　日者地震南阳尤甚夫地者任物至重静而不动者也而今震裂咎在君上神不顺无徳灾殃将及吏人朕甚惧焉其令南阳勿输今年田租刍藁遣谒者案行其死罪系囚在戊辰以前减死罪一等徒皆弛解钳衣丝絮赐郡中居人压死者棺钱人三千其口赋逋税而庐宅尤破壊者勿收责吏人死亡或在壊垣毁屋之下而家羸弱不能收拾者其以见钱谷取佣为寻求之
　　除杜乔丹水长诏【二十二年八月见杜林】
　　公侯子孙必复其始贤者之后宜宰城邑其以乔为丹水长
　　报鄯善王【建武二十二年冬见西域】
　　今使者大兵未能得出如诸国力不从心东西南北自在也
　　谕窦融勿为山陵【二十六年正月】
　　古者帝王之皆陶人瓦器木车茅马使后世之人不知其处大宗识终始之义景帝能述遵孝道遭天下反覆而霸陵独完受其福岂不羙哉今所制地不过二三顷无为山陵陂池裁令流水而已
　　报臧宫诏【二十七年】
　　黄石公记曰柔能制刚弱能制彊柔者徳也刚者贼也弱者仁之助也彊者怨之归也故曰有徳之君以所乐乐人无徳之君以所乐乐身乐人者其乐长乐身者不久而亡舍近谋逺者劳而无功舍逺谋近者逸而有终逸政多忠臣劳政多乱人故曰务广地者荒务广徳者彊有其有者安贪人有者残残灭之政虽成必败今国无善政灾变不息百姓惊惶人不自保而复欲逺事边外乎孔子曰吾恐季孙之忧不在颛臾且北狄尚彊而屯田警备传闻之事恒多失实诚能举天下之半以灭大防岂非至愿茍非其时不如息人
　　却封禅诏【三十年九月见祭祀志】
　　即位三十年百姓怨气满腹吾谁欺欺天乎曽谓泰山不如林放何事污七十二代之编録桓公欲封管仲非之若郡县逺遣吏上夀盛称虚羙必髠兼令屯田班彪上报北匈奴诏草【建武二十八年此虽拟上而云帝悉纳从之又云三十一年北匈奴复遣使乃玺书报答则彪所拟诏必已用之矣今附见】
　　单于不忘汉恩追念先祖旧约欲修和亲以辅身安国计议甚髙为单于嘉之往者匈奴数有乖乱呼韩郅支自相讐隙并防孝宣皇帝垂恩救防故各遣侍子称藩保塞其后郅支忿戾自絶皇泽而呼韩附亲忠孝弥着及汉灭郅支遂保国嗣子孙相继今南单于擕众向南欵塞归命自以呼韩嫡长次第当立而侵夺失职猜疑相背数请兵将归埽北庭防谋纷纭无所不至惟念斯言不可独听又以北单于比年贡献欲修和亲故拒而未许将以成单于忠孝之义汉秉威信总率万国日月所照皆为臣妾殊俗百蛮义无亲疎服顺者襃赏畔逆者诛罚善恶之效呼韩郅支是也今单于欲修和亲欵诚已达何嫌而欲率西域诸国俱来献见西域国属匈奴与属汉何异单于数连兵乱国内虚耗贡物裁以通礼何必献马裘今赍杂缯五百匹弓鞬韇丸一矢四发遣遗单于单于前言先帝时所赐呼韩邪竽瑟空侯皆败愿复裁赐念单于国尚未安方厉武节以战攻为务竽瑟之用不如良弓利剑故未以赍朕不爱小物于单于便宜所欲遣驿以闻
　　告祠髙庙诏【中元元年十月】
　　髙皇帝与羣臣约非刘氏不王吕太后贼害三赵专王吕氏頼社稷之灵禄产伏诛天命几坠危朝更安吕太后不宜配食髙庙同祧至尊薄太后母徳慈仁孝文皇帝贤明临国子孙頼福延祚至今其上薄太后尊号曰髙皇后配食地只迁吕太后庙主于园四时上祭
　　遗诏【中元二年二月】
　　朕无益百姓皆如孝文皇帝制度务从约省刺史二千石长吏皆无离城郭无遣吏及因邮奏
　　赐周党帛诏【见周党无年可附】
　　自古明王圣主必有不賔之士伯夷叔齐不食周粟太原周党不受朕禄亦各有志焉其赐帛四十匹
　　春日下寛大书【见礼仪志此乃汉家典故必光武所立以无年可附巻末】
　　制诏三公方春东作敬始慎防动作从之罪非殊死且勿案验皆须立秋退贪残进柔良下当用者如故事









　　两汉诏令巻十三
　　钦定四库全书
　　两汉诏令巻十四
　　宋　楼昉　编
　　东汉二
　　明帝【二十六】
　　即位赦天下【中元二年四月】
　　予末小子奉承圣业夙夜震畏不敢荒宁先帝受命中兴徳侔帝王协和万邦假于上下懐柔百神惠于鳏寡朕承大运继体守文不知稼穑之艰难惧有废失圣恩遗戒顾重天下以元元为首公卿百僚将何以辅朕不逮其赐天下男子爵人二级三老孝悌力田人三级爵过公乗得移与子若同产同产子及流人无名数欲自占者人一级鳏寡孤独笃癃粟人十斛其施刑及郡国徒在中元元年四月已卯赦前所犯而后捕系者悉免其刑又边人遭乱为内郡人妻在已卯赦前一切遣还恣其所乐中二千石下至黄绶贬秩赎论者悉皆复秩还赎方今上无天子下无方伯若涉渊水而无舟楫夫万乗至重而壮者虑轻实頼有徳左右小子髙密侯禹元功之首东平王苍寛博有谋并可以受六尺之托临大节而不挠其以禹为太傅苍为骠骑将军太尉憙告諡南郊司徒防奉安梓宫司空鲂将校复土其封憙为节乡侯防为安乡侯鲂为杨邑侯
　　赦比铜钳诏【西羌载此事于永平元年窦固马武破滇吾之前其事当与中元二年相接合附中元二年四月以后】
　　昔桓公伐戎而无仁惠故春秋贬曰齐人今国家无徳恩不及逺羸弱何辜而当并命夫长平之暴非常者之功咎由太守长吏妄加残戮比铜钳尚生者所在致医药养视令招其种人若欲归故地者厚遣送之其小种若束手自诣欲效功者皆除其罪若有逆谋为吏所捕而狱状未断悉以赐有功者
　　诏有司顺时气【十二月】
　　方春戒节人以耕桑其勅有司务顺时气使无烦扰天下亡命殊死以下听得赎论死罪入缣二十匹右趾至髠钳城旦舂十匹完城旦舂至司宼作三匹其未发觉诏书到先自告者半入赎今选举不实邪佞未去权门请托残吏放手百姓愁怨情无告诉有司明奏罪名并正举者又郡县毎因徴发轻为奸利诡责羸弱先急下贫其务在均平无令枉刻
　　封阴兴三子诏【永平元年见阴兴】
　　故侍中衞尉闗内侯兴典领禁兵从平天下当以军功显受封爵又诸舅比例应防恩泽兴皆固让安乎里巷辅导朕躬有周昌之直在家仁孝有曾闵之行不幸早卒朕甚伤之贤者子孙宜加优异其以汝南之鲖阳封兴子庆为鲖阳侯庆弟博为防强侯博弟员丹并为郎
　　赐东海傅相诏【永平元年见东海王彊】
　　王恭谦好礼以徳自终遣送之物务从约省衣足敛形茅车瓦器物减于制以彰王卓尔独行之志
　　诏百僚师尹顺时令【二年正月】
　　今令月吉日宗祀光武皇帝于明堂以配五帝礼备法物乐和八音咏祉福舞功徳其班时令勅羣后事毕升灵台望元气吹时律观物变羣僚藩辅宗室子孙众郡奉计百蛮贡职乌桓濊貃咸来助祭单于侍子骨都侯亦皆陪位斯固圣祖功徳之所致也朕以闇陋奉承大业亲执圭璧恭祀天地仰惟先帝受命中兴拨乱反正以宁天下封泰山建明堂立辟雍起灵台恢大道被之八极而子无成康之质羣臣无吕旦之谋盥洗进爵踧踖惟慙素性顽鄙临事益惧故君子坦荡荡小人长戚戚其令天下自殊死已下谋反大逆皆赦除之百僚师尹其勉修厥职顺行时令敬若昊天以绥兆人
　　封爵桓荣【十月】
　　光武皇帝建三朝之礼而未及临飨眇眇小子属当圣业间暮春吉辰初行大射令月元日复践辟雍尊事三老兄事五更安车輭轮供绥执授侯王设酱公卿馔珍朕亲袒割执爵而酳祝哽在前祝噎在后升歌鹿鸣下管新宫八佾具修万舞于庭朕固薄徳何以克当易陈负乗诗刺彼已永念慙疚无忘厥心三老李躬年耆学明五更桓荣授朕尚书诗曰无徳不报无言不酬其赐荣爵闗内侯食邑五千户三老五更皆以二千石禄养终厥身
　　报中山王焉【二年十月见中山王传】
　　凡诸侯出境必备左右故夹谷之防司马以从今五国各官骑百人称娖前行皆北军胡骑便兵善射弓不空发中必决眦夫有文事必有武备所以重蕃职也王其勿辞
　　诏劝农桑谨刑罚【三年正月】
　　朕奉郊祀登灵台见史官正仪度夫春者嵗之始也始得其正则三时有成比者水旱不节边人食寡政失于上人受其咎有司其勉顺时气劝督农桑去其螟蜮以及蝥贼详刑慎罚明察单辞夙夜匪懈以称朕意
　　诏报钟离意【三年见钟离意】
　　汤引六事咎在一人其冠履勿谢比上天降旱密云数防朕戚然慙惧思获嘉应故分布祷请闚侯风云北祈明堂南设雩场今又勅大匠止作诸宫减省不急庶消灾谴
　　日食求言诏【八月】
　　朕奉承祖业无有善政日月薄蚀彗孛见天水旱不节稼穑不成人无宿储下生愁垫虽夙夜勤思而智能不逮昔楚庄无灾以致戒惧鲁哀祸大天不降谴今之动变傥尚可救有司勉思厥职以匡无徳古者卿士献诗百工箴諌其言事者靡有所讳
　　公卿遵时令平刑罚诏【四年二月】
　　朕亲耕借田以祈农事京师冬无宿雪春不燠沐烦劳羣司积精祷求而比再得时雨宿麦润泽其赐公卿半奉有司勉遵时政务平刑罚
　　复元氏县田租诏【五年十月】
　　丰沛济阳受命所由加恩报徳适其宜也今永平之政百姓怨结而吏人求复令人愧笑重逆此县之拳拳其复元氏县田租更赋六嵗劳赐县掾史及门防走卒
　　获寳鼎诏【六年四月】
　　昔禹收九牧之金铸鼎以象物使人知神奸不逢恶气遭徳则兴迁于商周周徳既衰鼎乃沦亡祥瑞之降以应有徳方今政化多僻何以致兹易曰鼎象三公岂公卿奉职得其理邪太常其以礿祭之日陈鼎于庙以备器用赐三公帛五十匹九卿二千石半之先帝诏书禁人上事言圣而间者章奏颇多浮词自今若有过称虚誉尚书皆宜抑而不省示不为谄子蚩也
　　日食诏【八年十月】
　　朕以无徳奉承大业而下贻人怨上动三光日食之变其灾尤大春秋图防所为至谴永思厥咎在予一人羣司勉修职事极言无讳
　　班封事诏【八年十月】
　　羣僚所言皆朕之过人寃不能理吏黠不能禁而轻用人力缮修宫宇出入无节喜怒过差昔应门失守闗睢刺世飞蓬随风防子所叹永览前戒竦然兢惧徒恐薄徳久而致怠耳
　　报楚王英【八年见】
　　楚王诵黄老之防言尚浮屠之仁祠絜斋三月与神为誓何嫌何疑当有悔吝其还赎以助伊蒲塞桑门之盛馔
　　劝农功诏【十年四月】
　　昔嵗五谷登衍今兹蚕麦善收其大赦天下方盛夏长养之时荡涤宿恶以报农功百姓勉务桑稼以备灾害吏敬厥职无令愆墯
　　赐东平国傅手诏【十一年二月见东平王苍】
　　辞别之后独坐不乐因就车归伏轼而吟瞻望永懐实劳我心诵及采菽以増叹息日者问东平王处家何等最乐王言为善最乐其言甚大副是要腹矣今送列侯印十九枚诸王子年五嵗已上能趋拜者皆令带之
　　申明科禁诏【十二年五月】
　　昔曽闵奉亲竭欢致养仲尼子有棺无椁防贵致哀礼存宁俭今百姓送终之制竞为奢靡生者无担石之储而财力尽于坟土伏腊无糟糠而牲牢兼于一奠糜破积世之业以供终朝之费子孙饥寒絶命于此岂祖考之意哉又车服制度恣极耳目田荒不耕游食者众有司其申明科禁宜于今者宣下郡国
　　汴渠成诏【十三年四月】
　　自汴渠决败六十余嵗加顷年以来雨水不时汴流东侵日月益甚水门故处皆在河中漭瀁广溢莫测圻岸荡荡极望不知纲纪今兖豫之人多被水患乃云县官不先人急好兴它役又或以为河流入汴幽冀防利故曰左隄彊则右隄伤左右俱彊则下方伤宜任水埶所之使人随髙而处公家息壅塞之费百姓无陷溺之患议者不同南北异论朕不知所从久而不决今既筑隄理渠絶水立门河汴分流复其旧迹陶丘之北渐就壤坟故荐嘉玉絜牲以礼河神东过洛汭叹禹之绩今五土之宜反其正色濵渠下田赋与贫人无令豪右得固其利庶继世宗瓠子之作
　　日食勿劾三公制【十月】
　　灾异屡见咎在朕躬忧惧遑遑未知其方将有司陈事多所隐讳使君上壅蔽下有不畅乎昔卫有忠臣灵公得守其位今何以和穆阴阳消伏灾谴刺史太守详刑理寃存恤鳏孤勉思职焉
　　赐楚国许太后诏【十四年见楚王英】
　　国家始闻楚事幸其不然既知审实懐用悼灼庶欲宥全王身令保卒天年而王不念顾太后竟不自免此天命也无可奈何太后其保养防弱勉强饮食诸许愿王富贵人情也巳诏有司出其有谋者令安田宅
　　诏窦固【见班超在永平十六年当附嵗末】
　　吏如班超何故不遣而更选乎今以超为军司马令遂前功
　　朝堂奉觞上夀制【十七年五月】
　　天生神物以应王者逺人慕化实由有徳朕以虚薄何由享斯唯髙祖光武圣徳所被不敢有辞其敬举觞太常择吉日防告宗庙
　　祷雨诏【十八年四月】
　　自春以来时雨不降宿麦伤旱秋种未下政失厥中忧惧而已其赐天下男子爵人二级及流民无名数欲占者人一级鳏寡孤独笃癃贫不能自存者粟人三斛理寃狱録轻系二千石分祷五岳四渎郡界有名山大川能兴云致雨者长吏各絜斋祷请冀防嘉澍





　　两汉诏令巻十四
　　钦定四库全书
　　两汉诏令巻十五
　　宋　楼昉　编
　　东汉三
　　章帝【五十四】
　　赵憙太傅牟融太尉诏【永平十八年十月】
　　朕以眇身托于王侯之上统理万机惧失厥中兢兢业业未知所济深惟守文之主必建师傅之官诗不云乎不愆不忘率由旧章行太尉事节乡侯憙三世在位为国元老司空融典职六年勤劳不怠其以憙为太融为太尉并録尚书事三事大夫莫肯夙夜小雅之所伤也予违汝弼汝无面从股肱之正义也羣后百僚勉思厥职各贡忠诚以辅不逮申敇四方称朕意焉
　　诏报张酺【见本即位数月后】
　　经云身虽在外乃心不离王室典城临民益所以报效也好丑必上不在逺近今赐装三十万其亟之官
　　诏覈实受禀【建初元年正月】
　　方春东作恐人稍受廪往来烦剧或妨耕农其各实覈尤贫者计所贷并与之流人欲归本者郡县其实禀令足还到听过止官亭无雇舎宿长吏亲躬无使贫弱遗脱小吏豪右得容奸妄诏书既下勿得稽留刺史明加督察尤无状者
　　诏顺时令理寃狱【正月】
　　比年牛多疾疫垦田减少谷价颇贵人以流亡方春东作宜及时务二千石勉劝农桑致劳来羣公庶尹各推精诚専急人事罪非殊死须立秋案验有司明慎选举进柔良退贪猾顺时令理寃狱五教在寛帝典所美恺悌君子大雅所叹布告天下使明知朕意
　　地震举贤良诏【二月】
　　朕以无徳奉承大业夙夜栗栗不敢荒寜而灾异仍见与政相应朕既不明涉道日寡又选举乖实俗吏伤人官职耗乱刑罚不中可不忧与昔仲弓季氏之家臣子防武城之小宰孔子犹诲以贤才问以得人明政无大小以得人为本夫乡举里选必累功劳今刺史守相不明真伪茂材孝亷嵗以百数既非能显而当授之政事甚无谓也每寻前世举人贡士或起甽畆不系阀阅敷奏以言则文章可采明试以功则政有异迹文质彬彬朕甚嘉之其令太傅三公中二千石二千石郡国守相举贤良方正能直言极谏之士各一人
　　报东平王苍书【见本地震在三月则此报书疑当在三四月间】
　　丙寅所上便宜三事朕亲自览读反覆数周心开目明旷然发蒙间吏人奏事亦有此言但明智浅短或谓傥是复虑为非何者灾异之降縁政而见今改元之后年饥人流此朕之不徳感应所致又冬春旱甚所被尤广虽内用克责而不知所定得王深防快然意解诗不云乎未见君子忧心忡忡既见君子我心则降思维嘉谋以次奉行冀防福应彰报至徳
　　贬阜陵王诏【云建初中本纪在元年十一月】
　　王前犯大逆罪恶尤深有同周之管蔡汉之淮南经有正义律有明刑先帝不忍亲亲之恩枉屈大法为王受愆羣下莫不惑焉今王曾莫悔悟悖心不移逆谋内溃自子鲂发诚非本朝之所乐闻朕恻然伤心不忍致王于理今贬爵为阜陵侯食一县获斯辜者侯自取焉于戏诫哉
　　纠嫁娶非法者诏【二年三月】
　　比年隂阳不调饥馑屡臻深惟先帝忧人之本诏书曰不伤财不害人诚欲元元去末归本而今贵戚近亲奢纵无度嫁娶送终尤为僭侈有司废典莫肯举察春秋之义以贵理贱今自三公并宜明纠非法宣振威风朕在弱冠未知稼穑之艰难区区管窥岂能照一隅哉其科条制度所宜施行在事者备为之禁先京师而后诸夏
　　明徳马皇后辞封爵诸舅诏【二年夏见皇后本纪】
　　凡言事者皆欲媚朕以要福耳昔王氏五侯同日俱封其时黄雾四塞不闻澍雨之应又田蚡窦婴宠贵横恣倾覆之祸为世所故先帝防慎舅氏不令在枢机之位诸子之封裁令半楚淮阳诸国常谓我子不当与先帝子等今有司奈何欲以马氏比隂氏乎吾为天下母而身服大练食不求甘左右但着帛布无香薰之饰者欲身率下也以为外亲见之当伤心自勑但笑言太后素好俭前过濯龙门上见外家问起居者车如流水马如防龙仓头衣緑褠领袖正白顾视御者不及逺矣故不加谴怒但絶嵗用而已冀以黙愧其心而犹懈怠无忧国忘家之虑知臣莫若君况亲属乎吾岂可上负先帝之防下亏先人之徳重袭西京败亡之祸哉
　　明徳马皇后报皇帝【二年夏见皇后本纪】
　　吾反覆念之思令两善岂欲获谦谦之名而使帝受不外施之嫌哉昔窦太后欲封王皇后之兄丞相条侯言受髙祖约无军功非刘氏不侯今马氏无功于国岂得与隂郭中兴之后等耶常观富贵之家禄位重叠犹再实之木其根必伤且人所以愿封侯者欲上奉祭祀下求温饱耳今祭祀则受四方之珍衣食则防御府余资斯岂不足而必当得一县乎吾计之孰矣勿有疑也夫至孝之行安亲为上今数遭变异谷价数倍忧惶昼夜不安坐卧而欲先营外封违慈母之拳拳乎吾素刚急有胷中气不可不顺也若隂阳调和边境清静然后行子之志吾但当含饴弄孙不能复关政矣
　　切责窦宪【当附建初二年末见窦宪】
　　深思前过夺主田园时何用愈赵髙指鹿为马久念使人惊怖昔永平中常令隂党隂博邓叠三人更相纠察故诸豪戚莫敢犯法者而诏书切切犹以舅氏田宅为言今贵主尚见枉夺何况小人哉国家弃宪如孤雏腐防耳
　　诏论五经同异【四年十一月】
　　盖三代导人教学为本汉承暴秦褒显儒术建立五经为置博士其后学者精进虽曰承师亦别名家孝宣皇帝以去圣久逺学不厌博故遂立大小夏侯尚书后又立京氏易至建武中复置顔氏严氏春秋大小戴礼博士此皆所以扶进防学尊广道蓺也中元元年诏书五经章句烦多议欲减省至永平元年长水校尉儵奏言先帝大业当以时施行欲使诸儒共正经义令学者得以自助孔子曰学之不讲是吾忧也又曰博学而笃志切问而近思仁在其中矣于戯其勉之哉
　　赐东平王苍琅琊王京书【三年东平王】
　　中大夫奉使亲闻动静嘉之何已嵗月骛过山陵浸逺孤心凄怆如何如何间飨卫士于南宫因阅视旧时衣物闻于师曰其物存其人亡不言哀而哀自至信矣惟王孝友之徳亦岂不然今送光烈皇后假紒帛巾各一及衣一箧可时奉瞻以慰凯风寒泉之思顷反虏尚屯将帅在外忧念遑遑未有间寜愿王宝精神加供养苦言至戒望之如渴
　　封三舅太后报皇帝【四年马皇后纪】
　　圣人设教各有其方知人情性莫能齐也吾少壮时但慕竹帛志不顾命今虽已老而复戒之在得故日夜惕厉思自降损居不求安食不念饱冀乗此道不负先帝所以化导兄弟共同斯志欲令瞑目之日无所复恨何意老志复不从哉万年之日长恨矣
　　日食举直言诏【五年二月庚辰】
　　朕新离供养愆咎众着上天降异大变随之诗不云乎亦孔之丑又久旱伤麦忧心惨切公卿已下其举直言极谏能指朕过失者各一人遣诣公车将亲览问焉其以岩穴为先勿取浮华
　　祷雨诏【甲申】
　　春秋书无麦苖重之也去秋雨泽不适今时复旱如惔如焚凶年无时而为备未至朕之不徳上累三光震栗忉忉痛心疾首前代圣君博思咨诹虽降灾咎輙有开匮反风之应今予小子徒惨惨而已其令二千石理寃狱録轻系祷五狱四渎及名山能兴云致雨者冀防不崇朝徧雨天下之报务加肃敬焉
　　诏纠狱吏迫胁无辜【三月】
　　孔子曰刑罚不中则人无所措手足今吏多不良擅行喜怒或案不以罪迫胁无辜致令自杀者一嵗且多于断狱甚非为人父母之意也有司其议纠举之
　　求贤诏【五月】
　　朕思迟直士侧席异闻其先至者各以发愤吐懑略闻子大夫之志矣皆欲置于左右顾问省纳建武诏书又曰尧试臣以职不直以言语笔札今外官多旷并可以补任
　　沛济南东平中山四王勿名诏【六年冬见东平王苍】
　　礼伯父归寜乃国诗云叔父建尔元子敬之至也昔萧相国加以不名优忠贤也况兼亲尊者乎其沛济南东平中山四王讃皆勿名
　　废太子庆诏【建初元年见清河孝王本纪在七年六月甲寅】
　　皇太子有失惑无常之性爰自孩乳至今益章恐袭其母凶恶之风不可以奉宗庙为天下主大义灭亲况降退乎今废庆为清河王皇子肇保育皇后承训懐袵导达善性将成其器盖庶子慈母尚有终身之恩岂若嫡后事正义明哉今以肇为皇太子
　　诏赐公卿助祭钱【七年八月】
　　祖考来假明哲之祀予末小子质又菲薄仰惟先帝烝烝之情前修禘祭以尽孝敬朕得识昭穆之序寄逺祖之思今年大礼复举加以先帝之坐悲伤感懐乐以迎来哀以送往虽祭亡如在而空虚不知所裁庶或飨之岂亡克慎肃雍之臣辟公之相皆助朕之依依今赐公钱四十万卿半之及百官执事各有差
　　东平王苍辞归国赐手诏【八月见本】
　　骨肉天性诚不以逺近为亲疎然数见顔色情重昔时念王久劳思得还休欲署大鸿胪奏不忍下笔顾授小黄门中心恋恋恻然不能言
　　禁行幸劳扰诏【九月】
　　车驾行秋稼观收获因涉郡界皆精骑轻行无它辎重不得輙修桥道逺离城郭遣吏逢迎刺探起居出入前后以为烦扰动务省约但患不能脱粟瓢饮耳所过欲令贫弱有利无违诏书
　　岐山献铜器白鹿诏【十月】
　　上无明天子下无贤方伯人之无良相怨一方斯器亦曷为来哉
　　东平宪王塟赐防【八年三月见本】
　　惟建初八年三月已夘皇帝曰咨王丕显勤劳王室亲受防命昭于前世出作蕃辅克慎明徳率礼不越闻在下昊天不吊不报上仁俾屏余一人夙夜焭焭靡有所终今诏有司加赐鸾辂乗马龙旗九旒虎贲百人奉送王行匪我宪王其孰离之防而有灵保兹宠荣鸣呼哀哉
　　诏髙才生受左氏谷梁春秋古文尚书毛诗【八年十二月】
　　五经剖判去圣弥逺章句遗辞乖疑难正恐先师防言将遂废絶非所以重稽古求道真也其令羣儒选髙才生受学左氏谷梁春秋古文尚书毛诗以扶防学广异义焉
　　留马光京师诏【建初八年见马防】
　　舅氏一门俱就国封四时陵庙无助祭先后者朕甚伤之其令许侯思田庐有司勿复请以慰朕渭阳之情
　　赐流民公田诏【元和元年二月】
　　王者八政以食为本故古者急耕稼之业致耒耜之勤节用储蓄以备凶灾是以嵗虽不登而人无饥色自牛疫已来谷食连少良由吏教未至刺史二千石不以为负其令郡国募人无田欲徙它界就肥饶者恣听之到在所赐给公田为雇耕佣赁种□贳与田器勿收租五嵗除算三年其后欲还本乡者勿禁
　　诏禁考掠【七月】
　　律云掠者唯得榜笞立又令丙棰长短有数自往者大狱已来掠考多酷鉆鑚之属惨苦无极念其痛毒怵然动心书曰鞭作官刑岂云若此宜及秋冬理狱明为其禁
　　改元诏【八月】
　　朕道化不徳吏政失和元元未谕抵罪于下冦贼争心不息边野邑屋不修永惟庶事思稽厥与凡百君子共斯道中心悠悠将何以寄其改建初九年为元和元年
　　诏除禁锢【十二月】
　　父不慈子不祗兄不友弟不恭不相及也往者妖言大狱所及广逺一人犯罪禁至三属莫得垂缨仕宦王朝如有贤才而没齿无用朕甚怜之非所谓与之更始也诸以前妖恶禁锢者一皆蠲除之以明弃咎之路但不得在宿卫而已
　　诏赐郑均毛义谷【元年见均】
　　议郎郑均束脩安贫恭俭节整前在机密以病致仕守善贞固黄髪不怠又前安邑令毛义躬履逊让比征辞病淳洁之风东州称仁书不云乎章厥有常吉哉其赐均义谷各千斛常以八月长吏存问赐羊酒显兹异行
　　罢严宣歴学诏【元年见律歴志】
　　崇子学审晓律别其族协其声者审试不得依托父学以聋为聪声防妙独非莫知独是莫晓以律错吹能知命十二律不失一方为能崇学耳太史丞试十二律其二中其四不中其六不知何律
　　胎养令【二年正月】
　　令云人有产子者复勿算三嵗今诸懐者赐胎养谷人三斛复其夫勿算一嵗着以为令
　　诏用安静之吏【正月】
　　方春生养万物莩甲宜助萌阳以育时物其令有司罪非殊死且勿案验及吏人条书相告不得听受冀以息事寜人敬奉天气立秋如故夫俗吏矫饰外貌似是而非揆之人事则悦耳论之隂阳则伤化朕甚餍之甚苦之安静之吏悃愊无华日计不足月计有余如襄阳令刘方吏人同声谓之不烦虽未有它异斯亦殆近之矣间勑二千石各尚寛明而今富奸行赂于下贪吏枉法于上使有罪不论而无过被刑甚大逆也夫以苛为察以刻为明以轻为徳以重为威四者或兴则下有怨心吾诏书数下冠盖接道而吏不加理人或失职其咎安在勉思旧令称朕意焉
　　改用四分歴诏【二月甲寅律歴志】
　　朕闻古先圣王先天而天不违后天而奉天时河圗曰赤九防昌十世以光十一以兴又曰九名之世帝行徳封刻政朕以不徳奉承大业夙夜只畏不敢荒寜予末小子托在于数终曷以续兴崇祖宗拯济元元尚书璇玑钤曰述尧世放唐文帝命验曰顺尧考德题期立象且三五歩骤优劣殊轨况乎顽陋无以克堪虽欲从之末由也已每见圗书中心恧焉间者以来政治不得隂阳不和灾异不息疠疫之气流伤于牛农本不播夫庶征休咎五事之应咸在朕躬信有阙矣将何以补之书曰惟先假王正厥事又曰嵗二月东巡狩至岱宗柴望秩于山川遂觐东后叶时月正日祖尧岱宗同律度量考在玑衡以正歴象庶乎有益春秋保干圗曰三百年斗歴改宪史官用太初邓平术有余分一在三百年之域行度转差浸以谬错璇玑不正文象不稽冬至之日日在斗二十二度而歴以为牵牛中星先立春一日则四分数之立春日也以折狱断大刑于气已迕用望平和随时之义盖亦逺矣今改行四分以遵于尧以顺孔圣奉天之文冀百君子越有民同心敬授获咸喜以明予祖之遗功
　　议增修羣祀【二月甲寅】
　　今山川神应典礼者尚未咸秩其议增修羣祀以祈丰年
　　赐三老孝弟力田帛
　　三老尊年也孝悌淑行也力田勤劳也国家甚休之其赐帛人一匹勉率农功
　　巡狩赦天下诏
　　朕巡狩岱宗柴望山川告祠明堂以章先勲其二王之后先圣之东后蕃卫伯父伯兄仲叔季弟幼子童孙百僚从臣宗室众子要荒四裔沙漠之北葱岭之西冐耏之跋涉悬度陵践阻絶骏奔郊畤咸来助祭祖宗功徳延及朕躬予一人空虚多疚纂承尊明盥洗享荐慙愧只栗诗不云乎君子如祉乱庶遄已歴数既从灵燿着明亦欲与士大夫同心自新其大赦天下诸犯罪不当得赦者皆除之复博奉髙嬴无出今年田租刍槀
　　鸾凤见赐爵诏【五月】
　　乃者凤皇黄龙鸾鸟比集七郡或一郡再见及白乌神雀甘露屡臻祖宗旧事或班恩施其赐天下吏爵人三级髙年鳏寡孤独帛人一匹经曰无侮鳏寡恵此茕独加赐河南女子百戸羊酒
　　禁十一月以后报囚【七月】
　　春秋于春每月书王者重三正慎三防也律十二月立春不以报囚月令冬至之后有顺阳助生之文而无鞠狱断刑之政朕咨访儒雅稽之典籍以为王者生杀宜顺时气其定律无以十一月十二月报囚
　　还北单于生口诏【元和二年冬南匈奴】
　　昔玁狁獯粥之敌中国其所由来尚矣徃者虽有和亲之名终无丝髪之效墝埆之人屡婴涂炭父战于前子死于后弱女乗于亭障孤儿号于道路老母寡妻设虚祭饮泣泪想望归魂于沙漠之表岂不哀哉曰江海所以能长百川者以其下之也少加屈下尚何足病况今与匈奴君臣分定辞顺约明贡献累至岂宜违信自受其曲其勑度辽及领中郎将厐奋倍雇南部所得生口以还北虏其南部斩首获生计功受赏如常科
　　兴礼乐诏【见曹褒】
　　河圗称赤九防昌十世以光十一以兴尚书璇玑钤曰述尧理世平制礼乐放唐之文予末小子托于数终曷以纉兴崇祖宗仁济元元帝命验曰顺尧考徳题期立象且三五步骤优劣殊轨况予顽陋无以克堪虽欲从之末由也已每见圗书中心恧焉
　　诏齐相赐江革粟诏【见江革元和中】
　　谏议大夫江革前以病归今起居何如夫孝百行之冠众善之始也国家每惟志士未尝不及革县以见谷千斛赐巨孝常以八月长吏存问致羊酒以终厥身如有不幸祠以中牢
　　诏报袁安【元和二年见袁安】
　　久议沈滞各有所志盖事以议从防由众定訚訚衎衎得礼之容寝嘿抑心更非朝廷之福君何尤而深谢其各冠履
　　禀给孤幼【三年正月】
　　盖君人者视民如父母有憯怛之忧有忠和之教匍匐之救其婴儿无父母亲属及有子不能养食者禀给如律
　　以肥田赋贫民诏【二月】
　　朕惟巡狩之制以宣声教考同遐迩解释怨结也今四国无政不用其良驾言出防欲亲知其剧易前祠园陵遂望祀华霍东柴岱宗为人祈福今将礼常山遂徂北土歴魏郡经平原升践隄防询访耆老咸曰徃者汴门未作深者成渊浅则泥涂追惟先帝勤人之徳底绩逺圗复禹业圣迹滂流至于海表不克堂搆朕甚慙焉月令孟春善相丘陵土地所宜今肥田尚多未有垦辟其悉以赋贫民给与粮种务尽地力勿令防手所过县邑听半入今年田租以劝农夫之劳
　　勑御史司空【二月】
　　方春所过无得有所伐杀车可以引避引避之騑马可辍解辍解之诗云敦彼行苇牛羊勿践履礼人君伐一草木不时谓之不孝俗知顺人莫知顺天其明称朕意
　　又兴礼乐诏【元和三年见曹褒】
　　朕以不徳膺祖宗烈乃者鸾凤仍集麟龙并臻甘露宵降嘉谷滋生赤草之纪于史官朕夙夜只畏上无以彰于先功下无以克称灵物汉遭秦余礼壊乐崩且因循故事未克观省有知其説者各尽所能
　　诏报朱晖【云元和中当附三年末】
　　补公家之阙不累清白之素斯善美之士也俗吏茍合阿意面从进无謇謇之志却无退思之念患之甚久惟今所言适我愿也生其勉之
　　敕出朱晖等【同前】
　　国家乐闻駮议黄髪无愆诏书过耳何故自系
　　改章和元年诏【七月】
　　朕闻明君之徳启迪鸿化缉煕康乂光照六幽讫惟人面靡不率俾仁风翔于海表威霆行乎区然后敬恭明祀膺五福之庆获来仪之贶朕以不徳受祖宗烈乃者凤皇仍集麒麟并臻甘露宵降嘉谷滋生芝草之嵗月不絶朕夙夜只畏上天无以彰于先功今改元和四年为章和元年
　　收下博侯晃及母太姬玺绶削利侯刚戸封诏【章和元年七月见齐武王縯】
　　朕闻人君正屏有所不听宗尊为小君宫卫周备出有辎軿之饰入有牖戸之固殆不至如谮者之言晃刚愆乎至行浊乎大伦甫刑三千莫大不孝朕不忍置之于理其贬晃爵为芜湖侯削刚戸三千于戯小子不勗大道控于法理以堕宗绪其遣谒者收晃及太姬玺绶
　　复阜陵王爵诏【章和元年九月见阜陵王延】
　　昔周之爵封千有八百而姬姓居半者所以桢干王室也朕南巡望淮海意在阜陵遂与侯相见侯志意衰落形体非故瞻省懐感以喜以悲今复侯为阜陵王增封四县并前为五县以阜陵下湿徙都夀春加赐钱千万布万匹安车一乗夫人诸子赏赐各有差


　　两汉诏令巻十五
<史部,诏令奏议类,诏令之属,两汉诏令>
　　钦定四库全书
　　两汉诏令巻十六
　　宋　楼昉　编
　　东汉四
　　和帝【三十】
　　皇太后诏【章和二年三月】
　　先帝以明圣奉承祖宗至徳要道天下清静庶事咸寜今皇帝以幼年茕茕在疚朕且佐助听政外有大国贤王并为蕃屏内有公卿大夫统理本朝恭已受成夫何忧哉然守文之际必有内辅以参听断侍中宪朕之元兄行能兼备忠孝尤笃先帝所器亲受遗诏当以旧典辅斯职焉宪固执谦让节不可夺今供养两宫宿卫左右厥事已重亦不可复劳以政事故太尉邓彪元功之族三让弥髙海内归仁为羣贤首先帝褒表欲以崇化今彪聪明康彊可谓老成黄耉矣其以彪为太傅赐爵关内侯録尚书事百官总已以听朕庶防得専心内位于戯羣公其勉率百僚各修厥职爱养元元绥以中和称朕意焉
　　罢盐铁诏【四月】
　　昔孝武皇帝致诛胡越故权收盐铁之利以奉师旅之费自中兴以来匈奴未宾永平末年复修征伐先帝即位务休力役然犹深思逺虑安不忘危探观旧典复收盐铁欲以防备不虞寜安边境而吏多不良动失其便以违上意先帝恨之故遗戒郡国罢盐铁之禁纵民煑铸入税县官如故事其申勑刺史二千石奉顺圣防勉徳化布告天下使明知朕意
　　策韦彪【二年夏见彪】
　　彪以将相之裔勤身饬行出自州里在位歴载中被笃疾连上求退君年在耆艾不可复以加增恐职事烦碎重有损焉其上大鸿胪印绶
　　匈奴平荐功祖庙诏【永元元年闰七月】
　　匈奴背叛为害久逺頼祖宗之灵师克有捷丑虏破碎遂扫厥庭役不再籍万里清荡非朕小子眇身所能克堪有司其案旧典告荐功以章休烈
　　封窦宪等诏【二年窦宪】
　　大将军宪前嵗出征克灭北狄朝加封赏固让不受舅氏旧典并防爵土其封宪冠军侯邑二万戸笃郾侯景汝阳侯瓌夏阳侯各六千戸
　　北狄西域降附赐钱帛诏【三年十月】
　　北狄破灭名王仍降西域诸国纳质内附岂非祖宗迪哲重光之鸿烈欤寤寐叹息想望旧京其赐所过二千石长吏已下及三老官属钱帛各有差鳏寡孤独笃癃贫不能自存者粟人三斛
　　封班超诏【三年十月见班超】
　　往者匈奴独擅西域防盗河西永平之末城门昼闭先帝深愍边氓婴罹冦害乃命将帅击右地破白山临蒲取车师城郭诸国震慴响应遂开西域置都防而焉耆王舜舜子忠独谋悖逆恃其险隘覆没都防并及吏士先帝重元元之命惮兵役之兴故使军司马班超安集于窴以西超遂逾葱领迄县度出入二十二年莫不宾从改立其王而绥其人不动中国不烦戎士得逺夷之和同异俗之心而致天诛蠲宿耻以报将士之讐司马法曰赏不逾月欲人速覩为善之利也其封超为定逺侯邑千戸
　　诏求曹相国后【三年十一月】
　　髙祖功臣萧曹为首有世不絶之义曹相国后容城侯无嗣朕望长陵东门见二臣之垅循其逺节每有感焉忠义获宠古今所同可遣使者以中牢祠大鸿胪求近亲宜为嗣者须景风绍封以章厥功
　　覈实贫民戸口人数【五年二月】
　　去年秋麦入少恐民食不足其上尤贫不能自给者戸口人数往者郡国上贫民以衣履釡鬵为赀而豪右得其饶利诏书实覈欲以益之而长吏不能躬亲反更征召防聚令失农作愁扰百姓若复有犯者二千石先坐
　　选举诏【三月】
　　选举良才为政之本科别行能必由乡曲而郡国举吏不加简择故先帝明勑在所分试之以职乃得充选又徳行尤异不须经职者别署状上而宣布以来出入九年二千石曾不承奉恣心从好司刺史讫无纠察今新防赦令且复申勑后有犯者显明其罚在位不以选举为忧督察不以发觉为负非独州郡也是以庶官多非其人下民被奸邪之伤由法不行故也
　　勑张蕃【五年见张酺】
　　隂阳不和万人失所朝廷望公思惟得失与国同心而托病自絜求去重任谁当与吾同忧责者非有望于断金也司徒固疾司空年老公其伛偻勿露所勑
　　报梁王畅诏【永元五年中见梁王畅】
　　朕惟王至亲之属淳淑之美傅相不良不能防邪至今有司纷纷有言今王深思悔过端自克责朕恻然伤之志匪由于咎在彼小子一日克已复礼天下归仁王其安心静意茂率休徳易不云乎一谦而四益小有言终吉强食自爱
　　举贤良诏【六年三月】
　　朕以眇末奉承鸿烈隂阳不和水旱违度济河之域凶馑流亡而未获忠言至谋所以匡救之防寤寐永叹用思孔疚惟官人不得于上黎民不安于下有司不念寛和而竞为苛刻覆案不急以妨民事甚非所以上当天心下济元元也思得忠良之士以辅朕之不逮其令三公中二千石二千石内郡守相举贤良方正能直言极谏之士各一人昭岩穴披幽隐遣诣公车朕将悉听焉
　　选郎官任典城者【七年四月】
　　元首不明化流无良政失于民讁见于天深惟庶事五教在寛是以旧典因孝亷之举以求其人有司详选郎官寛博有谋才任典城者三十人
　　灾异求助诏【八年九月】
　　蝗虫之异殆不虚生万方有罪在予一人而言事者専咎自下非助我者也朕寤寐恫矜思弭忧衅昔楚庄无灾而惧成王出郊而反风何以匡朕不逮以塞灾变百僚师尹勉修厥职刺史二千石详刑辟理寃虐恤鳏寡矜孤独思惟致灾兴蝗之咎
　　手诏勿议降黜太后【九年见窦皇后纪】
　　窦氏虽不遵法度而太后常自减损朕奉事十年深惟大义礼臣子无贬尊上之文恩不忍离义不忍亏案前世上官太后亦无降黜其勿复议
　　追封梁竦制【九年十月见梁竦】
　　夫孝莫大于尊尊亲亲其义一也诗云父兮生我母兮鞠我抚我畜我长我育我顾我复我出入腹我欲报之徳昊天罔极朕不敢兴事览于前世太宗中宗实有旧典追命外祖以笃亲亲其追封谥皇太后父竦为褒亲愍侯比灵文顺成侯魂而有灵嘉斯宠荣好爵显服以慰母心
　　疏导沟渠诏【十年三月】
　　隄防沟渠所以顺助地理通利壅塞今废慢懈弛不以为负刺史二千石其随宜疏导勿因縁妄发以为烦扰将显行其罚
　　褒刘恺诏【十年见刘恺】
　　故君巢侯刘般嗣子恺当袭般爵而称父遗意致国弟宪遁亡七年所守弥笃盖王法崇善成人之美其听宪嗣爵遭事之宜后不得以为比
　　禁逾侈诏【十一年七月】
　　吏民逾僣厚死伤生是以旧令节之制度顷者贵戚近亲百僚师尹莫肯率从有司不举怠放日甚又商贾小民或忘法禁竒巧靡货流积公行其在位犯者当先举正市道小民但且申明宪纲勿因科令加虐羸弱
　　诏择良吏【十二年二月】
　　比年不登百姓虚匮京师去冬无宿雪今春无澍雨黎民流离困于道路朕痛心疾首靡知所济瞻仰昊天何辜今人三公朕之腹心而未获承天安民之防数诏有司务择良吏今犹不改竞为苛暴侵愁小民以求虚名委任下吏假埶行邪是以令下而奸生禁至而诈起巧法析律饰文增辞货行于言罪成乎手朕甚病焉公卿不思助明好恶将何以救其咎罚咎罚既至复令灾及小民若上下同心庶或有瘳其赐天下男子爵人二级三老孝悌力田三级民无名数及流民欲占者人一级鳏寡孤独笃癃贫不能自存者粟人三斛
　　令民半入田租【十三年正月】
　　荆州比嵗不节今兹淫水为害余虽颇登而多不均浃深惟四民农食之本惨然懐矜其令天下半入今年田租刍槀有宜以实除者如故事贫民假种食皆勿收责
　　縁边嵗举孝亷诏【十三年十一月】
　　幽并凉州戸口率少边役众剧束脩良吏进仕路狭抚接夷狄以人为本其令縁边郡口十万以上嵗举孝亷一人不满十万二嵗举一人五万以下三嵗举一人
　　班刻漏四十八箭诏【十四年十一月见律歴志】
　　告司徒司空漏所以节时分定昏明昏明长短起于日去极逺近日道周不可以计率分当据仪度下参晷景今官漏以计率分昏明九日增减一刻违失其实至为疏数以耦法太史待诏霍融上言不与天相应太常史官运仪下水官漏失天者至三刻以晷景为刻少所违失密近有验今下晷景漏刻四十八箭立成斧官府当用者计吏到班予四十八箭
　　禀给流民诏【十五年闰正月】
　　流民欲还归本而无粮食者过所实禀之疾病加致医药其不欲还归者勿强
　　诏报张禹【十五年见张禹】
　　祠谒既讫当南礼大江防得君奏临汉回舆而旋
　　免王侯就国诏【十五年见清河王庆】
　　甲子之异责由一人诸王幼稚早离顾复弱冠相育常有蓼莪凯风之哀选懦之恩知非国典且复须留
　　察苛吏诏【十六年七月】
　　今秋稼方穂而旱云雨不霑疑吏行惨刻不宣恩泽妄拘无罪幽闭良善所致其一切囚徒于法疑者勿决以奉秋令方察烦苛之吏显明其罚
　　太后防周冯贵人【见邓太后纪】
　　朕与贵人托配后庭共欢等列十有余年不获福祐先帝早弃天下孤心焭焭靡所瞻仰夙夜永懐感怆发中今当以旧典分归外园惨结增叹燕燕之诗曷能喻焉其赐贵人王青盖车采饰辂骖马各一驷黄金三十斤杂帛三千匹白越四千端又赐冯贵人王赤绶以未有头上歩揺环佩加赐各一具
　　太官不受献诏【无嵗月姑附此】
　　逺国珍羞本以荐奉宗庙茍有伤害岂爱民之本其勑太官勿复受献


　　两汉诏令巻十六
　　钦定四库全书
　　两汉诏令巻十七
　　宋　楼昉　编
　　东汉五
　　殇帝【四】
　　皇太后诏【延平元年五月】
　　皇帝幼冲承统鸿业朕且权佐助听政兢兢寅畏不知所济深惟至治之本道化在前刑罚在后将稽中和广施庆恵与吏民更始其大赦天下自建武以来诸犯禁锢诏书虽解有司持重多不奉行其皆复为平民
　　减服御诏【延平元年六月】
　　自夏以来隂雨过节煗气不效将有厥咎寤寐忧惶未知所由昔夏后恶衣服菲饮食孔子曰吾无间然今新遭大忧且嵗节未和彻膳损服庶有补焉其减太官导官尚方内署诸服御珍膳靡丽难成之物
　　出掖庭宫人诏
　　朕以无徳佐助统政夙夜经营惧失厥衷思惟治道由近及逺先内后外自建武之初以至于今八十余年宫人嵗增房御弥广又宗室坐事没入者犹托名公族甚可愍焉今悉免遣及掖庭宫人皆为庶民以抒幽隔郁滞之情诸官府郡国王侯家奴婢姓刘及疲癃羸老皆上其名务令实悉
　　勑司校尉部刺史覈实水灾【七月】
　　夫天降灾戾应政而至间者郡国或有水灾妨害秋稼朝廷惟咎忧惶悼惧而郡国欲获丰穰虚饰之誉遂覆蔽灾害多张垦田不揣流亡竞增戸口掩匿盗贼令奸恶无惩署用非次选举乖宜贪苛惨毒延及平民刺史垂头塞耳阿私下比不畏于天不愧于人假贷之恩不可数恃自今以后将纠其罚二千石长吏其各实覈所伤害为除田租刍槀

　　两汉诏令巻十七
　　钦定四库全书
　　两汉诏令巻十八
　　宋　楼昉　编
　　东汉六
　　安帝【十九】
　　皇太后诏【延平元年】
　　先帝圣徳淑茂早弃天下朕奉皇帝夙夜瞻仰日月冀望成就岂意卒然顚沛天年不遂悲痛断心朕惟平原王素被痼疾念宗庙之重思继嗣之统唯长安侯祜质性忠孝小心翼翼能通诗论笃学乐古仁惠爱下年已十三有成人之志亲徳系后莫宜于祜礼昆弟之子犹已子春秋之义为人后者为之子不以父命辞王父命其以祜为孝和皇帝嗣奉承祖宗
　　立皇帝策
　　惟延平元年秋八月癸丑皇太后曰咨长安侯祜孝和皇帝懿徳巍巍光于四海大行皇帝不永天年朕惟侯孝章帝世嫡皇孙谦恭慈顺在孺而勤宜奉郊庙承统大业今以侯嗣孝和皇帝后其审君汉国允执其中一人有庆万民頼之皇帝其勉之哉
　　检勑外戚宾客诏【无年月必是临朝初见和憙邓皇后纪】
　　毎览前代外戚宾客假借威权轻薄詷至有浊乱奉公为人患苦咎在执法怠懈不辄行其罚故也今车骑将军骘等虽怀敬顺之志而宗门广大姻戚不少宾客奸猾多干禁宪其明加检勑勿相容护
　　举明习阴阳灾异者【永初二年七月】
　　昔在帝王承天理民莫不据璇玑以齐七政朕以不徳遵奉大业而阴阳差越变异并见万民饥流羌貃叛戾夙夜克已忧心京京间令公卿郡国举贤良方正逺求博选开不讳之路冀得至谋以鉴不逮而所对皆循尚浮言无卓尔异闻其百僚及郡国吏人有道术明习灾异阴阳之度璇玑之数者各使指变以闻二千石长吏明以诏书博衍幽隠朕将亲览待以不次冀获嘉谋以承天诫
　　令王主官属通得外补【九月】
　　王主官属墨绶下至郎谒者其经明任博士居乡里有亷清孝顺之称才任理人者国相嵗移名与计偕上尚书公府通调令得外补
　　以王石为郎中诏【二年见王涣】
　　夫忠良之吏国家所以为理也求之甚勤得之至寡故孔子曰才难不其然乎昔大司农朱邑右扶风尹翁归政迹茂异令名显闻孝宣皇帝嘉叹愍惜而以黄金百斤防赐其子故洛阳令王涣秉清修之节蹈羔羊之义尽心奉公务在恵民功业未遂不幸早世百姓追思为之立祠自非忠爱之至孰能若斯者乎今以涣子石为郎中以劝劳勤
　　诏公卿勿以灾异自贬【三年三月】
　　朕以幼冲奉承鸿业不能宣流风化而感逆阴阳至令百姓饥荒更相噉食永怀悼叹若坠渊水咎在朕躬非羣司之责而过自贬引重朝廷之不徳其务思变复以助不逮
　　诏举有道术达于政化之士【五年闰二月】
　　朕以不徳奉郊庙承大业不能兴和降善为人祈福灾异蜂起冦贼纵横夷狄猾夏戎事不息百姓匮乏疲于徴发重以蝗虫滋生害及成麦秋稼方收甚可悼也朕以不明统理失中亦未获忠良以毗阙政曰顚而不扶危而不持则将焉用彼相矣公卿大夫将何以匡救济斯艰戹承天诫哉葢为政之本莫若得人襃贤显善圣制所先济济多士文王以宁思得忠良正直之臣以辅不逮其令三公特进侯中二千石二千石郡守诸侯相举贤良方正有道术达于政化能直言极谏之士各一人及至孝与众卓异者并遣诣公车朕将亲览焉
　　诏封二十八将诏【六年见冯异】
　　夫仁不遗亲义不忘劳兴灭继絶善善及子孙古之典也昔我光武受命中兴恢圣绪横被四表昭假上下光耀万世祉祚流衍垂于防极予末小子夙夜永思追惟勲烈披图案籍建武元功二十八将佐命虎臣防记有徴葢萧曹绍封继于今况此未逺而或至乏祀朕甚愍之其条二十八将无嗣絶世若犯罪夺国其子孙应当统后者分别署状上将及景风章叙旧徳显兹遗功焉
　　禁非时供荐新味【七年正月见和憙邓太后】
　　凡供荐新味多非其节或郁养强孰或穿掘萌牙味无所至而夭折生长岂所以顺时育物乎曰非其时不食自今当奉祠陵庙及给御者皆须时乃上
　　旱蝗诏安辑黎元【元初二年五月】
　　朝廷不明庶事失中灾异不息忧心惶惧被蝗以来七年于兹而州郡隠匿裁言顷亩今羣飞蔽天为害广逺所言所见宁相副邪三司之职内外是监既不奏闻又无举正天灾至重欺防辠大今方盛夏且复假贷以观厥后其务消救灾眚安辑黎元
　　霖雨伤稼诏【四年七月】
　　今年秋稼茂好垂可收获而连雨未霁惧必淹伤夕惕惟忧思念厥咎夫霖雨者人怨之所致其武吏以威暴下文吏妄行苛刻乡吏因公生奸为百姓所患苦者有司显明其罚又月令仲秋养衰老授几杖行麋粥方今案比之时郡县多不奉行虽有麋粥糠粃相半长吏怠事莫有躬亲甚违诏书养老之意其务崇仁恕赈护寡独称朕意焉
　　申制度科品【五年七月】
　　旧令制度各有科品欲令百姓务崇节约遭永初之际人离荒戹朝廷躬自菲薄去絶奢饰食不兼味衣无二防比年虽获丰穰尚乏储积小人无虑不图久长嫁娶送终纷华靡丽至有走卒奴婢被绮縠着珠玑京师尚若斯何以示四逺设张法禁恳恻分明而有司惰任讫不奉行秋节既立鸷鸟将用且复重申以观后效
　　恤贫弱诏【六年三月】
　　夫政先京师后诸夏月令仲春养幼小存诸孤季春赐贫穷赈乏絶省妇使表贞女所以顺阳气崇生长也其赐人尤贫困孤弱单独谷人三斛贞妇有节义十斛甄表门闾旌显厥行
　　诏河南尹豹等【六年见和憙邓太后纪】
　　吾所以引纳羣子置之学官者实以方今承百王之敝时俗浅薄巧伪滋生五经衰缺不有化导将遂陵迟故欲襃崇圣道以匡失俗不云乎饱食终日无所用心难矣哉今末世贵戚食禄之家温衣美饭乗坚驱良而面墙术学不识臧否斯故祸败所从来也永平中四姓小侯皆令入学所以矫俗厉薄反之忠孝先公既以武功书之竹帛兼以文徳教化子孙故能束脩不触罗网诚令儿曹上述祖考休烈下念诏书本意则足矣其勉之哉
　　贬乐成王苌诏【建光元年四月见乐成王党】
　　苌有腼其面而放逸其心知陵庙至重承继有礼不惟致敬之节肃穆之慎乃敢擅损牺牲不备苾芬慢易大姬不震厥教出入顚覆风滛于家娉娶人妻馈遗婢妾击吏人专已凶暴愆罪莫大甚可耻也朕览八辟之议不忍致之于理其贬苌爵为临湖侯朕无则哲之明致简统失序罔以尉承大姬增怀永叹
　　诏髙句骊【髙句骊云建光元年髙句骊率马韩濊貊围搜夫余王遣子与州郡并力破之与本纪合但云明年乃下诏而建光无二年当载于延光元年】
　　遂成等桀逆无状当轩断葅醢以示百姓幸防赦令乞罪请降鲜卑濊貊连年冦钞驱略小民动以千数而裁送数十百人非向化之心也自今已后不与县官战鬬而自以亲附送生口者皆与赎直缣人四十匹小口半之
　　举刺史二千石令长诏【延光元年八月】
　　三公中二千石举刺史二千石令长相视事一岁已上至十岁清白爱利能勑身率下防奸理烦有益于人者无拘官簿刺史举所部郡国太守相举墨绶隠亲悉心勿取浮华
　　废太子保诏羣臣【三年九月见来厯】
　　父子一体天性自然以义割恩为天下也厯讽等不识大典而与羣小共为讙哗外见忠直而内希后福饰邪违义岂事君之礼朝廷广开言事之路故且一切假贷若怀迷不反当显明刑书









　　两汉诏令巻十八
　　钦定四库全书
　　两汉诏令巻十九
　　宋　楼昉　编
　　东汉七
　　顺帝【十九】
　　封孙程等诏【见孙程延光四年十一月丁巳孙程等迎济阴王即位戊午阎显兄弟下狱诛此诏即此日下也】
　　夫表功録善古今之通义也故中常侍长乐太仆江京黄门令刘安钩盾令陈达与故车骑将军阎显兄弟谋议恶逆倾乱天下中黄门孙程王康长乐太官丞王国中黄门黄龙彭恺孟叔李建王成张贤史泛马国王道李元杨佗陈予赵封李刚魏猛苖光等怀忠愤发戮力恊谋遂埽灭元恶以定王室诗不云乎无言不雠无徳不报程为谋首康国协同其封程为浮阳侯食邑万户康为华谷侯国为郦侯各九千户黄龙为湘南侯五千户彭恺为西平昌侯孟叔为中庐侯李建为复阳侯各四千二百户王成为广宗侯张贤为祝阿侯史泛为临沮侯马国为广平侯王道为范县侯李元为襃信侯杨佗为山都侯陈予为下隽侯赵封为析县侯李刚为枝江侯各四千户魏猛为夷陵侯二千户苖光为东阿侯
　　大赦天下诏【永建元年正月】
　　先帝圣徳享祚未永早弃鸿烈奸慝縁间人庶怨讟上干和气疫疠为灾朕奉承大业未能宁济葢至理之本稽徳惠荡涤宿恶与人更始其大赦天下
　　追防宋汉【元年见宋】
　　太中大夫宋汉清修雪白正直无邪前在方外仍统军实怀柔异莫匪嘉绩戎车载戢边人用宁予録乃勲引登九列因病退让守约弥坚将授三事未克而终朝廷慜悼怛其怆然诗不云乎肇敏戎功用锡尔祉其令将相大夫防葬加赐钱十万及其在殡以全素丝羔羊之防焉
　　祠杨震策【见杨震】
　　故太尉震正直是与俾匡时政而青蝇防素同兹在藩上天降威灾屡作尔卜尔筮惟震之故朕之不徳用彰厥咎山崩栋折我其危哉今使太守丞以中牢具祠魂而有灵傥其歆享
　　增东海王臻食邑诏【二年见东海王彊】
　　东海王臻以近蕃之尊少袭王爵膺受多福未知艰难而能克已率礼孝敬自然事亲尽爱送终竭哀降仪从士寝苫三年和睦兄弟恤养孤弱至孝纯备仁义兼朕甚嘉焉夫劝善厉俗为国所先曩者东平孝王敞兄弟行孝防母如礼有增户之封诗云永世克孝念兹皇祖今增臻封五千户俭五百户
　　又赦天下诏【四年正月】
　　朕托王公之上涉道日寡政失厥中阴阳气隔冦盗肆暴庶狱弥繁忧悴永叹疢如疾首诗云君子如祉乱庶遄已三朝之防朔旦立春嘉与海内洗心自新其赦天下从甲寅赦令已来复秩属籍三年正月已来还赎其阎显江京等知识婚姻禁锢一原除之务崇寛和敬顺时令遵典去苛以称朕意
　　封还大珠诏【五月】
　　海内颇有灾异朝廷修政太官减膳珍玩不御而桂阳太守文砻不惟竭忠宣畅本朝而逺献大珠以求幸媚今封以还之
　　令冀部勿收今年田租【六年十一月】
　　连年灾潦冀部尤甚比蠲除实伤赡恤穷匮而百姓犹有弃业流亡不絶疑郡县用心怠惰恩泽不宣易美损上益下书称安民则惠其令冀部勿收今年田租刍槀
　　祷雨诏【阳嘉元年二月】
　　政失厥和阴阳隔并冬鲜宿雪春无澍雨分祷祈请靡神不禜深恐在所慢违如在之义今遣侍中王辅等持节分诣岱山东海荣阳河洛尽心祈焉
　　举孝亷限年诏【十一月】
　　初令郡国举孝亷限年四十以上诸生通章句文吏能牋奏乃得应选其有茂才异行若顔渊子竒不拘年齿
　　简核刺史二千石诏【闰十二月】
　　间者以来吏政不勤故灾咎屡臻盗贼多有退省所由皆以选举不实官非其人是以天心未得人情多怨书歌股肱诗刺三事今刺史二千石之选归任三司其简序先后精覈髙下岁月之次文武之宜务存厥衷
　　地震求直言诏【二年五月】
　　朕以不徳统奉鸿业无以奉顺乾坤协序阴阳灾眚屡见咎徴仍臻地动之异发自京师矜矜祗畏不知所裁羣公卿士将何以匡辅不逮奉答戒异异不空设必有所应其各悉心直言厥咎靡有所讳
　　徴杨伦诣廷尉【二年见杨伦】
　　伦出幽升髙宠以藩稽留王命擅止道路托疾自从茍肆狷志
　　赦天下诏【三年五月】
　　昔我太宗丕显之徳假于上下俭以恤民政致康乂朕秉事不明政失厥道天地谴怒大变仍见春夏连旱冦贼弥繁元元被害朕甚愍之嘉与海内洗心更始其大赦天下
　　防周举【三年见周举】
　　朕以不徳仰承三统夙兴夜寐思协大中顷年以来旱灾屡应稼穑焦枯民食困乏五品不训王泽未流羣司素餐据非其位审所贬黜变复之徴厥效何由分别具对勿有所讳
　　日食诏上封事【永和元年正月】
　　朕秉政不明灾眚屡臻典籍所忌震食为重今日变方逺地揺京师咎徴不虚必有所应羣公百僚其各上封事指陈得失靡有所讳
　　诏问灾异【永和元年见周举】
　　言事者多云昔周公摄天子事及公薨成王欲以公礼葬之天为变动及更葬以天子之礼即有反风之应北乡侯亲为天子而葬以王礼故数有灾异宜加显諡列于昭穆
　　襃张纲诏【按本纪汉安元年末书广陵贼张婴等诣张纲降云纲在郡一年卒则此诏当在汉安二年】
　　故广陵太守张纲大臣之苗剖符綂务正身导下班宣徳信降集剧贼张婴万人息干戈之役济蒸庶之困未升显爵不幸早卒婴等缞杖若防考妣朕甚愍焉拜纲子续为郎中赐钱百万
　　案行地震诸郡【建康元年正月】
　　陇西汉阳张掖北地武威武都自去年九月已来地百八十震山谷坼裂坏败城寺杀害民庶夷狄叛逆赋役重数内外怨旷惟咎叹息其遣光禄大夫案行宣畅恩泽惠此下民勿为烦扰



　　两汉诏令巻十九
　　钦定四库全书
　　两汉诏令巻二十
　　宋　楼昉　编
　　东汉八
　　质帝【五】
　　闵雨寛恤诏【永嘉元年五月梁太后临朝】
　　朕以不徳托母天下布政不明每失厥中自春涉夏大旱炎赫忧心京京故得祷祈明祀冀蒙润泽前虽得雨而宿麦颇伤比日阴云还复开霁寤寐永叹重怀惨结将二千石令长不崇寛和暴刻之为乎其令中郎官系囚罪非殊死考未竟者一切任出以须立秋郡国有名山大泽能兴云雨者二千石长吏各絜齐请祷竭诚尽礼又兵役连年死亡流离或支骸不敛或停棺莫收朕甚愍焉昔文王葬枯骨人頼其徳今遣使者案行若无家属及贫无资者随宜赐防以慰孤魂
　　定三陵序次诏【五月】
　　孝殇皇帝虽不永休祚而即位逾年君臣礼成孝安皇帝承袭统业而前世遂令恭陵在康陵之上先后相逾失其次序非所以奉宗庙之重垂无穷之制昔定公追正顺祀春秋善之其令恭陵次康陵宪陵次恭陵以序亲秩为万世法
　　寛案验微罪诏【本初元年正月】
　　昔尧命四子以钦天道鸿范九畴休咎有象夫瑞以和降异因逆感禁微应大前圣所重顷者州郡轻慢宪防竞逞残暴造设科条防入无罪或以喜怒驱逐长吏恩阿所私罚枉仇隙至令守阙诉讼前后不絶送故迎新人离其害怨气伤和以致灾眚书云明徳慎罚方春东作育微敬始其勑有司罪非殊死且勿案验以崇在寛
　　赈济广陵九江郡诏【二月】
　　九江广陵二郡数离冦害残夷最甚生者失其资业死者委尸原野昔之为政一物不得其所若已为之况我元元婴此困毒方春戒节赈济乏戹掩骼埋胔之时其调比郡见谷出禀穷弱收葬枯骸务加埋防以称朕意
　　诏子弟就学月一飨防【三年见儒林传序】
　　大将军下至六百石悉遣子就学每岁辄于乡射月一飨防之以此为常











　　两汉诏令巻二十
　　钦定四库全书
　　两汉诏令巻二十一
　　宋　楼昉　编
　　东汉九
　　桓帝【十六】
　　严选举诏【本初元年七月】
　　孝亷亷吏皆当典城牧民禁奸举善兴化之本恒必由之诏书连下分明恳恻而在所翫习遂至怠慢选举乖错害及元元顷虽颇绳正犹未惩改方今淮夷未殄军师屡出百姓疲悴困于徴发庶望羣吏惠我劳民蠲涤贪秽以祈休祥其令秩满百石十岁以上有殊才异行乃得参选臧吏子孙不得察举杜絶邪伪请托之原令亷白守道者得信其操各明守所司将观厥后
　　减作陵者刑咎月数【建和元年四月】
　　比起陵茔弥厯时嵗力役既广徒尤勤顷雨泽不沾密云复散傥或在兹其令作陵者减刑咎六月
　　太后增封济北王次诏【济北王】
　　济北王次以幼年守藩躬履孝道父没哀恸焦毁过礼草庐土席衰杖在身头不枇沐体生疮肿谅闇已来二十八月自诸国有忧未之闻也朝廷甚嘉焉书不云乎用徳章厥善诗云孝子不匮永锡尔令增次封五千户广其土宇以慰孝子恻隠之劳
　　日食寛恤诏【三年五月】
　　盖闻天生蒸民不能相理为之立君使司牧之君道得于下则休祥着乎上庶事失其序则咎徴见乎象间者日食毁缺阳光晦暗朕祗惧潜思匪遑啓处不云乎日食修徳月食修刑昔孝章帝愍前世禁徙故建初之元并防恩泽流徙者使还故郡没入者免为庶民先皇徳政可不务乎其自永建元年迄于今岁凡诸妖恶支亲从坐及吏民减死徙边者悉归本郡唯没入者不从此令
　　葬朽骨诏【三年十一月】
　　朕摄政失中灾眚连仍三光不明阴阳错序监寐寤叹疢如疾首今京师厮舎死者相枕郡县阡陌处处有之甚违周文掩胔之义其有家属而贫无以葬者给直人三千防主布三匹若无亲属可于官壖地葬之表识姓名为设祠祭又徒在作部疾病致医药死亡厚埋藏民有不能自振及流移者禀谷如科州郡检察务崇恩施以康我民
　　追襃周举诏【三年见周举】
　　告光禄勲汝南太守曰昔在前世求贤如渇封墓式闾以光贤哲故公叔见诔翁归蒙述所以昭忠厉俗作范后昆故光禄大夫周举性侔夷鱼忠逾随管前授牧守及还纳言出入京辇有钦哉之绩在禁闱有密静之风予録乃勲用登九列方欲式序百官亮协三事不永夙终用乖逺图朝廷愍悼良为怆然诗不云乎肇敏戎功用锡尔祉其令将大夫以下到防发日复防吊加赐钱十万以旌委蛇素丝之节焉
　　太后归政诏【和平元年春】
　　朕素有心下结气从间以来加以浮肿逆害饮食浸以沈困比使内外劳心请祷私自忖度日夜虚劣不能复与羣公卿士共相终竟爰立圣嗣恨不久育养见其终始今以皇帝将军兄弟委付股肱其各自勉焉
　　改元和平诏【是年正月已丑】
　　曩者遭家不造先帝早世永惟太宗之重深思嗣续之福询谋台辅稽之兆占既建明哲克定统业天人协和万国咸宁元服已加将即委付而四方盗窃颇有未静故假延临政以须安谧幸頼股肱御侮之助残丑消荡民和年稔普天率土遐迩洽同逺览复子明辟之义近慕先姑归授之法及今令辰皇帝称制羣公卿士防恭尔位戮力一意勉同断金展也大成则所望矣
　　申明舆服制度【永兴二年二月】
　　比者星辰谬越坤灵震动灾异之降必不空发勑已修政庶望有补其舆服制度有逾侈长饰者皆宜损省郡县务存俭约申明旧令如永平故事
　　禁郡国卖酒诏【九月】
　　朝政失中云汉作旱川灵涌水蝗虫孳蔓残我百谷太阳亏光饥馑荐臻其不被害郡县当为饥馁者储天下一家趣不糜烂则为国寳其禁郡县不得卖酒祠祀裁足
　　封单超等诏【延熹二年八月】
　　梁冀奸暴浊乱王室孝质皇帝聪敏早茂冀心怀忌畏私行杀毒永乐太后尊亲莫二冀又遏絶禁还京师使朕离母子之爱隔顾复之恩祸害深大罪衅日滋頼宗庙之灵及中常侍单超徐璜具瑗左悺唐衡尚书令尹勲等激愤建策内外协同漏刻之间桀逆枭夷斯诚社稷之祐臣下之力宜班庆赏以酬忠勲其封超等五人为县侯勲等七人为亭侯
　　遣居车儿还单于诏【延熹元年南匈奴传】
　　春秋大居正居车儿一心向化何罪而黜其遣还单于
　　防冯绲【五年见冯绲】
　　蛮夷猾夏久不讨摄各据都城蹈借官人州郡将吏死职之臣相逐奔走曾不反顾可愧言也将军素有威猛是以擢授六师前代陈汤冯傅之徒以寡击众郅支夜郎楼兰之戎头悬都街卫霍北征功列金石是皆将军所究览也今非将军谁与修复前迹进赴之宜权时之防将军一之出郊之事不复内御已命有司祖于国门诗不云乎进厥虎臣阚如虓虎敷敦淮濆仍执丑虏将军其勉之
　　诏旱灾郡勿收租【九年正月】
　　比岁不登人多饥穷又有水旱疾疫之困盗贼徴发南州尤甚灾异日食谴告累至政乱在予仍获咎徴其令大司农絶今岁调度徴求及前年所调未毕者勿复收责其灾旱盗贼之郡勿收租余郡悉半入
　　陈蕃太傅诏【永康元年见陈蕃】
　　夫民生树君使司牧之必须良佐以固王业前太尉陈蕃忠清直亮其以蕃为太傅録尚书事
　　封陈蕃诏【同前】
　　盖襃功以劝善表义以厉俗无徳不报大雅所叹太傅陈蕃辅弼先帝在内累年忠孝之美徳冠本朝謇愕之操华首弥固今封蕃髙阳侯食邑三百户










　　两汉诏令巻二十一
　　钦定四库全书
　　两汉诏令巻二十二
　　宋　楼昉　编
　　东汉十
　　灵帝【二】
　　诏问蔡邕灾异【光和元年七月蔡邕传】
　　比灾变互生未知厥咎朝廷焦心载怀恐惧每访群公卿士庶闻忠言而各存括囊莫肯尽心以邕经学深奥故密特稽问宜披露失得指陈政要勿有依违自生疑讳具对经术以皁囊封上
　　追策杨赐【按本纪中平二年十月书杨赐薨而本赐策在九月既云追策不当反在薨前当以为正】
　　故司空临晋侯赐华岳所挺九徳纯备三叶宰相辅国以忠朕昔初载授道帷幄遂阶成勲以陟大猷师范之功昭于内外庶官之务劳亦勤止七在卿校殊位特进五登衮职弭难乂宁虽受茅土未答厥勲哲人其萎将kao谁谘度朕甚惧焉礼设殊等物有服章今使左中郎将郭仪持节追位特进赠司空骠骑将军印绶













　　两汉诏令巻二十二
　　钦定四库全书
　　两汉诏令巻二十三
　　宋　楼昉　编
　　东汉十一
　　献帝【四】
　　原轻系诏【初平四年夏见董卓本纪在六月】
　　灾异屡降阴雨为害使者衔命宣布恩泽原解轻微庶合天心欲释寃结而复罪之乎一切勿问
　　儒生依科罢者听为太子舍人【初平四年九月】
　　孔子叹学之不讲不讲则所识日忘今耆儒年逾六十去离本土营求粮资不得专业结童入学白首空归长委农野人絶荣望朕甚愍焉其依科罢者听为太子舍人
　　报有司请建长秋诏【兴平元年何皇后纪】
　　朕禀受不遭值祸乱未能绍先以光故典皇母前薨未卜宅兆礼章有阙中心如结三岁之慼盖不言吉且须其后
　　废伏皇后防【建平十九年伏后纪】
　　皇后寿得由卑贱登显尊极自处椒房二纪于兹既无任姒徽音之美又乏谨身养已之福而阴怀妒害苞藏祸心弗可以承天命奉祖宗今使御史郗虑持节策诏其上皇后玺绶退避中宫迁于它馆呜呼伤哉自寿取之未致于理为幸多焉








　　两汉诏令巻二十三
　　东汉诏令后序
　　河汾王仲淹续书以存古欲取两汉制诏接虞夏商周之绪君子议其僭虽然世有华质道有窳隆则一代之号令文章亦与之为升降若周之委曲繁重固已不如商之明白峻絜而所谓灏噩云者视浑浑之风则已漓矣然谓书之后不复有书是诬天下后世也走幼嗜西汉书每得一诏辄讽味不忍释噫一何其沈浸醲郁雍雍含咀入人之深也暇日常欲掇其散在志中録取诏令攷其岁月以相从稡为一编因循未果而吴郡林君徳祖之书传焉走可以无述也然东都二百年间王言帝制虽乏西京浑厚之气若光武与隗嚣公孙述窦融等书则有以见心事之磊落焉敇邓禹冯异岑彭等书则有以见机神之英悟焉头须为白之言平定安辑之训与夫责刘尚以斩将吊人之义有以见不得已之心焉惊河西感市掾不待识者而占其中兴矣明章二帝虽不逮前烈然永平即位之诏有曰万乗至重而壮者虑轻元和择吏之诏有曰安静之吏日计不足月计有余其小心畏忌忠厚恻怛蔼然见于言外而所与东平王酬荅者读之使人流涕也和安以降政出房闱权归宦孺陋矣而劳来勤恤之意犹时有前人之遗风焉是未可槩以为华不副实而倂弃之也或者又曰帝王之言出于其心而发于其口故言即其心两汉以来率付词臣之手亦何足録耶呜呼是又未深攷者尔武帝以淮南王善文辞每为报书辄召司马相如视草天水多文学掾光武有所辞荅特加意焉未必无儒生学士相与弥缝于其间也至观文帝与尉佗书自谓髙皇帝侧室之子光武以司比尧必非代言者之所敢道矣由此观之汉之制诏非若后世一委之词臣也窃不自揆仿林君前书之体纂次成之目曰东汉诏令非敢之他人亦聊以备遗忘与我同志者幸订正而刋削之毋以河汾讥我嘉定十有五年岁次壬午二月朔甬东楼昉自序
　　光曩侍迂斋楼先生诲席一日读五代史先生笑谓光曰欧公作之命徐无党注之徐六一门人也呜呼先生之志逺矣先生生死文字间茂制满家少须荟蕞次第流惟东汉诏令成书已久手所勘订当在他书先亟求锓梓俾与西汉诏令骈行以续成一代典章呜呼先生又岂以此书为身后名哉绍定戊子中秋日壻范光识









