　　钦定四库全书　　　　　史部六
　　玉坡奏议　　　　　　　诏令奏议二【奏议之属】提要
　　【臣】等谨案玉坡奏议五巻明张原撰原字士元三原人正徳甲戌进士授吏科给事中以疏论时事谪贵州新添驿丞嘉靖元年召复故官坎坷八年其志不挫益以慷慨直谏自许如正殷通等陞职世袭疏赵云陞命疏选近习疏请逐太监萧敬二疏论锦衣卫朱宸等罪状疏寝杨伦职命疏停国戚张鹤龄等恩典疏停司礼监乞请疏论国戚张延龄等罪状疏论内宦提督织造疏论张璁桂蕚疏皆力折权幸不避祸患言人所不能言今具载集中当其赐环之初赵汉与之同科赠之以诗有碧桃雨露空千树老竹风霜见一竿句又有回来龙剑星文在迟暮提擕得共看句今载汉渐斋诗稿中观于是集原可谓不愧斯言矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀












　　玉坡奏议原序
　　门人三原张维德维哲泣捧其父玉坡子所为诸奏议遗稿再拜而言曰予先人以谏死矣夫何憾所不朽者固炳炳在斯幸惠以一言俾椟而世世守焉孤之愿也予敛祍而读之叹曰危言哉危行哉有道之邦哉玉坡子名原字士元学问习于童防忠亮成于天性正德中举进士释褐五月授吏科给事中拜官三月极论时政疏奏九日谪贵州新添驿驿丞居新添乃八年皇帝嗣统复召玉坡子为给事中皇帝聦明仁圣有尧舜之资玉坡子亦慨然以谏诤为已任是故抗顔列牍朝闻夕奏匡弼君德指陈阙政显进忠良排击嬖幸论刺官邪其言经以正而不迂也其事详以辩而不隠也其气奋以厉而不弱也其节廉以直而不曲也或曰不有身乎玉坡子曰君尔何有于身或曰不有家乎玉坡子曰国尔何有于家烈矣烈矣夫人之恒情外撼则中畏始挫则末沮惩羮者吹于虀震躬者戒于邻往往尔也新添魑魅之乡豺猨之窟也一朝居之犹曰不可玉坡子终八年于斯焉孤身万里百死而一生其忧深矣乃不畏不沮而谔谔而挺挺益若是乎疾风不仆劲草有歳寒之心也百折不回江汉有必东之性也斯之为大丈夫矣虽然朝阳升天鸣鳯矢其音神龙出海祥云耀其景卒复叹曰有道之邦哉危言哉危行哉嘉靖丙戌孟冬既望兰谿渔石子唐龙序









　　玉坡奏议原序
　　关中旧称二王庄毅则忠勇端毅则清直庄毅公击奸顺门声震海内其后七十余年而三原有张玉坡渭南有裴给舍云故关中语曰前有二王后有裴张乔世宁曰国家重直谏之士自刘李以后士相慕效视昔益盛矣玉坡子甲申封事忠愤激烈抗志委身可谓慷慨就义者非邪向非孝皇养士之恩今上容言之度亦安得毕志竭忠若此哉然余毎览公奏议未尝不潸然泪下盖伤夫为臣不易云公在正德时言时政十二事语多侵中贵人是时中贵人用事故谪公贵州盖八年不召公也会今上御极公始得召归益感上知遇尽言乃遂有甲申封事云嗟乎成名亮节足以不朽于世如公者夕死可矣夕死可矣余数过三原会三原诸君子相与论公奏议谓文辞可不必论即刚大之气高明之见当万世传也要之直而不讳切而不迂达于国体中于时务其指意固与端毅公奏议一也公少师端毅慨然有天下之志卒能不欺其志若此邪国朝谏官如公者才数人耳当世君子无不悲伤叹慕想闻其言也余伤夫自甲申以来至于今二十余年谏草秘不得出恐久益湮灭乃为检其遗稿稿凡四巻诸常行事与诸会奏稿今皆削去存其自建白者三十余疏要皆当世钜重也览者以此究公之志业亦可知余言所指矣稿刻之湖广提学分司板百余片遗自少华许子者许子督学时刻五经子籍留板尚多而余以分司月纸为工食费云刻成遗公之孙县学生侍以传后世嘉靖二十六年八月望日湖广按察司副使奉勑督学耀州后学乔世宁撰





　　钦定四库全书
　　主坡奏议巻一
　　明　张原　撰
　　时政疏
　　臣无似误防圣恩擢居言路日月云逾防涘莫报昼夜殷忧图惟致私顾言语嗫嚅莫能自効窃惟以言为职以谏为名上自朝廷远及边陲政事失得生民利病举所当言即言不尽中犹愈无言也臣窃观今天下之事弊縁法久事以时殊博访熟思有嘅于中激切之诚莫能自巳粤稽往古之道载考祖宗之法爰及今时之弊因酌政治之宜谨条为十二事先之以正守令择将帅理刑狱汰冗食以均天下之政次之以省征敛慎工作恤士卒明赏罚以顺天下之情继之以礼大臣开言路以兼天下之善终之以崇天道进德学以端天下之本言虽鄙俚事皆切实迹若浅近效实恢宏千虑一得辄用进呈昔野人美芹而思献不恤纬而忧王臣之效恳殆亦此防望陛下逐事览择留意施行至于臣之愚昧不知忌讳指斥时事言虽讦直心寔靡他更乞曲赐优容不加谴斥以开忠谏之路臣无任激切战栗之至计开一曰正守令臣闻汉宣帝尝曰庶民所以安其田里而无叹息愁恨之声者政平讼理也与我共此者其惟良二千石乎是知守令最为亲民得其人则政平讼理万民乐生非其人则刑繁政陂民多愁叹然其斡旋之机顾人主激劝如何耳汉宣时二千石有治理效者辄以玺书勉励增秩赐金公卿缺即徴入用之唐太宗疏刺史县令之名于屏风注其政迹于下以备黜陟我英宗皇帝亦尝因天下诸司朝觐旌其才行超卓政绩显著者赐以衣服楮币筵宴是皆斡旋激劝之道也今之守令固有端靖慈祥之士亦多阘茸汚贱之流大肆贪饕过逞酷鸷謟谀成风拜尘乞幸请托终日跂足待迁发谋举事皆为身谋若是者十常七八然来朝之时陛下赐宴赐币毎行赏格而卒未见士风之变吏治之精臣以为考察之责系于御史御史职分于讼狱之繁力限于地域之广其不能精其事有由也伏望陛下于三载考察之外更遣周岁巡行之使官如御史职专访防令其博采舆论之公不据一人之见如其贤者不俟来朝即加褒赐如汉郭贺故事遇有贪酷之人不拘考察年限即奏罢黜其秽声着甚者又当破除常调大加显罚用为众戒以安民生二曰择将帅臣闻将者三军之司命系国之安危古者筑坛而拜告庙而授推毂而遣分阃而治盖重其事慎择其人也我太祖皇帝驱逐元人混一海宇虽曰天授而诸将之功实多当时命将必先选于稠人观于燕闲审其器识量其勇谋而后遣之往迹昭然歴歴可验今之为将者多纨绮贵胄子弟平居意气轩昻漫以战陈自许及应敌临战遽尔怖愳或逗留玩冦或退缩偾军志气消沮手足错乱况其平日威不足以服逺人恩未能以绥士卒韬略未闻智勇安在似此庸驽用之何济非徒无益兵事抑且有损国威且世之善言兵者莫如孙武而其论将之五德曰智信仁勇严不识今之将有一于此乎无古人一略而滥膺将寄臣实寒心伏望陛下广为搜罗慎加简察武举之外别置贡举科条考察之余再立采访官使不惑于阿大夫之誉言日至不执于赵奢子之大言无实战陈屡经者始授之节钺不限于边鄙之远人智勇着誉者方寄之藩阃不昵于左右之僻幸庶几搜收得人边陲有备三曰理刑狱臣闻治天下以政为治具以刑为政辅刑以辅政而后奸慝惩暴乱息矣此古之降典者又有待于折民之刑而刑政二者所以不可偏废也书曰式敬尔由狱以长我王国盖能慎用刑则仁恩孚洽足以培固国本是持法者又不可不慎也汉唐之初立法甚善其后巧文深智酷鸷锻链之徒耗散国脉天下嚣然丧其乐生之心惟太宗毎决重辟必令三覆五奏减膳彻乐诚知人命至重而敬慎者也我太祖皇帝当草昧之初即留心于刑狱删定律令昭示章程告戒丁宁亹亹不巳尝曰用法不当则无辜受害又曰刑得其当则民无寃抑又尝因谳狱淹滞廷责辅臣盖垂画一之法存钦恤之心圣子神孙万万年所当敬守也今天下承平日久法弊政弛治狱之吏率不任法贪墨自恣贿赂成市轻重在手喜怒任情狱成于鞭朴棰楚之锻链罚异于比况议拟之附防或二人同事而异罪或二人同罪而异罚或一狱而梏滞者十余年或一事而株连者百余辈舞智弄法深诋巧文虽陛下时下湔涤之诏敬慎之言殆亦弥文而巳张释之曰法者天下公共者也今天下之法如此陛下以为公乎法既不公而欲天下之治得乎伏望陛下明勅法司申严成宪以大明律令为圣祖之所详定者遵用而不违以见行事例为廷臣之所集议者参考而不失内外一律不以轻重自恣大小称情不以喜怒自任谳讯明允俾无株连之寃决遣以时使无梏滞之枉陛下亦宜笃示大信敬守祖法曲赦不行视宫中府中于一体钦恤恳至谨三覆五覆于崇朝庶几刑罚以清奸宄以息五教以弼四民以安四曰汰冗食臣闻洪范八政食货为首孔子论政足食为先圣帝明王未尝不以此为急也自非旱干水溢霜殒雹击则天之所生地之所养自足以供一岁之用古者立什一之法以制其取校五谷之入以制其用建百官之秩以制其食他如府史胥徒之亦必量功称事初无靡费因事置人略无冗贠是以费用省约公私优裕我太祖皇帝既酌天下地里建置官吏复因内府衙门置设工役官有定贠不至冗杂工有定数罔有滥侈今国家之用率多取办于东南然而旱干水溢霜殒雹击以为天灾地歉者既无宁歳抑且贪饕朘剥渔夺蚕食以为民害物蠧者复无余利则食之所生其源巳病矣加以都畿之内耗食者众巧计投充而趋办月钱恣意影射而假食月粮一方之内氓匠卒无不食禄之家一家之中父子兄弟无不给粟之人夫趋办月钱则利归官府假食月粮则害及廪庾况月钱之办仅费月粮十分之二三则民之所以竞趋于彼者固其所也是以供办之夫数倍往昔而徴求之名尽越法制物力如之何不绌哉伏望陛下从国初清明之制洗近年积习之弊严立法禁大加简阅内外官贠系因事建置势不可无者姑仍其旧若事在得巳职涉冗繁者一切罢革又各色匠作及勇士力士校尉人等凡近年巧计投充者尽为裁黜其有占恡影射者亦必从法究治以杜其弊庶几漕粟充羡国计可舒五曰省征敛臣闻传曰百姓足君孰与不足百姓不足君孰与足古者太宰以九赋敛财贿大府以九式节财用以九贡致邦国之用以九府为掌财之官汉景帝时民毎三十而税一唐高祖令租庸调之外不得横有调敛我太祖皇帝尝曰岁赋有限而日用无穷费或过度何从办集侵渔剥削皆原于此又尝因四方进贡而郤之以为四方之物皆民之财敛万民之财以为彼一身之利制自今其毋复献是知民不可贫渐不可长而希宠生事者宜有以塞其源也今天下征敛日新劝劭日益地无遗利民无遗力宜财用之多也然一举事而掌国计者辄至告乏何哉民贫故也民之所以贫者有二一由守令之贪残一由守臣之进贡国家近年均需杂输层见叠出率十倍于旧制而皆取办于守令守令之贪残者且假托以自殖而又十倍于上供此民之所以贫者一也至若守臣进贡其弊又有不可胜言者巧立名目竞出新竒恣意逢迎以为孝顺彼岂肯舍巳之财以尽已之忠哉不过取于民耳取于民者又数十倍而供于上者才一二分虎狼之暴莫可祰制丘壑之欲无有止极此民之所以贫者二也伏望陛下禁守令之贪残而一毫不许擅取止守臣之暴敛而一物不许擅进执此之政坚如金石行此之令信如四时务使敛之有定赋用之有定数掌之有定贠贡之有定制法外之征不加之民无名之贡不入于上庶几民财不匮民心不失六曰慎工作臣闻古称善治者必曰不尽民之力盖匹夫之家上父母下妻子嗷嗷数口待一人而食茍使之终日勤役而不得经营口食则彼父母妻子之养何所取给哉况军士名尺籍实为防御而京营之设又所以卫王室以备缓急者也顾可使之勤劳工作以索其力哉平居无事既索其力仓卒有事复欲其捐躯殒命以効一旦之用精力消萎英气摧折非惟法制不宜抑且人情不堪昔者汉文帝欲作露台既召匠计直而复已唐太宗欲修洛阳宫己下诏发卒而复罢我太祖皇帝尝指宫中隙地曰此非不可起亭馆台榭为游观之乐但恐伤民之财劳民之力耳大哉王言万世攸仰今都城内外工作繁兴起拨军夫动以千计虽非急务一槩举行事可因仍皆务改作计其工程或期月可办而恣其怠缓尝至终岁而不休徒事因循躭延歳月假为督理大肆诛求做工者能几人而纵放者率已过半上工者能几日而停止者又或歴时虚名有在实效无徴利入私门怨归公室况今内殿营建在迩工程浩大力役重繁率在斯人事非得巳使不预为培养何堪临事动烦伏望陛下俯颁涣汗申勅所司养锐节劳坐待重役合谋并力动应大工将见今大小工作一切停止内外人役举皆免放庶几民有余力乐于趋事防慝不作讴诵聿兴七曰恤士卒臣闻乐生恶死者人之情也今驱无罪之人使之披坚荷戈以蹈必死之地而乐于进趋勇于敌忾者岂其情哉惟上之人加意于存恤使平昔遂其饱暖安逸之愿而无倚矛脱巾之怨而后可耳茍或劳役而不肯节其力朘剥而不能体其心颠踣憔悴初无濡沫之利以为周身之资则彼皆将曰吾冒锋镝犯霜雪捐躯命而不得安饱于终日亦何以自慼为哉是以怨讐聿兴战御丧气深可畏也昔魏吴起为将与士卒最下者同衣食卧不设席行不骑乘亲褁嬴粮与士卒分劳苦赵李牧居代鴈门市租皆输入幕府为士卒费日击数牛以享士边士日得赏赐而不用皆愿一战故能克敌御侮所在成功我太祖皇帝躬临战阵偹知艰苦屡颁诏防恒切注意尝因天寒念沿边将士加给衣帛又制优恤军属之律申尅减衣粮之禁恩至渥也今畨上之卒既疲于道路之奔涉而屯边之卒又苦于差役之繁重则所以节其力者既无其道矣兼且统领将佐百尔征科巧立名目下及刍薪肆行椎剥至穷髓血月粮虽给曾未得升斗以赡私上下诛求又旁及余丁以输办一家数口迄无闲人一身百工都无余力人人无更生之乐怀终岁之忧则所以养其生者又无其道矣夫平时爱养既不能得其欢心则临敌御侮安可望其死力哉伏望陛下申明旧章严立约束务使统领将佐不敢贪残军伍士卒得受实惠其有玩法自殖稔恶不悛者寘于重法用为千百之戒初不以内外大小异法殊科庶几万众如挟纩之和边陲有踊歌之乐勇气增倍战御无失八曰明赏罚臣闻赏罚者人主励世之大权不可不昭大信于天下也古之明王赏一人而千万人劝罚一人而千万人惧者盖由赏当其功则不惟有功者知所劝而天下之人亦将汲汲焉圗効力以立功罚当其罪则不惟有罪者知所惩而天下之人亦将惴惴焉图自修以免罪是故操此大权昭示大信其赏也因天下喜之而后赏罚也因天下恶之而后罚故其纪纲振立政事脩举人心淬厉治功可成也昔汉张裔称诸葛亮曰赏不遗逺罚不阿近爵不可以无功取刑不可以贵势免此贤愚之所以佥忘其身也唐裴度亦以藩镇底平为处置得宜能服其心而致然我太祖皇帝尝曰人君操赏罚之柄以御天下必在至公无善而赏是谓私爱无过而罚是谓私恶皆不足惩劝至哉斯言诚治天下之鉴也今天下好恶不公赏罚不信或无功而受赏或有罪而不罚或既罚而复免或既赏而复加庸才荐登率又赐玉微功莫効辄尔封侯恩或滥及于年资赏或妄加于阀阅希图传奉习生徼幸之心请托乞恩大啓觊觎之念政体弛废权柄下移载稽边功其舛尤甚足不出门庭率寄名而受赏身未经战陈多迎合以奏功捐生御敌者或未沾恩临机畏缩者或至脱祸功差六级古法不免谪官覆至全军今则纵其赎过虚张谍报率欲冒功深自匿藏全无实覈士卒由之解体边冦因之陆梁似此弊端殆难尽数伏望陛下申示章程大张干断精明赏罚实覈功勤凡所施行必布公道赏不令其幸得罚不致其幸免无为茍且目前之计要为经久画一之规其或左右近习之人阀阅权势之辈沮公挠法背理任情请托夤縁肆无忌惮者皆聴所司执奏又或巳经圣意俞允虽有成命者亦聴科道参驳皆付法司究惩庶几公道昭明国是有定九曰亲大臣臣闻君者臣之元首臣者君之股肱况大臣者又人君之所遴选甄拔置诸左右以资辅弼啓沃尤非羣臣比也遴选甄拔既将以为辅弼啓沃之资而堂陛森严有以限乎尊卑之分法制繁宻有以沮乎情意之孚甚至庙堂大计虽付外廷杂议者亦皆承示意防徒縻虚名而不使可否于其间则向之遴选甄防者岂徒隆之于虚礼縻之以高爵而巳哉唐虞之世君臣相与一堂之上都俞吁咈喜起赓歌如家人父子之亲蔼然情意交孚略无猜忌形迹之嫌扞格疏逺之弊唐制天子燕见大臣开延英殿从容坐论移刻乃退宋仁宗召大臣于天章阁赐坐给札使条具其所欲施行者我太祖皇帝及列圣皇帝正朝之外亦率于便殿不时召问燕语或究机务得失之故或察闾阎幽隠之情当时诸臣以为荣遇各有纪述可考也其后时事渐异礼意寖衰形迹阔略日以暌废治年间我孝宗皇帝因言官建白亦尝举而行焉故当时政务修举刑赏昭明海宇乂安治化休美天下至于今思之伏望陛下崇信老成优礼耆宿毎遇闲燕特赐召延脱略仪文外弃形迹从容赐坐欵曲晤言讲论经书旁及民隠商防机务博究事情可否之言出口入耳宻勿之计彼感此孚务使上下之情两达内外之事周知庶几老成之臣曲尽忠悃天纵之质益进聦明而一德可成庶绩咸熙十曰开言路臣闻主圣臣直古有是言主非圣不能容臣之直臣非直不足见主之圣故君以降志受言为德臣以犯顔敢諌为忠彼此相须上下相济而后天下可理也朝廷设台谏之官而名为耳目之司正所以广九重之见闻益一人之心思使天下万事未易周悉者于此可悉也茍循黙缄晦不能尽言使天下之事因之隳废则安用此耳目为哉此为不忠之臣不忠之臣诛无赦抑或人主骄愎自贤不容尽言使天下之事因之隳废是自壅蔽其耳目也昔汉文帝于郎从官上书疏未尝不止辇受其言群臣袁盎等劝说虽切常假借纳用之唐太宗于上书言事者皆黏之屋壁出入省览我太祖皇帝临御之初毎导羣臣使之尽言进投疏奏无不尽览言或可采辄赐褒嘉欣然改从初无系吝盖即成汤从谏不咈改过不吝之心也故当时治化之盛与三代同之今天下政事之兴革人才之用舍大有可言者而人亦未尝不言之然或略而不详迂而不切陛下一皆优容聴纳无所咈戾甚盛心也但言者虽众而尚怀逆鳞之忧聴之虽勤而尚有遗善之叹伏望陛下广询博访畴咨延纳如古之所谓开导而求谏和顔色以受之虚襟宁以聴之者务使有怀者皆尽其所言有言者各尽其所见然后徐察其可否而赐之施行其或言有不当触忤尘渎亦宜假借优容不加罪责庶几兼天下之善集众人之长群策毕屈庶政无议十一曰崇天道臣闻君者民之父母天者君之父母人子有过则父母戒勅之规谕之甚则笞责谴呵无所不至盖其爱之之心无所不至欲其朝夕警省冀其饬躬励行而后巳也人君事天实亦此彼其位曰天位职曰天职民曰天民皆不以为君之所自有而必系之天者是其受天地之托居宗子之任宜乎祗奉若天以尽其道也况人君尊临九重至尊无上颐指气使无不如意使非上天隂鉴而黙相之尚何所惮而不为哉故灾祥沴异之来盖亦爱君之至薄示笞责谴呵之意以为戒勅规谕之方冀于饬躬励行而已也董子以灾异为天心之仁爱诗人以不敢戯豫驰驱为敬天汉文帝以水旱疾疫下诏责躬宋太祖以霖雨不止夙夜焦思我太祖皇帝尝因时不雨素服草履步诣祷祠设藳席而露坐昼曝于日顷刻不移夜卧于地衣不解帯每令蔬食杂麻麦以进其忧民之心事天之诚万世无容议矣今天地示变戾气作沴雨旸愆伏日月薄蚀星辰殒坠风雹震击是天道不清于上也旱魃荐臻大水浸溺盗贼充斥边陲侵扰是地道不宁于下也不识陛下以今此之时为治安矣乎抑或以为未也若以为未至于治安则所以饬躬励行者岂可但已耶夫天地作沴既示仁爱之心而体道守正宜尽昭答之实用副父母万民之望以谢天地父母之心是在陛下为之而已臣以为应天以敬而不在仪文繁缛之末立政贵诚而不系声音笑貎之为使能持一敬以为感格之本积一诚以为施设之基一政之施无伪无杂一令之行无二无三有忠信诚慤之实无虚伪诬罔之非孚洽于群僚百执事之间昭著于宫壸涖大廷之际如汉光武之推赤心置人腹中唐太宗之至诚理天下则一诚足以消万伪一敬足以敌千邪天人之间感应之机影响之捷当有不可诬者至和召来万灵顺应而沴不为灾矣昔唐太宗忧民食而蝗不为灾宋景公发善言而灾星退舍是皆应天以诚而能转灾为祥巳行而有验者惟陛下察之十二曰进德学臣闻人君之德为天下治忽之机古之明王未尝不以修德为急而贤臣之辅导劝说亦未尝不以修德为急何也世无常治亦无常乱德日新者有以致万邦之怀仪不忒者足以致四国之正潜修于严閟幽隠之地而昭格于广博遐远之域感应之机有不可诬者然德之修否顾学何如耳高宗逊志时敏以求建事成王宥宻缉熙以求显德故曰明君以务学为急意正如此知务学而德之不纯者有矣未有不知学而能修其德者也知修德而治之不纯者有矣未有不修德而能善其治者也务学而不能纯其德者学或未至抑务之未得其要也修德而不能善其治者德或未至抑修之未得其要也且人君之学岂若经生曲士之为哉撮大防绎大义审治乱安危之机探得失是非之源如斯而已耳我太祖皇帝创业之初万几丛委日取论语洪范诸书乐而玩之毎遇儒臣经筵进讲率令尽心剖析又命有司访古今书籍以资览阅又深虑圣子神孙以暇逸为垂拱无为故其垂训拳拳以大禹惜寸隂文王不暇食为言着之乎典册传之乎后世如日丽天如水行地凡有耳目者所共见闻当万世遵行而不可违者陛下即位以来于兹九年虽求治之念恒切于中而致治之美未臻其効意者修德之实尚有可言也伏望陛下念祖宗付托之重思天下仰赖之广体圣贤善治之言遵皇祖垂世之训深居法宫尊严简出清心窒欲励志省非日取论语孟子尚书诸书以及戈直之贞观政要真德秀之大学衍义陆贽之奏议循文约理撮防取义时赐省览以禆圣学缉熙之益又采其切近简要者施之践覆以为圣德高明之验其于骑射弋猎荒游盘乐之事絶意不为或左右嬖习之人有以此事先意承顺逢迎导引者亦必大加惩艾以为奸谀不忠之戒如此而圣德不纯圣治不美者臣未之信也昔唐贞观之时斗米三钱刑措不用太宗曰此魏征劝我行仁义既效矣夫太宗一行仁义而天下即见治平是以进学修德而能成化致治已行而有验者惟陛下察之







　　玉坡奏议巻一
　　钦定四库全书
　　玉坡奏议卷二
　　明　张原　撰
　　止殷通等乞陞职世袭疏
　　臣伏见兴府旗军军校校尉军人厨役殷通等一千三百余名俱縁从龙之故防恩填注锦衣卫食粮当差各赏银两彼乃不知止足援引乔成例连名具奏又乞陞职世袭近该给事中安磐论奏奉圣防该部知道钦此臣仰观圣意似非断然终不欲与之者臣是以复昧死言之臣惟世禄以待有功而人非军功莫可易致此祖宗悬爵赏以为砥砺天下之大具立法至严且重也边陲将士冒锋镝歴艰苦脱万死以得一生幸获首级然后上功于幕府而复覈验于台部展转岁时至再至三方仅增其一秩今殷通等无汗马之劳尺寸之功徒以一时遭际顾欲得世袭官职以自比于军功之列臣恐边陲将士闻之解体必曰吾捐躯命以求官而未可必得彼徒袖手侥幸得之是朝廷视吾躯命不甚重于官秩也陛下复将何以待边陲将士之有功者邪抑将何以劝边陲将士之有功者邪夫官至于世袭可谓至矣人至于一千三百有余可谓多矣陛下巳尝汰冗员革冒功今无故陞此一千三百余人其冒滥何如也陛下身自行之曾未几时乃复自背之失天下大信破天下大闲臣窃为陛下不取也往日乔成等乞请之初使陛下俯聴该科该部之执奏裭其秩而治以罪则殷通等今日之比例臣知其决不敢矣若谓其有扈从功出于一时之特旨臣又以为不然扈从之功优之金帛足矣不必假之官且世袭也昔唐太宗时秦府旧人未迁官者多怨望太宗曰王者至公无私故能得天下之心若不论贤不肖而直言怨望岂为政之体乎审如是则陛下今日之于殷通等寔示天下私也陛下有尧舜之资图尧舜之治顾所行反出唐太宗下臣固知非陛下本心也伏望陛下重天下公爵割一时私爱勅下该部遵照前旨殷通等止许食粮当差照旧替补仍将先后陞官世袭如乔成等者通赐查革庶后人夤縁者絶觊觎之心贪冒者无援引之例而边陲捍御者亦有所企望而知劝奋矣臣不胜犬马惓惓为国之至
　　请起大学士石珤疏
　　迩者掌詹事府事吏部尚书兼翰林院学士石珤将命祭告阙里便道囘家遂杜门引疾累疏乞休节防温诏勉留再三且勅吏部差人催促供职仰见陛下优礼大臣眷念元老崇重德望延揽俊杰之心天下臣工率皆欢忭鼓舞咏歌圣德凡有志事功者莫不仰首思奋欲副大圣人侧席之求以効一得之用但珤退休之志已决而叙述之词甚恳似不可挽留者臣窃以为有君如此而忍负之珤独何心哉盖履盛知止者圣贤之格言进礼退义者大臣之高致珤之用心或以此也臣尝闻珤之为人刚方直介有确乎不可拔之操公忠简谅有断兮无他技之美学焉有本不徒勦口耳之説才焉有用足以为经济之资名久孚于缙绅之旦评德素恊于烝黎之夙望若珤者博求斯世不多其人陛下昔任之铨司复进之内阁天下固已称之陛下亦已信之如之何今聴其自去也海内尚有二三老臣负重望而家居者陛下巳尝注意而未及用之天下方以为圣世不遗黄耉之阙事顾又可聴珤之去邪陛下左右啓弼成太平之治者虽巳得人然君子满朝吉人彚征自足彰圣朝之美固不嫌于多也昔人有曰正臣进者治之表其意盖谓进一正臣固未可遽以言治而拔茅连茹之义用人行事之推天下向风不约而自皆归于正治虽未成而治之形已兆矣使人君于此果能体其心不强以逆之尽其才不枉而用之则期月已可三年有成之言必不诬也陛下又可以珤之去不闗治理乃不经之意而不必致之邪臣固知陛下必不聴珤之去也敢复为此言者非求谀于珤也窃念扶植善乃臣之职奬成君德乃臣之忠况老成典刑实有国者之桢干而顺天下之情慰天下之望尤治天下得人心者之要道是以不避尘渎为陛下覼缕言之实非求谀于珤也伏望陛下重念辅贤之不易得治理之不易致勿以天语谆复而厌其烦勿以珤奏频仍而疑其慢再勅吏部丁宁谕防仍遵成命责以大义务欲珤之趣装就道祗服圣恩使与三四元老同心寅恭以賛襄圣德弼亮圣化陛下亦宜开张圣聴虚心任纳朝夕密勿勿二勿疑以共保亿万年无疆之业天下后世必将颂陛下为中兴之令主珤与三四元老亦得为中兴之贤相顾不美与
　　寝赵云陞命疏
　　迩者皇上悯念御马监太监赵山藩邸服侍殷勤于其死也赐之赙祭为之安塟旷荡之恩至矣极矣寻因少监王佐学为其弟侄乞官防准陞赵云为锦衣卫正千户彼时臣等该科即尝具奏论其不可奉圣防已陞了罢钦此臣等自恨平日诚信浅劣不足以感圣心言辞鄙秽不足以啓宸聴有负祖宗设官求言及臣等以言为责之意俯首扪心腼顔慙惧既而又意该部论列宜有当圣意者冀犹可以回成命也及其极言执奏复奉圣防巳有防了钦此臣等相顾错愕莫知所以夫赵云止一人其陞官亦止一事似不可再渎宸聴但此事系祖宗之宪章朝廷之名器圣德之得失国事之是非非细细者不容缄黙而巳也然其事之不可臣等该科及该部论之已详臣岂能复赘其意外之言哉窃念官爵乃古圣人治天下之大法是故本之礼以为之纲维行之义以为之权度成之信以为之桢干有品式以定其制有等威以异其名国家悬此以奔走天下之人使贤者居之有所勉而劝焉不肖者视之有所企而慕焉其名若虚而国家受其利也实大昔人谓为砺世磨钝之具是也我太祖高皇帝时臣下立战陈功者多止赏之以金帛其或功出异常不得巳始与以一阶今之尺籍可考见已高皇帝岂刻印刓敝忍不能予者邪诚以赏多则滥滥则人不以为恩少则贵贵则人知其为惠然必上之人自爱之重之斯下之人亦爱之重之何也以其得之者不易也否则漫然与之漫然受之与之者略无难色受之者以为当然其何以奔走天下之人而又何贵于砺世磨钝也况可聴人代人乞请而即许之邪使可因人乞请而即得之皆将鑚刺请托取径行险以竞求遂其所欲幸门一开頽波四溃彼惟知恩出于所求而不知有君上矣陛下惩往年冒滥之弊尝查革乞陞传陞人员天下方想望仕版澄清纪纲振肃以成更化之治顾可又许赵云之乞陞以开新例紊旧典失大信乎赵山虽有服事殷勤亦其职分当然视战阵功何如也使其服事殷勤即可以言功则陛下何用于山哉昔韩昭侯有敝袴命藏之曰吾闻明主爱一嚬一笑今袴岂特嚬笑哉吾必待有功者今之正千户其阶正五品其秩武节将军其禄几二百石尤非敝袴者比陛下略不少如敝袴之爱惜率意轻与无功之赵云所见与昭侯异矣该科该部不肯阿意奉行而执言以请皆其职也居其位食其禄任其责而不能尽其忠举其职臣窃耻之陛下亦安用之今臣等该科欲举其职既以为不可该部欲尽其忠又以为不可陛下独排羣议偃然以为可而与之则是臣等该科及该部之言举不足信也臣等位卑望薄言不足信固宜独念尚书为陛下喉舌之官分任责成赋政四海之人而彭泽又陛下以德业闻望特诏起用素所倾注倚毘者顾亦不信其言焉则陛下之所信者谁也臣伏见近日陛下批答中外执奏章疏率曰已有防了或曰已有成命了或曰巳发落了不特赵云一事为然词涉婉而意甚厉情若顺而防则离请虽繁而执愈坚虽未尝显言距人而实寓不容人言之意是岂陛下任人用言之道哉究其末流将必至以人言为不足恤也孟轲氏曰訑訑之声音顔色距人于千里之外则防謟面谀之人至矣与防謟面谀之人居国欲治得乎臣所以大惧而不能巳于言者盖亦为此昔史臣賛尧之德曰舍巳从人汤之德曰改过不吝至汉高帝亦曰从善如转圜唐太宗亦曰纳谏如流是皆书之简册传之后世人至今颂之不衰不识陛下何独异于此也今之议者皆谓防由中出政多下逮貂珰窃国命奸幸擅朝纲政以贿成法缘私废天下事渐不如初者十二三而正德之故辙多踵行之观兹乞请即其一端陛下聦明神圣天下钦仰独于此尚不省悟乃尔甘其谀而受其欺邪陛下去年即位之初覃诏天下天下之人扶携往聴咸举手加额欣欣然喜见大圣人之出世而幸闾阎之更生真有愿少须防母死思见德化之成之意陛下今日柰何怀姑息之小惠背已行之大诏涣既得之人心隳垂成之功业乎伏望陛下为祖宗崇重官爵为朝廷爱惜名器俯纳该部体国之奏特寝赵云乞陞之官仍依拟量免徭役俾之世承其祀则君义臣忠两为得之臣又闻汉诸葛亮告后主曰宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭陛下平明之治不宜偏私使内外异法也臣更望陛下修太祖之旧典孝宗之遗烈宫府不异体刑赏不异法惇大信以示天下庶官有定守民有定志恩自上出权不下移平明之治行当见之
　　弭盗疏
　　臣奉命香河县地方公干行过通州甫出城门当有驿丞禀说前面见有响马强贼刼马伤人止臣不行及臣再行三四十步至河东岸有人告称系上班官军被贼四五十众各骑马披甲将伊用刀背砍打刼夺官马去讫臣再行二十五六里至地名甘唐庄又闻被贼刼去本地居人马匹臣再行十数里至宝林寺又闻被贼刼去牧放马匹官军跟纒哭告仍复丢还及臣回至通州又闻是日刼去张主事及南京进贡内臣船只行李等物窃思响马强贼虽云无歳无之然或三五人十数人而止抑或止于旷野无人之处遇有经过往来官员犹知有所畏避而不敢犯初未有若今日之甚者动辄纠合人众防血齐盟披戴盔甲摆列行队白日大市之中州治郊闗之内刼夺居人阻遏行旅而公差官员往往被其剽掠抑且拒敌官军杀害丁夫或冩递字帖于乡村要来抢刼或传寄语言于官府要来报讐毎日巡行村落遍索富家供亿酒饭牵取头畜党滋蔓道路充斥纵横任意莫敢谁何逺近惊疑不遑宁处翘首跂足日虞其来生民荼苦无所控诉上下相防匿不以闻臣自出京毎毎闻之人言前项强贼毎起或四五十人或六七十人通共不下三百余众通州富河庄一带村寨联络皆其巢穴平家滩诸处树林茂宻又其藏聚处所而固安等处地方今亦在在蠭起若不早为扑灭诚恐酝酿日深复如往年刘六刘七赵风子之为也臣又闻通州五衞巡捕官贠素无勇谋率皆阘茸平时既不能率军士设警备以时而巡逻有事又不闻出一骑发一镞并力以追捕就使邂逅遇贼亦皆争先潜避惟以恐其夺马为言其分守指挥王兰以新进之人承积习之弊人不豫附事皆掣肘立志虽勤坐成无防况其顾军赁马夫岂长图力小势孤不能成事而各该掌印官既为各衞之统领与有地方之责任顾乃自分彼此坐视旁观恬然自安略不经意以致贼势猖獗肆无忌心一日之内刼夺数四居民行旅受害孔多京官内臣咸罹其祸况通州地方土产多贼而张四张五蒋傻子等见今难制王兰巳尝拘执张五之妻子彼亦知势不可以但巳激之稔恶理亦必然而缉捕之计不可不急为之处臣逆料各卫官贠自解必曰前项强贼豕突鸱张出没无常我军出捕之时彼必先知而预为避计殊不知彼能先知我军之出捕而我不能逆知彼贼之欲来据事度情则谍报防范之未周玩愒因循之不免而官司知情故纵之宿弊民间窝藏传漏之奸作殆亦不能无也似此旷职偾事玩寇养患情皆可恶法亦难原况小惩大戒乃人心之常而防微杜渐尤治道之急伏望皇上轸念生灵受害地方重事勅下兵部急为议处务求经乆之道以合事势之宜其五卫巡捕及掌印官贠合无通行查提遵照律例从重治罪或暂且住支俸粮令其戴罪严限俟获贼完日再行奏请发落而分守指挥王兰亦乞行文戒谕责其后功以赎前愆如此庶官司知警而盗贼可息地方获安也臣比与贼先后同行相距才三四里目击耳闻其事如此臣恐九重之上或不能尽知其详也故敢不避琐细渎冒圣聦倘肯俯加聴纳少赐施行地方幸甚
　　修德弭变疏
　　臣见迩者南京风雨异常伐屋折木而郊社寝陵宫阙俱各罹灾抑且江水涌溢民多垫溺陛下祗灾知惧不遑寝膳至勤手诏痛自克责臣仰见陛下法祖敬天畏命重民甚盛心也然诏防不言臣等指陈时政阙失意者陛下无意于求言抑恐人之言及陛下欤虽然陛下纵不许臣言臣职在于言岂容于不言况陛下又谕臣同加修省勉修职业则臣之所以修职业以修省者祗在于尽言是以昧死为陛下一陈其愚臣惟变不虚生必由人召天人之际捷于影响春秋二百四十二年间毎有灾异必谨书之虽不着其事应而事应具存或为君有失德或为臣有乱政或为羣小柄任或为宫壸制权或为邉隅有警人事感于下则天变动于上事以应有不可诬者陛下秉上圣之资备中和之德抚运中兴拨乱反正天与人归宜乎百异消灭众祥骈集夫何即位未几而有日精门之灾涉冬而有雨沙之异郊祀之日而有掖庭之灾今大婚适始议期而有内局之灾南京又告此风雨之变他如湖广江西之水河南陜西之旱盗贼窃发于畿辅敌人深入于内境尚有未易缕数者陛下清燕之暇亦尝熟思而反观否乎传曰灾异者天心之仁爱又曰天不言以行与事示之而巳矣今上天之仁爱陛下者不为无意而示之以行与事也不为不明且至陛下所以警戒省循仰答天意之仁爱者顾可怠邪臣伏读圣谕谓政事乖违刑罚不中民困未苏国是未定以致上干天和昭示谴告似矣臣恐陛下能言之而未能见之行能知之而未能悉其事也圣谕又谓事关朕躬者痛自省循臣又恐陛下徒事虚文而未得矫枉更化之要以为省循之实也何也臣闻之诗曰敬之敬之天惟显思命不易哉言天命不易人当敬之也又曰畏天之威于时保之言天威可畏人当保之也又曰敬天之怒无敢戯豫敬天之渝无敢驰驱言敬保之道不可怠忽也陛下事天所以敬而畏之者果如是乎书曰天既孚命正厥德言正德以顺天也又曰天棐谌辞言有诚德天辅之也又曰惟先格王正厥事言弭灾之道先当正厥事也陛下事天所以正德正事者抑如是乎夫天地之大不外隂阳而万化之行亦惟隂阳人君为天之子代天立极其呼吸喘息与天地相为流通精神运用与天地相为孚契故王道公正修明则隂阳气和而灾害不生烝民安乐如其偏陂失纲则隂阳舛缪是以有大风拔木水泉涌溢孽火烧宫之变皆天先以谴示乎人君也天先谴示之者天意若语为人君者冀其能悟而知改之也若此不悟不改焉天斯罪之而祸乱随至矣董仲舒曰罪在外者天灾外罪在内者天灾内燔甚者罪当重燔轻者罪当轻今期岁之间大异叠见且皆出自禁掖而郊社寝陵宫阙皆不免焉则罪当重而在内也可知陛下自亲藩入继大位所以凝天命得人心者凡以登极一诏然耳诏书之所厘正率皆祖宗之旧典陛下行之曾几何时冗冒增置犹夫故也爵赏滥予犹夫故也刑缘近幸茍免权因左右下移犹夫故也内阁不闻夫宣诏府部不从其处分台院不纳其谏议犹夫故也废诏书为故纸视德音如常谈先后异致自相龃龉略不复有所虑顾爱惜之此皆政事乖违刑罚不中民困未苏国是未定之实上干天和昭示谴告之由陛下祗举其槩以及夫四者其详则隠而不之发焉此臣愚所以谓陛下能言之而未能见之行能知之而未能悉其事也然应天以诚不以伪以德不以文若徒举行故事近人情避殿减膳彻乐以为痛自省循云然臣恐上天昭鉴未易可以虚文感格此臣愚所以又谓陛下未得矫枉更化之要以为省循之实也诗曰我心匪石不可转也言守善笃也易曰涣汗其大号言号令如汗之出而不反也今诏防巳行旋复改之是反汗也是守善不笃也如此而求天意之回灾变之弭难矣伏望陛下主敬立诚饬躬励行正厥德以正厥事顺天道以祈天心扩明圣之德昭然而逺悟体乾元之徤奋然以有为捴揽权纲明谨政体考之灾变之应揆之当世之务追惟前日诏书为得人心之本而近日纷更为疵圣政之由再申勅防将近日事务一切有乖先奉诏防本意臣前之所疏或巳经府部科道论奏者俱许案行如故信之以笃行之以果勿于浮言之疑似勿安于近日之姑息仍望陛下时宣内阁重臣俯加咨议其所啓沃禆益必多六部大臣亦乞特赐召对俾之明陈其职得以展尽乎事情陛下因之覈考其功亦可周知其人品庶乎上下相孚君臣一德隂阳可和政事可理嘉祥可致灾变不待弭而自无矣臣幸得备员谏议之列奉职不修不能辅宣圣徳以召天和固不可言忠亦不敢辞罪傥陛下因臣愚言少赐省悟则臣愚报国之忠庶可少罄于防埃而不职之罪亦可少逭于旦夕矣宗社幸甚天下幸甚
　　选近习疏
　　恭惟皇上缵图抚运光啓中兴裭罚憸壬肃振纲纪凡正德年间左右近习弄权纳贿蠧政害人之流俱已置之法典但其人漏网于昔者或觊觎柄用抵罚于今者或夤缘复起縁附党与盘据根株势已渐成牢不可破率皆布置名下旧人或在各宫答应冀其假彼托此之言施其抵隙投间之计其为谋也甚宻其交人也甚广谋宻则秘计诡形未易以察其奸交广则一唱众和或可以诳乎聴虽皇上圣智同日月臣恐不能防闲于日之久人之众也况今市井之间传言若人往往市买珠翠宝玩之物价值踊贵私赍进贡各宫以为孝顺争奇竞巧冀售其术出入宫门初无避忌皇上已尝勑下各门戒谕禁约然而流风未殄頽习尚存鼠伏蝇营乘间窃举虽皇上无私如天地臣恐重违母后之心而亦不能巳也臣又闻昔唐肃宗因李辅国之专恣致有兴庆之事宋仁宗聴任守忠之防间遂成章献之隙臣毎读史至此未尝不忿恨于肃仁二君也大抵小人献謟进谀全无为人之谋依阿逢迎祗求目前之宠传报徃来言说搆成彼此嫌疑积以岁时遂致罅隙衅基在此理固必然我武宗皇帝之所以不御内宫者盖亦由小人防间其间外人不得而知也不然何恝然于夫妇之情邪伏望皇上洞鉴往事聿先正始杜絶小人使往年以罪放斥之人勿复收用如或左右近习敢有巧言饰词游说请托者即以奸党治之或有夤缘各宫传奉者亦宜一切置之勿聴仍乞再申勑谕内城各门及各宫门守门人贠凡遇内臣出入务要验其牌面审其事故不许容令前日罪人名下之人私擅进入各宫辄自进贡其各宫大小内臣亦宜禁其私相往来交接以杜后患即今册立中宫之始臣愚以为宫中一应答应内臣必须拣选谨厚老成之人左右用之若系前日罪人名下者即赐退黜勿得复留然拣选之任祗宜付之太监张佐鲍忠等以责其用心而太监萧敬已自涉于奸党恐亦不足信也臣臣子迫切至情言念及此不知忌讳死罪死罪惟皇上俯赐察纳不胜幸甚
　　请逐太监萧敬疏
　　顷者巡按江西监察御史程啓充封进宸濠与太监敬交通私书因具疏以发其奸奉圣防该衙门知道钦此继而两京科道等官交章论劾节奉圣防巳有防了钦此臣闻之无任惊惶昼夜思惟莫得其说夫罪之至大莫过于谋逆情之至可恶莫过于逆党故春秋示无将之戒汉法垂不道之诛我太祖制刑拟以十恶之律而着于常赦不原之条盖皆谓此陛下岂以敬之交通宸濠谓为小过而可轻宥之邪宸濠本以宗室至亲尚且削其属籍置之典刑敬何人也独可逭其罪邪陛下昔在藩邸越数千里之远知敬之奸多未之详犹可诿也今自即位以来凡江西逆党之所招宸濠簿籍之所记注与夫两京科道等官指其实而数其罪者不下二三十疏则陛下知之亦巳明矣乃复排羣议任巳私而不肯罪之不罪之犹可也顾又置之左右委以机务抑且屡赐温防勉留之臣不知其何为也且敬受累朝厚恩不思所以图报乃敢植私党而潜为异谋则其得罪天下得罪宗庙得罪社稷大矣陛下岂能无疑于敬而恝然于心乎虽敬亦自知为天下为宗庙为社稷之所不容而凡朝夕侍奉左右之际亦将有疑于心而不自安也上下相疑恐非陛下之利敬平日收恩于名下私覆其党与凡内府各宫及各监局布置皆有其人况其掌家太监如刘恭门下家人如王谅者素号狡猾最善夤縁布在内外为之应援而陛下左右多所交通设或陛下一时不察误聴浸润之言使彼得施其黙助之奸则敬又将得地矣先日以罪放逐之人皆倚敬之去留以为起伏臣窃为陛下危之书曰去邪勿疑今陛下知敬之邪而曲护之引以岁时竟犹豫而去之不决陛下纵全私爱柰天下人心何柰宗庙社稷大计何陛下若以敬为知事司礼监执笔不可无敬今敬之年八十五六亦巳老矣就使其精神尚徤能复几时他日若敬巳死陛下将复用人乎抑必欲留敬不死而用之乎敬以柔媚防人以隂憸贼物歴年巳久更事颇多积虑设谋最深且熟真所谓老奸巨猾也自成化年来屡被言官论劾畧不畏避毎语人曰我受国厚恩不忍遽去俟大婚后即当恳辞耳今大婚既巳礼成止见一具疏请陈旋即自止观其意祗欲以暂谢人言也厚顔据位贪昧隐忍畧无一毫愧耻之心敬尚得谓之人哉伏望陛下大奋干刚洞垂离照俯念敬之事巳败矣罪巳大矣顺天下心为宗社计速发诏防将敬放黜则陛下保全敬之恩寔大且至况敬囊槖积赀不下一二十万计其余年用之不尽使敬优游安享老死牖下亦当感陛下于无穷也臣又按刘恭先因纳贿招权被人论列彼乃稔恶不悛王谅及其子仁以市井匹夫投托敬门席其权势冒罔授官凡此皆拨置打防为敬腹心肆为贪饕极其富贵敬赖此辈以保固宠位而不恤坏陛下之事此辈赖敬以茍图富贵而不恤坏敬之事敬之所以不能去不肯去者有此辈为之谋主臣以为此辈之罪不可赦也更望陛下勅下法司将恭等明正其罪远示窜殛仍勅内府一应内臣以后敢有代敬夤縁请托者一体罪之庶有以剪其羽翼除其根本而奸计不得潜滋奸党无复依附矣臣与敬等本无睚眦第见其坏陛下之事乱陛下之治者甚多是以昧死为陛下备陈其愚臣无任战栗待命之至
　　再乞亟黜逆党萧敬疏
　　臣于前月疏论太监萧敬与宸濠潜通逆谋宜赐罢黜奉圣防该衙门知道钦此臣意陛下悯念其老不欲显言斥之姑俟其自陈而徐为之处恩至大也继今口语借借劾者愈众敬不自安始具疏辞免复防圣恩不即俞允臣请复以陛下之亟宜去敬与敬之自宜亟去不避烦渎再为陛下昧死陈之敬受累朝厚恩珎衣玉食宠极富贵至武宗皇帝托以心腹寄以股肱举天下大柄一以付之肆其胸臆由其掌握頥指气使无不如意武宗何负于敬而敬乃隂结逆党忍心以负武宗如此邪今陛下之所以待敬者不加于武宗安知敬之他日又不忍负于陛下邪小人嗜利无耻贪得罔厌机深术熟无所不至前日之事可以左验况其奸谋已攻发于众人暴白于天下其心必不能一日忘意于祸之已及也技穷势极尤有臣所不敢言者昔汉景帝见周亚夫言动心怀不平乃曰此鞅鞅者非少主臣也臣观敬自陈之疏辞气不平勃勃逼人鞅鞅殊甚略无畏惧之意漫托芜词以自觧避而交通宸濠一事乃隐昧不及若人者顾可为陛下冲年新政臣邪臣谓陛下亟宜去敬者此也夫势者众怨之门利者众欲之府敬老矣来日无多矣何为沉湎禄位贪恋权宠尚与人争其所欲以蹈夫众怨之门邪或者敬恐一去其位人有蹑其后者抑敬之子侄臧获恐敬去位而已皆不免焉故尔恋恋不舍以直俟夫死而后巳也殊不知敬若速去则人之怨之者少而朝廷疑之者尚浅庶乎可以自全而子侄臧获之富贵亦可以自保使其执迷不悟怨日以积疑日以深一旦钟鸣漏尽虽有善者亦难乎其免也况敬负天下之恶邪敬可谓不善于自谋抑不善谋其子侄臧获者矣臣所以谓敬之自宜亟去者此也陛下盍不早赐干断聴敬之去以全其余年仍发明诏防许敬之子侄臧获得以共保富贵凡其平生罪恶皆置之不问庶敬无所顾虑肯于必去而其子侄臧获亦肯令敬去矣臣固知敬乃帷幄权臣婴之而祸必至顾臣受官于朝以言为职不忍黙黙以负陛下之恩故敢据事之理极论以渎宸聦复揣故之心善言以导敬如此大要欲去敬以安朝廷谊存吾君云尔实非有讐于敬之去为快也伏乞留心察纳不胜幸甚
　　辞免陞俸疏
　　近该吏部覆题为隆恩数以优忠贤事钦防圣恩陞臣俸一级窃念臣本以草芥微臣空疎无学比縁缪妄待罪夷荒揣巳省愆甘心巳久幸遇皇上登极特赐甄收得补旧衘已为过望复颁新宠岂敢再叨恩出非常义不当受伏望皇上察臣衷私收回成命容臣辞免加陞俸级臣不胜感荷悚栗之至
　　再辞俸疏
　　顷者伏防圣恩陞臣俸级臣具疏请辞奉圣防该衙门知道钦此臣守候吏部覆题间又该翰林院编修王恩等奏为再乞辞免陞俸事奉圣防但凡近日陞俸的已有防了都不准辞钦此窃念臣性本戅愚学不通变比不自量上书躁言得罪先朝薄言示罚投荒万里之外犹沾一命于末寮阅歴七年之间幸获余生于濒死毎恨忠诚之未至尚致感格之未能罪实由臣今复何说念愆省咎方思悔悟之门忍性动心深感生成之德值圣人之挺出抚洪运以中兴光烛覆盆阳敷穷谷首覃明诏收録废遗顾臣谫微亦荷滥及感极思奋知受命之有时喜过而悲念更生之如梦兹者复防轸念特赐优恩宠渥自天战兢无地臣犹自骇人将谓何比即请辞未荷俞允敢披肝膈再兹渎陈盖非自矫以好名实亦内省而有说方臣之南迁也荣冒冠裳尚厠官阶之末饫充口体犹叨升斗之资初无簿领之纷纷得以昕夕而事事尸焉久矣功何有焉况臣与跪门人贠获谴迥不相似初未尝受朝堂之杖又未尝罹锦衣之囚既不同科难以槩论且国家之差秩廪寔以甄乎贤劳而臣子之受直佣自当揣乎分量见得贵思乎义饩廪必称夫功逾望之恩不可以屡徼非分之宠不可以茍叨自度于心无一而可勉焉拜命恐速官灾是以矍然以恳辞不敢居然而安受伏望皇上察臣愚悃矜臣恳诚特下纶音聴臣辞免庶臣之复官不拟为终南之捷径而臣之行已不失其筮仕之初心臣不胜惶恐待命之至











　　玉坡奏议巻二
<史部,诏令奏议类,奏议之属,玉坡奏议>
　　钦定四库全书
　　玉坡奏议巻三
　　明　张原　撰
　　清吏治疏
　　臣窃见成化治年间人尚节义士知廉耻公道昭明风俗淳美天下有服在位之人率多清修恬守之士间或一人取得不廉自逾于小节交与不检自比于匪人则羣聚而咻之斥名而非之不欲与之并立于世彼亦自知不为清议所与而腼顔负愧不能自安亦有不敢与众并立之意以故贤才布列刑政修明黎元获乐利之休天下成治安之化正徳以来一壊于刘瑾再壊于钱宁诸人浸淫至于江彬用事先朝之懿风荡然扫尽天下之人知有权臣而不知有朝廷知有私恩而不知有公议登垄罔利常存穿窬之心凡可以得货者无不为也拜尘乞幸甘为妾妇之态凡可以得官者无不为也其故何也非取之民不足以聚货非聚乎货不足以媚灶茍媚乎灶则可以逭罪可以得官无所往而不利矣是以天下官员自藩臬守令下至百执事皆务为茧丝而朘剥尽民之膏血竞事苛虐而诛求析利于锱铢甚者侵渔钱糓罗织刑狱改易巻籍夤縁为奸上下交征大小相噬不畏国法不恤人言节义气消廉耻道丧沿传十六七载乆矣靡然成风恬然自安顾为能吏以致闾阎困悴仓藏空虚盗贼窃发边圉弛废其皆原于官不得人剥民以自殖也夫朝廷设官凡以为民也本以为民而今适以殃民至此抑将焉用彼哉去嵗陛下即位之初巳尝考察在京各衙门官员凡一时贪墨自恣及奔竞无礼者沙汰殆尽但在外藩臬守令百执事之人敝风未殄脱网尚多使不及时厘正而剪芟之其何望于官司得人小民安业以成维新太平之治况今正值天下诸司官员来朝在京故事举行黜陟之期则夫激昻士气惩遏末流新天下之耳目一天下之心志者正其时也乞勑吏部将天下诸司大小官员查歴年考语稽之众人公议综核名实严加考察凡涉于士夫清议者即为罢黜勿事姑息勿拘常例勿以去太甚为辞勿以黜过多为嫌务使大小无幸位之人内外皆公道之着庶乎吏治清而天下可得而理也
　　论朝臣不宜诘辩疏
　　臣惟官署之间固贵有师师之风而廷宁之上不可无侃侃之论师师之风所以成浑厚之治体无之或失于讦讪固不可也侃侃之论所以昭朝廷之公道无之或失于诡随亦不可也此特泛言其常耳若夫科道之官实为耳目之司但当责其侃侃之论而不可容其习为师师之风以驯致于诡随而贻上下雷同之诮也比者给事中徐景嵩御史王官共劾工部侍郎赵璜欺罔事情陛下不即诘责璜而徐赐寛谕甚足见陛下优崇大臣之心及赵璜上言辩奏陛下亦不诘责景嵩而付之有司又足见陛下爱养言官之量但明防涣降已逾浃旬而有司因循未见具覆以致赵璜及景嵩之心事不明而彼此之辩论不巳臣以为是非之实不可不究于两造之词而邪正之分不可不求其一定之见况朝廷之上百僚具瞻而二臣各持己见互相诋訾如此损堕国体甚非所以示法导下也使景嵩之劾果出于挟私则假公贼物甚乖言官之体罪乌可辞若赵璜之辩或由于诬罔则纵欲灭公亦非大臣之体陛下亦宜有以处之不宜黙黙姑聴其所为如此陛下倘不以臣言为谬或勑戸部覈实于文籍或勑法司谳议其情由务求归一之论以合至公之法然后请自宸断以抵于罚二臣者将不能逃于日月洞烛之下而大臣不致受汚蔑之名言官不致罹摭拾之愆公道昭明国体以全臣无似待罪言官实不敢阿私所好以自速奸党之清议而二臣之辩论亦不能知其是非之真顾于目击之顷见其有伤国体者甚多故敢渎冒宸聪求赐处分亦区区为国意也乞垂采察幸甚
　　论锦衣卫朱宸等罪状
　　伏见锦衣卫前所千户陈升官冒锦衣材本厮役虚张声势慑伏众人肆其垄断之心挟以罗织之计接受词状搜访隂私挐摄平人括检富室妄自骄悍虽堂上官受其执持擅用刑威虽内臣家被其索害先尝坐喇唬房肆志已甚又尝坐通州季虐取尤多害众不止数十家得利已逾一二万道路侧目尽有怨言锦衣卫革职千戸魏頥狡猾成性夤縁用心先年已奉诏防革除今又谋在东司房办事夫以冠带总旗之名乃与千百户并坐理事于法例既舛于名分实乖况权势慿依胸臆是肆贪饕掊聚报复公行物论既多良可深恶锦衣卫掌印指挥同知朱宸既为一卫之统领凡事皆由其掌握却乃纳贿狥私用人不审始焉或贪其饵或附其势终焉乃受其制乃容其奸纵彼豺虎之俦贻我闾阎之患观其所用之人如刘儒关鳯及陈升魏頥此颇多罪乌可逭再照锦衣卫乃亲军之司实机宻之地责既云重官宜得人今指挥同知朱宸痼疾耳聋应对不给指挥使周传素行不谨秽徳彰闻而指挥同知骆安则又贪取略同才猷未着既皆未孚于人望曷可委任于所司况朱宸尅减俸钱官员皆鄙其行分取官缗旗校咸怨其贪营利之计百生访事之使肆出又其子诱校尉以罗织平人吓大戸而欺取财物宿娼不检生事妄为周传鑚刺机巧实先朝奸邪之党人弥缝术深乃新政殛诛之遗恶顾方以为得计不知悛改前非代人追债而分其财唆人告讦而利其有朋恶相济众怨攸归又以戚畹至亲乃复营求管事故违事例擅啓弊端此二人者处之近侍尤非所宜如防乞将朱宸等特赐退黜陈升等通行惩究再乞勑下兵部该卫掌印管事员缺另行推选歴练老成公谨防静人望素推之人用之再将东西司房办事冩字人役差官逐一清查遵照近日题准事例勿得容留先年查革人员仍乞勑谕该卫凡有公干须要秉公择人但系平日生事害人者勿得一槩差委此后敢有先年查革人数仍复谋在东西司房办事冩字及平日生事害人之人营求一切差委者俱聴科道官指名劾奏治以重罪臣又访得通州坐季原非祖宗旧制比因彼处盗贼生发权宜差人止为访挐盗贼一事此外并不得有所干预其后生事图利之人营求差委驯至今日遂为地方之害况天顺年间已尝因事奉防查革而今彼处又已设有兵备守备等官则此坐季人员似亦甚为冗赘伏望皇上察纳臣言俯赐停止生民幸甚
　　伸国法疏
　　盖闻黜陟者朝廷之大典其黜也虽由于吏部之考察然必采之舆论叅之事功综名覈实可黜焉而后请命以黜之其陟也虽由于吏部之注拟然必计其年资稽其徳望酌才量器可陟焉而后请命以陟之故陟者黜者只当聴命于天待命于朝以俟其自然固不可自信太深而怨黜已之太枉亦不可自欺太过而怨陟已之太劣夫高官厚禄雄藩大郡人孰不欲兼得之一或不遂则怨心生矣吏部岂能一一尽副其心哉使或纵彼怨望之人骋其诞妄之词以为辨理之计臣恐彼此诋讦上下牵制争相效尤奸纵日恣甚非治平之美政况见任改除而托故不行者有律考察被黜而捃拾奏辩者有例为国谋者不可不守此而谨大防也近日嘉兴府知府徐盈山东布政司叅政王玹皆以考察被黜相继具本奏辩而新陞宁波府知府杨最又嫌吏部拟陞之不当辄亦具奏辞官以臣观之皆不可徐盈之在嘉兴虽有里胥之小才未闻卓絶之异迹巧于掊取善于夤缘京师士夫皆能言之吏部据实黜之是也盈乃虚有猜疑公行奏辩渎惑宸聪有吏部看了来説之防斯防也前此虽或有之然皆出于夤缘之手卒不免为公议所疵陛下即位以来修明政刑方始举行黜陟之典而盈乃敢肆无忌惮如此此人心所以不能不为之疑骇也即此一事亦自可黜他亦奚暇多论盈之奏未几王玹蹈其故辙亦复曲为辨说妄肆攀扯吏部皆不闻援例而重惩之何也杨最之在工部才不过人行有可议倨礼以临其僚友巧言以误其堂尊陞之知府已为过宜彼乃不知满足私懐恚怼上书陈情辄求致仕观其述序援比率皆要望之词刚愎使气殊有怨刺之意狂躁不良悖慢殊甚先年布政司叅政于湛亦以陞官怨望形之奏章比时未及举正其罪故最今日又复袭其遗智以至如此夫天下之大人才之多何少于最何赖于湛吏部亦不闻引律而罢斥之何也例此以槩其余则是黜者既不免于怨陟者亦不免于怨将使吏部必如之何而后可臣观四人者堕损国体挠紊选法事属欺侮莫大于此此而不惩则朝廷之恩过于姑息吏部之政过于寛厚非所以风示天下也伏望陛下勑法司将盈玹等提解来京照例问发最湛等着令罢职囘籍庶乎国法昭明人心底定臣又见近日论事者陛下采其善者固尝行之而其言之鄙猥事之琐细见之偏驳者率皆务为含恕一切容受是固陛下招徕忠谠集谋屈防之盛徳然其间甲可乙否彼是此非各持所见每相抵牾甚者迭事排毁竞求衒售剧辩雄谈不肯相下纷纷籍籍殊无宁已百官之间如同聚讼朝廷之上为之多事又不特徐盈杨最一人一事为然欧阳脩所谓议论多而成功少者实切今时之病臣愚以为陛下刚徳不足聴言太广之过也夫朝廷之上君父之前礼义之地尊严之所四方之所表则四夷之所观瞻岂可聴其如此况彼往日不得意之人侧目伺便以幸吾人之多事吾人方且自相牵率以堕其术中而不觉悟臣恐藩篱一撤而横溃之势后将至于不可救药而收拾则夫开羣枉之门来防贼之口复将诿罪于谁也此实国家治乱之几臣之所尤深虑者何诸臣之见独不及此耶近日言官亦有慨言及此欲陛下明谕圣意以示趋向者久而未见施行陛下何不俯从其言下诏大廷戒饬中外建言之人存大体略细故秉公道持正论不可好讦以为直好异以为高又不可独持偏见以阿世毛举细事以塞责务致百官有师师之风四海成雍雍之治顾不美欤陛下聴纳之际亦宜留神省覧独奋干断略加明辨订其可否庶几众言折服而人心整齐纲纪振肃而天下乂宁古人有言曰谋之在多断之在独惟陛下察之
　　正国体疏
　　我朝稽古制设科道官谓之言官而寄以耳目之任无他职守惟欲其扶善抑恶纠枉表忠以故人才之贤否政事之得失皆得可否其间而尽言于上祖宗虑言官不肯尽言而有风闻之谕又虑小人中伤言官而有摭拾之禁盖许其风闻则人不拘于亲见纵使不实亦无可加之罪禁其摭拾则事不究其根因纵使诬枉亦无可辨之理是岂不知新进小臣指斥人过以长告讦之风之可恶而特设此官必欲其尽言者实防壅蔽之患开忠益之门为世道计至深逺也昔汲黯在汉庭颇好直谏以严惮称而淮南为之寝谋是直言有益人国能使囘邪之人禁其欲而不敢肆凛然有虎豹当关之势自古歴代恒皆赖之居是官者既受朝廷任使皆不得巳于有言以求补塞其职守夫岂故为是呶呶者之词以来人之罪之耶若使论人者人必俟夫亲身之睹记事必究夫传说之根因皆将畏缩顾忌迟囘宣泄而不敢为皇上尽言矣设使奸邪之误国政事之蠧民谁复为皇上言之皇上何从而知之于国体甚不便然言官之贤否不同心之公私亦异间亦有挟私以倾人躁言而好讦者未必尽然也吏部司人物之鉴于此必锱计而铢称之黜罚随以加焉是其所以论人者适足以自考也前车之鉴歴歴可数故被劾之是非公道自明有不必辩者况为国家元气之所在又有不当辩者全国之体如是而已臣伏见近日被劾人员率皆具词奏辩穷追深究哓哓自明甚者迭相排毁务求必胜其说抑或辄肆反噬欲同纳之汚蔑之中又有行检素为人所不与者亦以诬枉陈情冀自逭于公论略无敛戢自愧之心庶僚之间如同聚讼朝廷之上为之多事堕损国体甚非所以示法导下也吾君吾相可忍坐视其至此乎伏望皇上下诏大廷戒饬臣工务公平正大以存心协恭和衷以趋事劾人者秉公道持正论不可挟私以好讦被劾者顾国体略私忿不可防词以好辩用全忠告之道以成雍穆之风臣死罪辄又有言陛下不以臣不肖使之待罪言官臣不能为陛下弹压强御纠正邪枉又不能振率同官正言举职顾乃委靡隐忍甘受人言之外侮以辱祖宗设官之盛意臣实愤愤自知不职更望皇上将臣罢黜不胜幸甚
　　寝杨伦职命疏
　　近该内官监小火者张通等因本官太监杨聪病故比照太监赵山廕弟赵云事例具本题请官其侄伦奉圣防准他杨伦与做锦衣卫百戸管事该衙门知道钦此臣等固知聪乃藩邸旧人也陛下昔者龙潜藩邸私厚于人固无不可今为天下主以天下为家天下之人皆陛下臣顾犹可自分彼此厚薄以示不广乎祖宗朝内臣既殁间有宠被恩私録用弟侄者然皆贤劳著绩辅翊有功素为内外人所知敬者方始得之然亦不过一二人以示异数初未尝概施而滥予之也藩邸旧人在当时人品不无贤否歴年不无浅深效劳不无大小左右近侍足当圣意者亦不无差等其间不宜槩以旧人一例论也夫官爵乃祖宗之定制天下之公器陛下自当为祖宗为天下崇重而靳惜之不宜任私意往往滥及私人也况伦以厮养之贱无战伐功而滥授六品武职其于名器为何如以公家廪饩皆生民膏血而容伦饕餮其中其为冗滥何如且为官择人因能授任乃国家官人之法今不论其才能可否而即使之管事岂择人授任意耶纵使私厚旧人恐亦不宜如此也张通等代为之请是乞陞也不由该部议拟陛下特降内批与之是传陞也陛下即位之诏已尝痛革此播告天下天下之所共知在先朝者俱查而革之在藩邸者又从而与之是天下之人皆不许传乞而藩邸之人独可任为之岐宫中府中于二体判前日今日为两端方自行之旋复背之失信破例天下其以陛下为何如往时赵云准与千戸妄啓弊端臣等已经屡次执奏而不防俞允今伦袭其故智又复然矣小人得计日长月滋彼此効尤妄肆比引将来恐又不止于此此臣等所以凛凛然大惧不得已于言也伏望陛下以天下公爵待天下有功不比于匪人不溺于私爱崇重名器靳惜恩赏特降明防追寝杨伦廕官之命不使后人复援杨聪以为例天下幸甚若必欲其杜絶幸门更乞将赵云官职一体追夺庶天下后世晓然知大圣人所为从善不咈改过不吝逈出寻常万万也
　　褒祀王端毅公疏
　　伏见已故尚书王恕原籍陜西三原县人由进士歴任南京兵部尚书叅赞机务致仕孝宗皇帝初即位诏起为吏部尚书加太子太保又六年致仕正徳三年武宗皇帝遣使赍勑备物存问后以疾殁年九十三嵗该礼部议覆加赠特进光禄大夫左柱国太师諡端毅又遣官谕祭造坟安臣博观近年以来全名盛福始终完美如恕者殆不多见恕殁至今十六七年本县搢绅大夫及闾阎好义之士感念不忘相与鬻地建祠香火事之岁时醵钱以供祀事臣窃惟祭法乡先生殁而祭于社又凡法施于民以劳定国能御大灾能捍大患者皆得秩诸祀典此古先王之制也恕歴事五朝剔歴中外几五十年所在率多惠政民懐思之及位大臣而正色直言又为天下之所倚重中间如直指权奸而不避力捄正直而不阿威略以平襄郧之盗仁惠以苏苏松之饥功烈尤为表表其所论劾又有削兵权黜近侍而尸元恶大憝于朝市者徳望功迹此其略也臣固不暇一一缕数当时宪宗皇帝每见褒纳而孝宗皇帝眷注尤切至于今天下搢绅大夫士皆称诵之往往形之章奏之间是恕之当祀在朝廷合乎典礼在邦国则比乡先生况恕尝为知府刺事州又为都御史巡抚云南见今二处地方俱已奏准建有祠堂顾兹三原实其生长之区独可无一宇以栖妥幽灵系安人心耶臣仰见我国家褒徳奬功率存故典陛下懐贤论世尤切注心凡海内忠臣烈士俱防表章列诸祀典况恕骏名伟绩歆感吾人余韵流风延流斯邑而输防尸祝出自人心实有不可已焉者且祠宇虽存而名扁未防于宸翰祀事虽举而仪物未与于有司似于国家褒崇之典犹有遗于三原也伏望陛下追念忠贤俯狥人意勑下礼部再考恕居官行已颠末倘如臣言乞赐祠堂扁额仍乞勑翰林院撰与祭文及本县官为处置祭需每嵗春秋举祀以为定制庶忠魂歆慰于九泉而豪杰兴起于百世虽恕之幸实天下臣子者大劝也臣与恕同邑尝师事恕知其为人最审且习闻邑人之念恕也故为陛下白而言之亦献忠一事也
　　祛异端疏
　　该大学士杨廷和等上言慎选左右速停斋醮以光圣徳奉圣防览卿等所言具见忠爱朕已知道了钦此臣仰观圣意似未慨然赐俞者故复昧死一言之窃惟人君好尚天下趋向系焉虽发于一心之微着于幽深之地行于一时之暂然而感召孚应之理形发影响之机波荡风靡之势盖有不言而信不令而行不疾而速者如此虽或告戒丁宁刑罚督责无益也故曰其所令反其所好而民不从况夫奸巧贪婪之徒夤縁干进者百计以用其心而轻儇柔媚之人乗时射利者每日以试其术二者错布于内外而人主耳目之前则凡可欲之事背理而害治者始纷然杂进矣人主遇可欲之事或口一言焉或身一行焉谗谄面谀之人罔不亟顺防以谀其美或先意以其行人主殆有受其欺而不自觉者是以心志为之蛊惑视聴为之诱彼之甘言得投于间隙之时或窃国之命或移其所好奸巧贪婪之徒得以夤縁干进焉自古人主茍非明理烛几之圣鲜不为其所欺矣昔唐太宗尝止树下爱之宇文士及从而誉之不已太宗正色曰魏征劝我逺佞人我不知为谁疑是汝今果不谬宇文士及叩首谢若太宗者可谓歴代之英主而不为小人之所诳惑矣臣自去嵗闻左右近侍之人有与外面宫观革职人员隂相交结承其指授诱引陛下崇信道教致于暖殿建置老子像又令内臣诵习其书演行法事比臣即欲具言窃念陛下明圣决不为此而外人之言或出孟浪以故中止近日道路流传言者愈众且谓陛下躬自临坛焚香拜箓而大学士杨廷和等今又以之为言臣始信陛下真有此事而人言所谓左右轻儇之人乗间设饵以诳陛下欲为希宠干进者之媒不诬也陛下即位已逾二载圣心坚定百无所好一旦乃复为此臣之所未喻也臣惟孔子之道载诸六经治天下者率必由之由之则治违之则乱无之则亡未闻以佛老也佛老之教以清浄无为为本苦空寂寞为宗今陛下为天地百神及天下民物主万几丛委万物攸赖顾可清浄无为为耶抑可苦空寂寞为耶献说陛下者或称其导引之术或盛为福利之说其所以耸动宸聴大约不过二者陛下一时不察遂以为真有益而误信之殊不知其事已尝歴试于汉唐宋之君往往无益只以自欺甚或又有害焉明效大验昭然可考陛下何不据往迹而省观之乃复崇信之深如此也或者陛下欲为宗庙社稷及天下苍生广祈福利勉焉为之意固是矣但今星辰失度雨旸愆期风霾亘旬江湖涌溢盗贼充斥死亡载道彼佛老者不能副陛下崇敬之诚为陛下御灾捍患福国庇民以佐成泰和之治则彼无灵神而不足信也陛下亦可以考矣陛下屈万乗之尊以事异端之教自视之若无大闗系也然而渎乱大经亏损圣徳贻笑天下取讥后世实非细细者况自祖宗朝来内殿未尝有此建置陛下乃创为之可不可也今各宫好事及汉经厰番经厰西天经厰并灵济宫显灵宫诸处日逐俱要供给斋饭供养等物俱必经由光禄寺造办所费至为众多其一切支用内府帑库钱粮以为衬施赏赐者当又不止于此夫内府帑库钱粮储之本为军国之用见今各边镇军士缺少月粮有司往往告乏各处地方盗贼旱涝百姓在在告饥陛下一切吝而不与而乃为此衬施赏赐等项所浪费使羣小侈然持之夸耀于人以示得志则亦安用此帑库积蓄为耶臣亦未见其可也祖宗设师傅保之官而处之禁宻之地师导之教训傅傅之徳义保保其身体乃其职也今杨廷和少师也蒋冕少傅也毛纪费宏少保也皆陛下师臣也彼闻人言或及于陛下顾未得宻勿论道之义乃尔登言章奏之间计亦不得已矣观其旁引曲譬析事论理委曲详尽激烈剀切盖实情迫于中责切于身所以尽忠陛下也所以求举其职也陛下漫然应之曰已知道了词虽婉而意实乖言若亲而防则离略不见有改悟之意而许之施行此臣之所以不能不骇且疑也陛下初即位每召廷和等事必咨之而后行今并其言置之而不聴何也彼师臣尚且如此臣属何望焉前日因灾异陛下两勑中外文武羣臣同加修省天语丁宁至再至三而吏治民隐兴利除害都要着实举行之防又往往形之批答之间既曰事闗朕躬的朕自举行又曰斋醮俱已停止迄今斋醮之设自若也抑又日益而月盛焉是诏防徒事弥文举行托之空言停止虚应故事陛下已自食言而所令反其所好矣其何责中外羣臣祗承徳意而欲其着实举行政务耶此臣所以益信陛下受饵于左右轻儇者既深也伏望陛下清心窒欲以立天下之本稽古正学以建四方之极端其嗜好勿为小人之所侦知谨其习尚勿为异端之所揺惑上畏天戒下恤民穷速将所建佛像尽行撤毁内外斋醮俱各停止凡诵习佛老之人勒令散归原旧各该衙门万几之暇惟当专一防心孔子之道涉览大学尚书及古君臣事迹则圣心开悟乐地自多治道禆补益实大固不必服氅衣诵真言以从事所谓异端之教也臣又闻内臣有周用田颙蔡秀者驵侩之才奸狡之性柔佞便捷本其所长原系罪人名下之人今复夤縁左右答应彼乃巧伺上意动中机防挟持左道荧惑圣聪凡兹所为皆其诱引盖欲隂为引用罪人立赤帜也臣于去年不揣愚妄请陛下遴选近习意正在于用等节奉圣防宫中一应执事内臣着司礼监从公拣选谨厚老成的答应备用钦此至今司礼监官牵制私意废格勑防不见有所施行伏望陛下将周用等屏逐出外勿得复留左右使为羣小引用之地其宫中答应执事人员更乞勑司礼监遵照前防从公防选中间但系往年罪人名下如周用等者一体俱赐遣逐庶几抜本塞源而嘉靖太平之治可成也
　　乞禁滥举将官疏
　　臣伏见近日各处保举将官疏奏旁午月无虚日抑且人数太多贡举太滥及至循名求实多不无匪人与厠其间臣窃惟将者三军之司命国家所赖制驭疆圉之人必其斩将搴旗有万人之勇而后可荐出竒制变有兼人之智而后可荐敦诗书谈礼乐有贯古洽今之学而后可荐昔之人有在赵而强秦不敢东向在汉而鲜卑不敢南牧者固虽非其比俦要亦可谓智勇才识者也茍得若人焉用之庶乎士卒豫附边圉乂寕朝廷赖之以享平明之福书之荐剡夫亦不忝只今中原多故疆有警上厪当宁宵旰之忧而侧身拊髀毎以选将择帅为安中国制四方之急务故广求荐举之诏每下于大廷之间盖自祖宗朝来已然矣良法美意本欲搜收真材网罗实学使天下英雄毕集吾之彀中但薰莸异味玉石不同体凡物之情不能皆齐又有匿诈以钓名鋭始而怠成者是故知人则哲在尧舜犹或难之宜乎后人往往多失之不明也臣博观诸臣荐疏固皆以人事陛下之义固多真实可用之才其间不无是非混淆贤不肖杂揉至有黩货无厌淫佚无耻懦怯不振累经败衂昔年劾罢而复祈推用于今日他处失事而又欲改除于此地者此本非药笼之参术顾可视为蹊田之桃李乃或因其曲跽擎拳之有礼唯诺奉承之适情阿私所好槩焉而滥及之又有省祭官监生人等假称建言辄行保举只欲以公家之大典为商贩之竒货不知所谓斩将搴旗者谁也出竒制变者谁也敦诗书谈礼乐者谁也间有谓之儒雅者殆亦不过寛衣博带周旋揖让之容而巳耳国家缓急之用何济哉是何也连坐之法不行故也我祖宗立法有贡举非人之律有举用有过之条而今皆莫之讲每有论荐率曰应诏防或曰遵宪纲不思秉公以为国乃惟徇私而任情致使朝廷之上名实真而无所底定本兵之地册籍莫据而难于去取将帅乏竒材异畧之士疆场多羽书烽烟之警其皆原于此昔李克论卜相曰居视其所亲富视其所与达视其所举穷视其所不为贫视其所不取五者足以定之矣臣谓此言非特可以卜相虽以之卜将亦可也虽以之卜诸臣工亦可也今日连坐之法固难卒行然人之情伪每自相感而事物善恶必以分茍因其举人者以察其所举之人或因其所举之人以考夫举人者率如李克之言然后稽其是非以定其贤否黜罚随以加焉抜本塞源则亦庶乎可行也伏望陛下勑内外官员非各处急缺人及非有地方责任并省祭官监生人等俱当自避嫌疑勿得轻易保举将官其相应保举者必求智勇兼备闻望素着之人而后具实上闻勿得一概滥及匪人及员缺之外人数冗滥再乞勑吏部访察举王定拟贤否或有滥举即行黜罚臣再有愚见敢兹渎陈各处将官必乆任而上下安之所谓将知士意士识将心是巳况山川之阨塞敌势之强弱人情之勇怯地方之虚实尤必以乆而后谙知岂可数易屡迁视为传舍使贤者因之生因循玩日之心不才者假之遂觊觎避罪之意昔李牧守代郡李汉超在闗南赵賛主延安皆十数年倚如长城臣之愚见盖亦如此更望陛下将各边将官率责之乆任成功勿得轻易迁转其被劾官员已经革黜者查系犯及行止有亏失事重大人数终身勿复起用见在者必俟其事明论定徐为去留亦勿得先事迁转使得遂其奸避则人知警畏而边方有赖矣
　　论王邦竒等七次奏辩罪状
　　近日锦衣卫左千戸等所銮舆等司旗校王邦竒等第七次奏辩意图复官已经臣本科叅驳去后臣窃惟诏防不可不信纪纲不可不振法度不可不行皆朝廷大体所关治乱攸系恐陛下未之悉察故兹渎陈查得先奉诏书内一欵正徳元年以后各衙门官军旗校人等缉捕妖言奸细并不系临阵对敌强贼一应陞授职役者通行查革钦此又一欵节云抗违妄奏者问发边卫充军钦此及经科道部卫等官查明具题奉圣防是这冒滥人员既防同清查明白并其余事情该部都看了来说钦此续该兵部覆题奉圣防是各该官员旗役都依拟查革中间系职官革尽职级的还与他冠带闲住被革人员朦胧奏辩的你部里及该科叅奏重治钦此后因锦衣卫右所副千戸杨忠奏辩该兵部叅覆奉圣防是杨忠抗违诏防朦胧妄奏法司提了问钦此又因锦衣卫衣中等千户所千百戸总小旗刘钻等奏辩该兵部叅覆奉圣防你部里说的是但系治十八年以前陞授职级都照旧不动正徳元年以后陞授的尽行查革不许再来奏扰刘鑚等饶他钦此今邦竒等俱系官军旗校在正徳元年以后缉捕而陞官正诏书相应查革之人中间虽或亦有事情真实者殆亦不过一二而今皆不可考难与辩理亦在所不必论也是何也盖以正徳年间国柄潜移权幸用事祖宗之制度朝廷之纪纲荡废殆尽以致奸邪小人慿依城社大肆夤缘率皆纳贿以求官计日而迁秩下至贩夫贾子厮养仆无不为之无不遂意名器为之大壊纪纲日以决裂比时虽彼侪辈之人亦以为滥而知后来不能安享也陛下昔在藩邸知之亦稔幸而天佑我明歴数有归陛下即位之初湔刷垢敝克复旧章冠带之途天下方喜于廓清不意于邦竒等之奏复有看了来说之防臣固知邦竒等平日荣冒官资纡拖朱紫出入燿意气一旦革之使之索然情固不能无怏怏然既有明防还与之冠带闲住则亦可以安命知止矣若必欲复官则奉有正徳元年以后通行查革之诏累奉依拟查革及尽行查革之防理不可行法不可行朝廷之体统亦不可行凡兹举朝大小臣工孰敢犯天下清议甘万世重讥奋然自任再开幸门以复邦竒等之官以蹈抗违诏防变乱成法之大罪乎邦竒等本以缉捕得官臣即其事论之十五六年间罗织锻链无辜而死者不知其数抑有罪人虽死而向不知何事者有人心者无不痛心邦竒等试揣于心亦当自知也杀人以求富贵在天理以为何如今乃不自悔讼复尔防其讐怨之口极为诋詈之言恣其凶悍之性欲为报复之计肆无忌惮至于此极古人有言敬近臣为近主也礼下公门式路马亦皆所以敬君也今科道等官实陛下左右之官是近臣也衔陛下命往理其事乃王人陛下之命使也邦竒等视之曾陛下畜产之不若而叱詈之屡加汉法所谓大不敬何大于此其所攀比之人又皆一偏之见殊不知各人之事迹不同诏书之条格严宻官司之册籍详明不入于此则入于彼应革应留据实可见非惟不敢容私殆虽有私亦不能容也且法者原于天道制于祖宗主于陛下而奉行于百官今天下事非一端奉陛下法治事者非一人审使邦竒等之奸计得遂市虎之流言成真则百官临事皆将有所观望而畏缩规避孰肯为陛下任事怨乎况累奉诏防一则曰抗违妄奏者发边衞充军一则曰朦胧奏辩的叅奏重治一则曰不许再有奏扰而大明律及见行事例又有摭拾勘问官员者民发口外军发极边衞分之条今邦竒等七次奏辩不知于诏书于律例何如也臣该科虽尝累行叅驳而不知复有引诏防据律例奏请论之如法如往日之治杨忠者则邦竒等之不悛亦宜也今天下奸人潜匿蠧政屏息世道清明者赖有此即位一诏为之隄防耳臣等之所以谨守而不敢茍邀人心缄黙不言者亦以此也此焉一决则奔溃四出泛滥滔天陛下大事去矣臣待罪该科已奉有明防许臣叅奏况又亲见此辈牵朋引以揺夺国是败壊国体抗违诏书摭拾勘官臣大惧世道之下陵上替纪纲之日隳月废朝不信道工不信度闗系天下治乱也不细彼科道部衞区区数臣固不足惜也伏望陛下独奋乾纲大张雄防勑下法司将为首王邦竒遵照诏防从重发遣以为众戒仍追究代冩奏本之人照例治罪庶朝廷不失信而百官得以展布供职也
　　永福长公主礼制疏
　　臣窃见礼部题永福长公主七月二十六日行嫁臣闻之礼在室孙女为祖父母期永福长公主于孝恵皇太后为在室孙女今服制未满孝惠皇太后几筵未彻行嫁则释服而从吉其辞几筵也亦用吉臣谓于礼不合臣谨按唐髙宗之妹衡山公主应适长孙氏有司奏以永徽元年秋成昬时太宗之服未除于志宁以为不可告于高宗曰纵使服随例除岂可情随例改请俟丧毕高宗从之夫女于父母孙女于祖父母名义稍不同其为尊亲一也三年之丧与期之丧轻重稍不同其日月之不可增减一也高宗能以礼处其妹陛下独不能以礼处其姊乎三年之丧至逺矣高宗能待之今去期直数月耳陛下独不能待之乎且民间期丧犹停嫁婚况圣人以礼治天下为百世法者乎臣不欲圣朝有一阙事请俟丧毕然后成礼亦未为晚臣又见礼部仪注驸马见公主行四拜礼公主坐受两拜驸马虽贱夫也公主虽贵妇也夫屈于妇逆隂阳位亦于礼未善至于见姑舅之礼又未开具如何并乞勑下礼部更议臣不胜拳拳之望
　　停国戚张鹤龄等恩典疏
　　昨见吏部奉勑皇亲太师夀宁侯张鹤龄进封昌国公庆阳伯夏臣加太子太保钦此又奉勑都督同知陈万言进封伯爵与诰劵子孙世世承袭钦此又该司礼监太监张钦传奉圣旨都督同知陈万言男陈绍祖与做尚宝司司丞钦此又该传奉圣防舍人蒋泰蒋清蒋昶俱与做正千戸吴振武受俱百戸钦此臣闻命错愕甚有不安于心者窃惟禄以报徳爵以报功天地之常经先王之大法祖宗之定制不可易也易则滥滥则贱贱则无以収检人心砥砺世道陛下纉祖宗大统为天下义主当以爵禄为公天下之具以待天下有才徳之人不宜私恩外家而滥施妄予以隳祖宗天下之法制鹤龄等无间闗百战功非俊杰九徳士徒以椒房之亲重荷恩宠富贵已极名位已盛今无上事复加崇阶一日之间徧及四氏封公者一人封伯者一人进官阶者一人授六品文职者一人五品武职者三人六品武职者二人不惟宠赉频仍爵赏横滥抑且私厚戚属轻用王章臣窃为陛下不取也万言新聨国戚列佐督府循之旧例进封以伯固有可诿臣犹嫌于太骤鹤龄等果何谓耶若以为母之恩防极陛下之孝未尽则去嵗之诏覃恩已至今兹之予又似无名纵使鹤龄等有积劳于国家则论功行赏亦止宜于一行岂可去年降一勑今年又降一勑去年加官今年又加官洪恩过宠频颁疉见以渎以僣至于如此然则何时可止也吴振武受又出异姓臣不知为何人今皆曲缘私恩一槩滥被轻授无度实啓传陞之厉阶何以压塞人言防杜侥幸臣所以不能不骇且惜也且公之与伯上爵也五品六品文武官阶重职也封拜大事也陛下不谋之辅弼大臣辄自内降手勑率易行之揆之事理殊为未安况天恩不可以频假上爵岂容以轻授祖训昭然法制具在陛下又似不宜任情率易行之也夫富贵忌于太盈功名嫌于过盛造化消息盈虚之理有一定而不可诬者是以汉唐宋贤君往往慎重公赏抑絶私恩而不肯少假借外戚其外戚之知道理识时势者亦或守谦让戒盈满而不敢少慿借公家用是上下共成保全之道而为善处富贵之人书之简册于今有光臣方以尧舜望陛下顾今所为又似戾于汉唐宋贤君逺甚使天下得而私相非议后世得而横加指评臣所以为陛下甚惜者以此况今各处盗贼纵横生灵糜烂饥馑连亘道殣枕籍而南京之所奏报又有不忍聴者陛下曾不少动于中而存心于宵旰顾惟拳拳戚畹而数数累覃乎恩泽臣恐天下以陛下无意于斯民而只知有外氏其害非细细也臣所以为陛下甚惜者又以此伏望陛下以天下为家以万民为念以义制事以礼制情遵祖宗慎守名器之训谨戚属骄僣礼制之防俯纳臣言将前项恩典暂为停止徐俟他日再图议行庶赐赉有名官爵不滥陛下不失守文之盛徳戚畹得全知足之令名臣之此言非敢薄于陛下之所亲自顾备员言路封驳乃其典守覩此事理之或舛实有不能恝然于心者抑惧天下后世之议及臣也是以昧死上闻不胜陨越待命之至
　　停司礼监请乞疏
　　近该司礼监右监丞阎绶等题为巳故司礼监太监张淮弟张铭侄张琦张玮及阎钦等乞讨官职及见任管事奉圣防张铭准南镇抚司管事其余罢该部知道钦此臣等窃见淮以闾阎之子入侍帷幄荣冒蟒玉叨官司礼虽有奔走之勤殆亦职分当然槩其平生宠荣殊未足以报称况当陛下继统而覃诏推恩已尝官铭为指挥同知今淮既死又锡之祭若复用铭不无失之滥繁往日太监赵山杨聪等死其发送诸内臣为其弟侄乞官臣等执奏论其不可不防俞允然彼皆藩邸旧人既获从龙之幸或荷非常之恩事偶可以一行固亦妨于圣治不意今日遂以为例一概踵而行之是何也臣等据法之言既不见信而彼狥私之请得以肆行故耳夫朝廷用人本以办集事务茍不问其人之才不才乃惟念其私故辄委之事其不至于偾败者鲜矣镇抚乃机宻之司尤当用人于推选而朝廷于机宻之事岂宜以人而尝试臣等昨尝略见铭之为人礼度且犹不知于事何能办集设若他日有所偾败则陛下事也皆于事体有乖治道伤损甚非轨物宪世之意再照司礼监右监丞阎绶职名司礼顾不能守礼以賛成陛下维新之政乃弃礼任情为人乞官使陛下蹈滥赏妄施之过举官署有幸位偾事之匪人设心不臧曷堪委任若系追念昔为张淮之门下则岂宜以朝廷之公物为报复之私图召枉启滥是谓不忠他或有所利而为之则又岂宜假朝廷之恩典为私门之商贩卖公狥利是谓无耻其称淮之坟茔离京窎逺须得亲人往来照管聴其言似是究其理则非然照管坟茔铭系亲弟亦即可以自便似不系于官之管事与否又本后开冩乞官人数颇为众多而阎钦本非淮之族属实与绶之姓氏相同中间尤可疑惑且各名之下辄自注拟官职事属专擅似不知恩典出自朝廷典守各有攸司怙宠擅权市恩罔利皆大不可赖陛下圣明止许张铭管事其余俱已报罢臣仰賛圣徳无任喜忭但张铭管事尤非祖宗军政推选之旧法圣贤因能授任之明训臣等待罪该科不得不又为言之也伏望陛下慎重公赏抑絶私情俯纳瞽言追寝张铭管事之成命仍将阎绶薄示惩责以为后戒臣又闻行事必先申命明罚所以勑法不塞其源不足以止其流不惩夫一不足以戒夫百更乞勑司礼监通行戒谕各监局官俱要同心协力守法奉公不可代人乞讨陞官管事等项恩泽以贪图利益自壊行止则幸甚
　　论国戚张延龄等罪状
　　访得建昌侯张延龄被宛平县民孙铭奏诉强占地土等不法事五次投匦而法司不敢理论延龄擅自差人前往法司门首将铭捉挐至家锁拘马房内者五日铭妻又尝将情抱奏而法司亦不闻有所施行延龄又将铭责打二十而后疎放去讫似此恃负骄恣妨国害民臣恐陛下深居九重未之或知也近日皇亲功臣转相效尤大率皆是如此又如定国公徐光祚本以癫癎病夫騃惷已甚而伊弟所谓三公子者毎下乡邑擅坐轿乘擅着蟒衣擅住公馆擅接词讼擅出告示擅用刑杖作威作福违礼违法不可疏举而玉田伯家昌化伯家亦每代人追讨钱债贪图贿赂妄生事端罗织平人经月拘囚私自拷讯声势张皇道路侧目恐非诸皇亲功臣之福亦非宗庙社稷之利陛下为天下军民之主而实赖天下军民以立国今视诸皇亲功臣违法害人而不与之作主则军民受害者将复赴愬于谁万一日乆势迫民怨心离陛下又将何以立国延龄等巳为富贵之极而不务求持盈守成之道乃贪婪货利无有止足恣意妄为骄横不法如此似不知有朝廷而畏法度也由今观之则我太祖之待功臣汉文帝之处薄昭皆不可谓之少恩而诸皇亲功臣之事陛下亦不可谓之守礼陛下之御诸皇亲功臣亦或过于厚矣陛下固云念其亲亲之情世功之胄然民惟邦本之义独不当念而惜之乎今小民受害而无所控诉法官畏缩而不敢究理以致诸氏之骄恣日甚民日不堪陛下曾不少焉动心而略加诘责若纵之然者非计之得也正徳年间虽是权奸用事而诸皇亲功臣犹知畏罪自戢顾亦不闻有此今陛下圣明在上而延龄等乃至如此之甚是何也臣死罪窃以为陛下姑息太过威令不行致然耳伏望陛下重惟祖宗洪业之难创亿兆人心之易失闾阎生计之至防勲戚富贵之已盛常以义而制情不狥恩而掩义申勑戒谕痛赐裁抑务使诸皇亲功臣皆知敦尚俭素恪崇谦恭各守礼法各保富贵不可纵其轻自恣肆冒犯宪典以贻后悔其所奏建昌侯定国公事情仍乞勑法司通为究理倘得其情皆置之法庶威令得以彰明贵戚知所敛戢不徒小民之幸而亦请贵戚保全富贵之幸也
　　停止织造疏
　　先该内织染局署局事御用监太监刁永等题请差官苏杭等处织造工部执奏以为不可反复辩论殆千余言盖据时势而极言之事理尽为详尽不图圣意竟莫之囘而有差内臣二员提督之防此事闗系圣政之得失生民之忻戚世道之治忽臣不得不昧死一陈其愚陛下登极之初巳将各处新添差出内官尽数取囘圣明洞见万里或知其为地方生民之害也天下方防更生之福不胜喜幸迄今日月几何而乃复有此差官之防何前日知其害人而停止今复不虑其害人而允其请乎见今各处地方水旱相仍殍殣载道而南直一带灾伤尤甚为今之计正宜加意存恤尚犹恐其无济矧可又加之以征科朘剥之扰耶陛下毎遇各处抚臣奏报灾伤之大府部台谏疏论捄济之方累降明防发内帑减征派谆谆戒谕皆欲其加意存恤务使民沾实惠似此所行则是一面差官赈济一面差官科害所谓实恵者何有存恤者何如也明防所许虽止苏松然源一开幸门再启干用谋利之人遂以为例浸淫之势决不可复止则陜西之羊绒江西之烧造与凡买办采办管庄管店之或亦在所不免矣今天下地方大半多盗而陜西重镇已经外敌之所残扰民或死于饥饿之间锋镝之下者余巳无几呻吟之声疾蹙之状巳是遍满闾阎何以复堪乎此臣恐穷民之无告者或遂至于反袂而不逞上梗圣化噬脐何益夏间风闻浙江镇守太监梁珤指称进贡差人私赍宝货满载舳舻前来打防意图带管织造比时给事中章侨预以为言正欲逆闭其途才延数月而太监刁永果有此请梁珤当倭贼搆乱之际不闻出谋设防以靖地方乃惟汲汲营干图管织造究其心盖止知谋利而不知谋国止知爱身而不知爱朝廷陛下试详察之彼果何如人也梁珤之营干虽因章侨之言而暂止然实啓其端矣自后贿托左右夤缘宫掖以圗委用者皆由此以施其引伸疏濬之术致令差官之命竟尔必出而莫之挽囘臣按珤之擅启弊端违格诏书为陛下敛众怨为朝廷生厉阶误国殃民背公狥利罪可斩也伏望陛下常懐民惟邦本之心重念民穷盗起之义所有差官提督之命速赐追寝俟后嵗时丰稔人民充足再为议行仍将梁珤取囘究治以杜夤缘则生民幸甚臣亦幸甚
　　勘地方贼情疏
　　先该福建镇巡等官徐州等勘报过漳州等处流贼攻刼杀掳并官军斩获缘由前来已经兵部又据莆田县被害民人詹与良奏称彼处卫司不行勦捕致贼猖獗大肆荼毒等情看得中间情辞各异其他隐蔽尚多不无追究未尽遽难定夺欲再转行彼处巡按衙门覆勘等因覆题奉圣防是各该官员功罪并阵亡死节等项事情着巡按御史从公查勘务见明白来说贼起去处失事情由还着广东镇巡官上勘明具奏钦此臣惟前项盗贼攻刼乡邑焚烧室庐抢掳民人汚蔑妇女拒敌军兵杀戮官吏甚至杀人祭旗剥皮分尸剖腹取胎流毒三郡贻害两省备极酷人皆愤怨盖不独詹与良一人言之其乡人聴选官陈文淕及给事中等官郑一鹏等几二十人皆尝连名具奏彼皆土著居人身亲睹记所见必真所言可信其称贼在附城劄营二十余日衞司坐视不顾任其歌弹饮酒从容刼杀给票买物明报官司准令供应又称忽闻贼至都司先已遁去次日方知所在军出涵头偶闻风吹于兵仗有声指挥以下返奔入城官军未尝与交一矢止有民兵屡战被杀约有五百余人典史汝艮中箭而死检校严简被掳赎囘等项情节与臣所闻大略相同及观彼处乡人所撰癸未録者纪载彼时事情尤为详备其与彼处官司之所勘报十无二三该部欲行覆勘盖已洞烛其但彼处官员既经查勘囘奏岂肯再有异词自为先后矛盾况彼俱系待罪人员未免囘防遮掩秖事虚文搪塞以致郁闾阎之愤失综覈之实遂侥幸之心伤公平之治深为未便合无照依勘处倭冦事例再烦勑防选差给事中一员前去将彼先次勘报并詹与良等各奏事情逐一查勘务见明白其广东贼起去处失事情由亦令差去给事中一并勘保具实奏闻臣之此言非过为是刻薄也比见近年各处盗贼繁多率皆起于细小彼处守土官员既不设法捕处又不及早申报势已酿成专事隐蔽拥兵自卫安坐傍观闻贼在前惟择善地而逺守与贼对垒乃先望风以奔遁大有丧败则减百而为十又假为被伤之名稍或捕获则张百以成千又多系冒报之数及被查勘率复迁延动经二三年间传厯一二人手俟其日久时易心懈事缓方行掇拾冀以塞命中间又以迁官去任为解功罪掩赎为词以致赏多滥恩罚不及罪法令不行人心玩愒延传此弊已非一朝往日山东河南南北直勘报事情大率皆是如此臣所以信今日詹与良之言不诬也臣又闻近日山东盗贼复起河南啸聚已逾千人庐鳯地方见有奏报而湖广诸郡在在生发以臣观之皆非细故使非朝廷及早厉法度明赏罚大加振作于上臣恐人心无所警畏政令日就废弛各处守土官员蹈袭宿弊皆事茍免天下之患未易止息用是拳拳不避尘渎谨以愚见冒死上陈
　　勘邉官失事疏
　　昨该整饬蓟州等处邉备右副都御史孟春并总兵官署都督同知马永镇守御马监太监李能各为了报邉情斩获犯邉敌人首级等事题本到科节开嘉靖二年十二月十一日石岭儿地方被敌射死军人仲白锦等六名被伤官军指挥常端等一十七员名阵失并射死战马七十一匹神鎗二把神箭一十六枝掳去小厮韩和尚等四名及称叅将朱卿射伤左手等因臣查得先该巡按直监察御史卢琼为大举敌人入冦官军奋勇对敌等事已于本年正月初四日具题外与今镇巡总兵等官孟春等正月二十九日之所奏报已是迟延二十五日距彼失事之期实隔越四十九日军民被其杀掳战马以之失去叅将因之中伤事情尽为重大不应延迟如此又各官奏报不曾开有斩获首级亦不应积先后功次混同具题致难稽考其被杀掳并失去军民马匹等项恐不止开报之数被伤官军恐俱是死亡之人臣风闻彼处地方自去嵗九月以来失事又不止此一次军民受害十分残扰凡此皆受欺蔽合当查究再照蓟州镇守等处总兵官署都督同知马永先尝纳贿权奸以致用今又专事谄谀以求容不饬邉防载啓外隙分守燕河营叅将朱卿素患癫疾挟势凌人大遭挫衂损军偾事此二将者公议乆已不平重镇岂堪寄委如防乞勑兵部先将马永朱卿革囘待罪备行巡按衙门查勘失事及稽迟情节俟其囘奏果该是实仍将马永朱卿并镇巡等官照依律例通赐究治庶各镇人心知警而威武可以振举也

　　玉坡奏议巻三
　　钦定四库全书
　　玉坡奏议巻四
　　明　张原　撰
　　乞养病疏
　　臣猥蒙圣恩置诸言路遇事不能知要虽言不能中伦上无以啓格圣聪下无以禆补时事朝夕徒尔尸素心身实不自安近于三月以来痰火壅盛心神怔忡腿膝肿疼行履跛曳不能以供事愈切懐慙如防圣恩放臣囘籍自行请医调理庶臣固莫尽许国以身之忠犹或得知难而退之义为此具本令义男张【阙】抱赍谨具奏闻
　　留吏部尚书乔宇疏
　　昨者吏部尚书乔宇称疾乞休遽防陛下特赐允俞臣愚为国惜才之意窃大不以为然乔宇纯诚清慎有大臣之徳靖共明敏有大臣之才寛洪简谅有大臣之度况其年未七十礼亦未可以致仕陛下何为而遽聴其请也人惟求旧古先格言陛下于此亦未之思也且国家之于贤才储养于二十年之前以备一旦之用中间体察覈验以求必得其真者君心之劳于求贤亦云已甚今陛下于祖宗二三十年储养之人才乃尔易易去之略不经意臣愚以为计亦疏矣况近日大臣相继辞去老成典刑消谢殆尽非国之福也以此传之天下后世甚非圣朝之美谈传曰不信仁贤则国空虚夫有仁贤而不信尚谓之空国况不使之立于其国耶此实天下治乱所闗其害非细惟陛下念之勿以旧臣为不可用勿以新进为必可用再加酌议亟赐改图则幸甚
　　在告极论朝事疏
　　臣近以灼艾在告闻科道等官交章劾论主事桂萼张聪等之邪佞皆未见陛下有所指挥臣窃忧□不知所以呻吟之余谨昧死辄以萼等所以固守前说必欲求胜之意与科道等官极言举劾不欲与之竝立之故为陛下备言之为萼等者固自知变置宗庙诋毁诏书离间宫闱诽排大臣揺乱国是罪在不原然业既为之辟之骑虎难下益复固守前说犹冀可以富贵一时是即邓绾只知好官桓温不避遗臭之耳宜其大言横恣愈无忌惮而不肯巳也为科道官者亦固知圣志巳定天威方赫雷霆之下无不摧折涣汗之余岂容挠阻顾以邪説横流奸人干进国之安危系焉比之乱臣贼子其迹虽隐以微而害实大且烈恐陛下一时不察误中其饵使奸邪之计万一得行而伯考之説竟或改称人心汹汹为是之愳所以连章累牍纷纷不已逆鳞犯讳亦有不暇计者臣尝念之人心非特在廷之臣以之为然虽下至闾阎匹夫亦皆以为然也此可见孝宗皇帝深仁厚泽洽被人心人心无不延颈思欲为孝宗死者科直官特因人心而述道之耳况其职守所系公议所闗亦宜其抗言执奏愈见激发而不敢已也萼等既已被召至京师缙绅大夫皆不与之立谈彼岂无一乡党朋友素相亲厚往来者哉闻其日所造接只皆先年罢革不得志之人幸灾乐祸之辈毎语若人曰吾已得君矣吾言已见信矣吾行将柄用矣吾当进退百官变置法制矣肆行胸臆谬为大言以欺人如此尤可深恶而痛恨也新进小人曲学阿世才得陛下假借以顔色辄尔矜大衒耀若自不能堪者其器局狭隘识趣卑陋甚矣他又且不论也陛下亦尝知之否乎今陛下于萼等所奏一切留置于内廷其诸科道官之论列每漫应之曰该衙门知道然圣意叵测而国是无所底定以致人心愈自激发而言或伤于烦圣心愈见坚执而聴或至于厌盖亦无怪其然也何也大礼已行于往时明诏已布于天下圣孝笃纯万万无复改易之理此但陛下自知之耳天门九重外人不得而知也夫人不见知而致疑上不明言以示信驯至内外沮惑君臣乖暌所谓上下不交而庶事丛脞也其将何以为天下臣所以忧懑而不能已于言者大率为此陛下为天下计曷不降勑大廷徧谕羣臣备述明诏已颁大礼已定以示再无更改之意其桂萼等亦宜早赐处分遣之囘还仍就旧列则人心以安人言以息国是以定实宗社无疆之休













　　玉坡奏议巻四
　　钦定四库全书
　　玉坡奏议巻五
　　明　张原　撰
　　残恶将臣疏
　　窃见【原阙】　　　本以阀阅世家承袭伯爵顾乃沉湎乎纨绮之故习自弃于市井之无赖庸劣无才实非统帅之器荡逰不检大殒家世之风淆渎闺门行同狗彘每自假借乎文义动欲依附于儒生剽勦门客之绪余缘饰见闻之谫陋累陈戎务巧钓时名探其蕴囊空空无物昔赵括知读书传而不知合变卒无救于长平之坑房琯言事慷慨而祖尚浮夸竟不补于陈涛之战大言无实从古为然乃若斯人尤非其比顾其言论岂足信谌臣访得近于正月间手自格杀其子【阙】　当日送出烧毁夫父子之间天伦至亲禽兽之愚尚知哺呴其子【阙】亦人也一旦忍而杀之纵使【阙】　不肖【阙】亦不宜至此似此夷伦败俗悖理灭天【阙】尚得为有人心者乎即今道路之间口语籍籍相传唾骂讶为怪事臣愚以为圣明之世辇毂之下不宜容此无人心之人况可使之侍左右之地居统御之位邪载推其意则如孔子所谓是可忍孰不可忍者【阙】将无所不至安望其推亲亲仁民之心以优恤军事摅资父事君之忠以报称朝廷也伏望陛下昭示典法儆于有位先将【阙】　特赐革黜再乞勑下兵部宻加访察如果人言不谬更宜付之有司议之于法庶不道之人无所容于天地间而清谈之士不至误夫天下事
　　巡抚宪臣贪不职疏
　　臣访得巡抚四川都御史【阙】　　为人便给赋性刚愎厚貌深情盗名欺世所在之处皆有秽声自入仕途一无善政隂而贼物以济贪广置牙爪恣行渔猎巧立名目百计营求七府之利检括不遗三川之民捜索殆尽怨声载道民生不堪近该御史杨材劾其信任指挥等官出入经营有二都爷之号骚扰省城商贾强抑买货有畏太监之名虐害属官而罗织百端竟欲其称贷以足贿改征折色而加耗侵取卒致于収敛以倍前出钱遍及于军丁科银毎称乎修补他如先任巡视浙江渔猎不免于屠家任应天府丞纳贿自拟于粮长兵备江西则纵强贼行刼而苞苴时行辱知县锁项而经旬捆打彼杨材巡按其地有见必真与臣所闻大略不异夫都御史大臣也巡抚大任也四川大镇也陛下托【阙】以西事【阙】　不能仰体圣意专事拊循乃尔罔上营
　　私害民蠧政无所顾忌一至于此此即古之所谓民贼先王之所必诛者也岂陛下慎选维良责成共理意耶况今四川地方凋瘵已极民不聊生穷迫致变理所必有且去嵗【阙】　疏荐方面属僚自布政使而下以贤能称者凡八人比臣闻之士林颇有疵议或谓其狥贿赂之私请或谓其酬经营之故情责实指名每加非笑其间协人望者才一二耳既而吏部考察其四人皆以不谨罢软果被黜退古人观人达视其所举则【阙】　为人从可知巳大臣以人事君之义似不如此律之以法亦当连坐况可任之乆于其位而使之妨贤病国耶伏望特勑吏部将【阙】　早赐罢黜以慰蜀人倒悬延颈之望以昭朝廷为民设官之意臣比见近日被劾大臣虽显然犯公议者陛下不肯直言斥去率皆谕之自陈是固优礼之意然而罪大过多如【阙】　之当黜者王法之所不宥人心之所切齿又不可一律言也更望陛下亟赐刚断不必令之自陈庶在位之人贤者知所畏而不肖者有所惩天下生民幸甚
　　早辩奸佞以正人心疏
　　臣闻人君之礼臣也莫闇于臣其所教人臣之事君也莫奸于投其所好自古治天下者用人聴言皆自以为独断于吾心之公他人莫得而与也殊不知天下之人隂伺而黙试之日夜矻矻无所不用其心盖必有先意承而投其所好者矣人君一或不能以道义力制其心则亦将取其适耳喜其不逆于心而必有臣其所教者矣臣其所教则直言忠谏之士日以逺投其所好则希宠行险之心日以滋二者之势虽若悬异而胎祸阶乱实以相成所以圣帝明王必先辩其心术之微而逆制于童牿之时忠臣义士为之扼腕痛恨正言亟攻惟恐人君误中其饵而载胥及溺也昨者南京右都御史【阙】　　投进集羣议以定大礼奏疏臣尝取而读之不觉扼腕拊膺而痛恨人心之日壊也今大礼已成臣不敢他有异议至于【阙】　心术之微行险希宠而投其所好者臣不得不推原其意为陛下言之夫大礼之议为日已乆固【阙】　所知也桂萼等倡为邪说以奸大礼上诬天子下侮羣臣得罪祖宗贻羞名教大小臣工方将指之为奸为佞为邪为妖不欲与之并立于朝亦【阙】所知也今【阙】　啖其残沥和其余吠首鼠两端迁就其说承讹袭谬甘附后尾既无顾忌又无愧耻意果何为者也彼见桂萼等攘臂献谀已为陛下之所召用殆于此亦垂涎焉然又不敢明犯公议显然附之盖亦所谓高可为六国下不失尉佗计耳小人之心乗时射利不殊于贩夫鬻妇之为大约不过如此臣恐此风不殄而上下效尤得志者众而圣化益蠧陛下不可不察而亟为之处也况其论荐之人如刘绩如刘武臣者邪僻无赖素为士林之所不齿则其肆横胸臆卖直市恩引用凶邪植党助逆罪又不可掩矣臣又按【阙】　为人偏抝行事乖诡好讦以倾人务外而自用饰诈矫伪常懐人取我与之心欺世盗名乆熟隂为阳掩之术敭歴中外荐跻膴官率有秽闻曾无善政臣尝见主事霍韬贻【阙】私书备其平生极其丑诋见今传播为人笑谈使【阙】颇知自爱当亦俯首厚顔决不敢厠缙绅以玷清班
　　顾犹肯哓哓然依人而鸣如此也昔孔子诛少正卯而数之曰居处足以掫徒成党谈説足以饰褒荣众强御足以反是独立乃人之奸雄也不可以不除今【阙】　于此数者盖兼有之实孔子之所不容诛者臣请陛下亟早除之特赐罢斥以息邪説以正人心以杜后则幸甚














　　玉坡奏议巻五
