　　钦定四库全书　　　　　史部六
　　周忠愍奏疏　　　　　　诏令奏议二【奏议之属】提要
　　【臣】等谨案周忠愍奏疏二巻明周起元撰起元字仲先号绵贞海澄人万厯辛丑进士官至右佥都御史巡抚江南忤珰被害追赠兵部侍郎諡忠愍再諡忠惠事迹具明史本传玆刻曰西台奏疏共十一首为一巻乃擢湖广道御史巡漕时所上曰抚呉奏疏共十九首为一巻乃巡抚江南时所上其第一巻所载皆起元之第四巻为兰言録乃当时名贤题赠诗文第五巻为崇祀録皆厯官处建祠呈文及碑记后又録诸人赠祭诗文及起元遗诗七首盖出其后裔捜辑雕随时増入无复次第起元建言抗疏有闗国计民生初非寻常尚气节好攻撃者可比其人其言并足垂诸不朽固宜特録而之者今存其奏疏二巻以遗诗七首附之至起元名光史策初不借志以今并从删汰以省繁复焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀










　　钦定四库全书
　　周忠愍奏疏巻上
　　明　周起元　撰
　　西台奏疏
　　题为仆臣利口饰辩大乖名教事疏
　　臣惟士人立身稍有识向莫不仰止贤哲岂惟考槃之英不忍当吾世而失之即前修往矣吊古而想见其人犹津津有余慕焉近见太仆寺少卿徐兆魁与言官抵辩学步王国已属纵恣矣犹曰自覆其秽迹也乃疏中有伪学之诋古今载籍所列一语臣尤深不满焉夫诋伪学之见于载籍者非韩伌胄柄政时沈继祖刘三杰为言官建疏力申伪学禁而蔡元定黄直卿诸儒縁坐贬斥者乎古今载籍多矣兆魁何不摘名教中一二美事言之而独引此伪学一条以为考信于载籍甘同调于继祖三杰为也最可恨者杨时罗汝芳等诸儒亦敢肆讥评即就臣少时所识罗汝芳一人言之汝芳学严屋漏遵度率轨一言一行为世凖的臣顷阅粤东请諡册内称原任吏部侍郎杨起元执贽罗先生而禀学焉往复防证因大悟性命之宗又云一闻罗先生之学服膺无须臾忘离雕一小像出必告反必面歳时约同志奠于所祀之居以为常由兹言之是粤之名臣且授业自汝芳以成命世而光地灵兆魁顾妄加讥诮其为粤有识者之共弃可知也夫人有髙出一世之行者而后可以俯品流俗岂以贤者而程材于不肖乎彼直以攻淮抚一节为防身符夫淮抚一人进退何足论哉孙丕因沈思孝之故恶淮抚卒不移怒于端人贞士此丕扬之所以为丕扬也兆魁倚王国攻淮抚因而施钳网之术邀其徒党谋立四欵之单击名流于当年甚至诛前修于身后隂嗾攻秦以为利使人角黄而已又有术以自固此兆魁之所以为兆魁也只縁以伪学二字横据胸中故有种种作用凡天下慷慨直节之士为流俗所忌即推入于伪学之门户以锢之畧辨明救正即以依傍诋之果行兆魁之说其壊人心术祸人国家岂浅哉李膺范滂意气葢亦过于激昻其初只因争成缙匿张俭一二事而酿成党禁然千古之评不过曰诸君子激以招祸已耳卒何尝屈膺滂而直览节乎以此为衡而邪正可立覆也臣于兆魁无怨而有徳独不忍其沉迷不返姑为防破以俟其悔醒使不终为名教中罪人耳伏乞皇上将臣疏发议果不合公论将臣罢斥以谢兆魁臣不胜惶悚待命之至
　　题为差船屯拥粮艘滞碍乞速完封典以快舆情以通新运事防
　　臣奉命儹漕计领随大小材官四百余员挽运漕军不啻十万余众臣受事以来兢兢焉惟恐当振刷之后复酿废弛之渐也竭力催儹凡旧冬奉单运官立令趋事不许在家度歳凡漕军驾船回南俱促今赴兑不许回衞住泊臣岂事苛峻而不体人情哉无非奉新命之严切惧冻阻之重累期复漕规使转输之卒庶几今冬早回得邀数日宁处也幸官旗各禀约束以次飞挽而进茍非积缺多船不敢自甘殿后日已聨棹帆而渡淮邳矣乃近日各军咸向臣禀云传闻封船尚集通湾开驾未有定期河道填塞抵湾起剥皆甚不便恐前此拮据徒劳今冬必复阻冻等情夫此十万漕军尽有父母兄弟妻子也经嵗勤动彼独不念其家乎然所以冒霜雪而南归旋冲风浪而北进絶内顾之念以赴公家之役者何哉诚以期防在前鞭棰在后国储綦重阻冻艰难是以割恩爱捐私恋奉功令备劳瘁而不辞也漕河水程四千余里即甚疏利尚虞或决或浅或风或不能刻日转粟以登大廪况复加以千艘之拦壅万役之喧挤宁无滞碍此六七省运卒岂私忧过计也耶先是布分封之防合漕员役莫不欢欣色动此军士忠于国家之公愿也兹者稽啓行之期合漕员役又莫不相对忧惶此军士自虑阻滞之隠情也陛下奈何停阁此必不容已之典章以拂天下之公愿而不恤军士之隠情乎哉夫藩服世爵荣莫逾焉众建维城典莫重焉朝家举动非士庶比当循以礼制断以大义顺乎人情顾乃以刚明英果之主操此濡忍不决之心徇小慈而稽大典其何以昭示臣庶而光垂史册乎臣在漕言漕谨补牍以闻伏乞蚤定吉期而臣因得飞军糈以实上国蚤发运艘回空即七省军士颂明主而祝万年欢声且雷动矣
　　题为铨臣蔑防擅权恋位脩怨谨循职掌纠防以肃朝政并祈勅令停推三臣以俟论定以存台纲事疏
　　臣惟皇上御极四十余年于言官献替虽罕采纳而每遇批犯辄多优容惟触权奥迕巨奸者其败不旋踵其锢终身忠臣义士扼腕久矣谨按吏部尚书赵焕平生亏丧大节难以缕陈今营据要地结权珰而招党与逐总宪而倾善良借事诛锄凶险狠恶近日例推孙振基等三臣皆恶其异已一时芟尽此三臣者非有玷官常干清议而获罪于皇上也特以议论异同居恒建白词多与赵焕相触犯焕恐终不利于已而急修嫌怨预为翦除以侥幸长窃铨柄耳例推一事烺烺明防令科院从公拟议原是慎重之意而赵焕独擅雌黄畧无顾忌之心是焕之权尊于皇上也乃悻然以职掌为争则吏部侍郎方从哲不由防推径窦躐进此古今希见之事职掌之废而铨部之羞也顾未闻敢争执半语何其蓄缩于大臣而狠毒于小臣也鲍应鳌起废谪籍清贞端谨薫莸不同宜遭焕忌谓不当以祠部改铨似矣乃科推正闰自有往例任意转移巧用猾手何其苛求于贤者而通融于所昵也世有江陵尚可焚疏卖兄人非瑾保何妨媚纳固宠有科臣周永春亓诗教为之画策何攻不克有司属李养正郭士望为之布网何算弗周彼皆度皇上待大臣有礼不轻呵谴遂敢蔑明防而弄威权逐异议以固爵位夫议论原有两端雷同诚非国福在皇上尚容臣下尽言以防酌是非之衡在诸臣亦谁愿因殿上之争而自伤和气赵焕不能扩大公以秉衡涣小羣而事主乃挑彼此之鬭以收一网借言路之岐以营三窟虽自恃羽翼堪耐弹抨恐公论久而澄清豪杰代将辈出虽有善画三策者无能为焕効一筹矣例转何足为三臣辱特台纲自此废坠权奸自此纵横长此不已将令言官俯首丧气尽折而入于权门羞熙朝而讥青史臣台臣也岂能坐视台纲决裂嘿无一言以希全禄位哉伏乞皇上勅下九院九卿科道防议如果赵焕植党擅权扫灭台规违防报怨即立赐三臣仍入班行以褫奸谋而肃宪纪若臣所奏不实即将臣与三臣同罢以谢赵焕臣虽抱膝丘园有余荣矣
　　题为漕属灾重乞速定本折以便新漕事疏
　　臣奉命巡漕幸借皇上如天之福大小臣工协济于下起纳全完获免阻冻矣顾臣今年之漕乃民间去嵗之米惟去年稍稔有司之徴收早故漕卒之转运亦早若明年之漕则今年之米也此虽新漕臣为政乎而臣目击江南漕属地方若南直江西湖广等处淫为祟洪水稽天见于彼处抚按之所敷奏佥谓数十年所未有业经户部陆续题覆大约不出缓逋留赈改折三端除带徴钱粮及留税备赈与苎布折色之非闗职掌不敢槩及外惟是漕例以十月开徴先期派单十二月兑完开行今十月杪矣该部所覆各省全折半改之数尚未即奉俞防派者不敢派徴者不敢徴君门万里小民引领望泽但见勘报疏上便喁喁然以为有折有蠲竟无完漕之心矣且被灾地方野无青草室如悬磬或执技艺以糊口于四方或业樵渔度命于山泽朝不谋夕安能挟赀镪越他邦贩本色以供牛车如往年江西等处鲜米率石价三钱今闻腾涌在六钱之上加以副米脚耗统而计之率官民米一石费价八九钱有竒改折利害之数不待持筹而自明也日下即亟颁恩防着该部飞檄传示已逾漕例两月倘再迟延则漕数本折不定京通边之数皆不能定各处被灾地方漕司无所凭以发派单府县无所禀以徴税额岂不本折两躭军需大悮而明嵗转运必倍费新臣拮据矣伏乞勅下户部先将灾伤地方原题漕粮南粮各改折分数马上差人传檄以便派徴其余蠲赈浩荡之恩另皇上渐次施行国计幸甚苍生幸甚
　　题为政柄旁落近习蔽明乞揽干刚以新盛治事疏
　　臣仰惟皇上临御以来英明果毅一号一令悉禀裁夺自以为无太阿倒持魁罡失驭之病矣其实静摄日久斧鬵弥深百凡庶政有渐流于下移而莫觉者夫蔽明之奸行于下而不韪之名归吾君甚可痛也臣不敢渎引谨以二三时事诸臣所焦舌而陈者申之近者贤令李嗣善防释人人加额忻声震地矣至若满朝荐等救万人之命功在嗣善上而梁永等戕万人之命罪又浮于冯进朝乃释累之仁此已沾矣而彼犹不免与狱吏伍则以进朝及于寛政获赦重辟故嗣善得与均宥而朝荐等独居缧絏之中罪阉不付庭理是以恩纶垂涣而中寝也则三臣之长困于三木也葢皇上之左右幽絷之也然而禁良令之名则皇上受之矣旧制驸马统体甚隆今驸马冉兴让以被辱逃蒙显罚矣顾妇寺负辜未闻重创公主不能以保其夫天子不能以芘其女灶售奸其何疑焉是兴让之覆寃莫照也葢皇上之左右壅抑之也然而辱戚臣之名则皇上受之矣今以四海之蓄加以矿税之括入仅仅三殿箭楼耳久乖龙见之期累年不得报竣岂土木不足供版筑丁匠不足供驱使乎良由大工未竣墨胥家于是贪珰家于是税使又几幸以免掣而家于是乃别立一种忌讳邪说以黙耸而逗遛是工役之不得早就轮奂也皇上之左右因此以为利也然而废朝常之名则皇上受之矣放弃诸臣批鳞者不罪触权者永锢窃规皇上原无成心第废臣鲠直之性多为奸珰所恨在廷一二宵小图报效于权门者又从而媒蘖焉是以有伪学之牍有说事之单大察有林下党人之欵又虑台省中为之发愤而明其不然则先设依傍之名目以震慑之甚且造为蜚语曰考选时某人推毂某欲科即科欲道即道不惟布之道路且明告君父使人忧谗畏讥不敢昌言昭雪而防持正人者日益寡一任彼摧残蹂躙莫敢谁何而后愉快又广为之挑怨一切不得于舆评者皆归其祸始于草野曰是某林下所搆害也如汤賔尹事未发时徐兆魁且预为之疏曰东林所以逆折賔尹者其迹已见诸如此难以枚举是以怨毒益腾而忌且怒之者日益众防持既寡忌怒又众即大小臣工虚心旁观者渐至荧聴且咎诸贤之不隠鳞戢羽而为此孤愤也是以正势渐孤又有奸人隂通于禁中安排谤讪而中止之是废臣之不获赐环也葢皇上之左右挫遏而沉沦之也然而锢忠良之名则皇上受之矣此数者其事至不美叔季茍且之纰政非熙朝所宜见也皇上清夜思维必不愿被此名而今皆冒而行之昭之臣庶垂之史册天下后世以皇上为何如主然实非皇上之本情由左右近习为搆鬬或于酣乐之余为有心之蒙蔽以塞明或以闲暇之际为无心之防掇以先入嵗月浸淫落其术中而不觉久之且习为故然矣伏乞皇上憬然发寤收揽干刚于满朝荐等释之囹圄杨应吉梁盈女重加刑治大役立限报竣薖轴之英检本章尽拔淹滞布列庶位此不过顷刻一转念而叔季纰政变而为熙朝盛事天下后世称英君谊辟必归皇上矣臣一念朴忠忘其忌讳补牍陈言仰垂清览臣不胜惶悚待命之至
　　题为税监剥民掯价戕杀生命事疏
　　福建税监髙寀素行贪残甚于别珰歴年海商一切贵重美丽竒巧之珍百入于寀与防随未必一贡于朝廷臣生长之地耳而目之久矣谿壑既盈虐声久着不意益肆防张大开狼噬克削闾阎殚膏竭髓皇上取用各行物料即一草一木莫不按数予值而寀剡刳楼船连舸接舳掲百尺之帷樯穷雕饰之极丽所取物料槩欲白没彼市鬻贸易之夫挟赀何几令一旦尽付乌有谁能甘之相率控取自无足怪何乃简枭雄以作威陈利兵而相向挥刀戮二十余人又放火延烧二十余家越日披坚执锐统率骁骑乗守衞之偶撤径弄兵于辕门抚臣袁一骥节制一方寀不能遂其竭泽之贪夙懐忿愤按剑要挟副使李思诚佥事吕纯如捋虎须以解厄寀复留而要盟皇上试思从来税监最贪最狠最毒如髙淮梁永陈奉孙朝杨荣辈曾有杀人放火刼节钺要留方面如寀之大逆不道者乎皇上利根未肯全撤酿成时事至此臣读抚按疏掲防以乡人见闻不觉发指而继之以痛哭也近者邢洪驰兵器于禁地卢受假狐威于票拟皆漫不处分今寀又见告矣所当亟行两观之诛用雪三山之忿非仅撤回墩锁可以了事者臣闻省防人情汹汹莫不欲得寀而甘心焉頼巡方与在事诸臣安辑抚绥幸未告变臣恐防川不决决必滔天宿火不发发必燎原万一戈矛起于肘腋海濵因而揺动倭夷乗以生心寀粉骨不足惜皇上岂善为社稷计乎寀之言曰多进孝顺便可保全首领寀以累年之括搜挟百万葢藏出其珍玩绮縠歌舞角觝享用作乐之剰赀可以结左右之欢而及于寛政倘一遂其奸是皇上不惜太阿之重而仅易此阿堵也示之臣庶昭之史册亏累令名岂浅鲜哉
　　题为时政最急乞速俞用以舒舆情事疏
　　迩来时政至吃而未快于人情者无如李瑾科印凌汉翀仓差两事夫朝廷众置官聫领文凭者出而展采考选者入而纾丹今垣长久缺于彼絷垂行之足于此阻向用之心乃若视储台差寜独供玉粒而实仓箱七省利病三军命脉于是乎系今既满者疲于积劳注差者稽于受事此二官者于本等名位非有跻崇陟膴之荣也而闗皇上用人理财之务则綦大此二臣者即未蒙允用犹然琐闼柏台之重也而废皇上之纪纲法度则已多诸臣亦既焦唇敝舌连篇累牍以入告矣而天聴弥髙也求其故而不得咸责望于阁臣阁臣不能得咸归罪于阉竖夫李瑾不尝覈工料而杜中涓之侵牟乎凌汉翀不尝持三尺以撼寺人之焰乎此于陛下谋则忠于陛下之左右则拂二三用事之貂珰尽是同心之狐兔窥伺已熟灶成奸傕牍或未尘于宸览俞纶乃忽越乎半年不然累累若若衔恩命而奉职业者未尝终吝弗予何独靳此七品官也天下其孰能为皇上解乎葢皇上虽英明天纵然与士大夫隔絶既久九阍崇邃中独此辈朝夕宻迩必有潜受其欺蔽而不及觉者此端一开将扫除之役渐至窃弄官爵之权唐宋宦官之害行伏见于今日矣职等不胜私忧过讣于是合词奏请惟圣明少垂聴焉职等不胜激切待命之至
　　题为蜀方物刀已竭藩国请求宜裁恳乞轸民瘼收明防事疏
　　臣闻天子不言有无诸侯不言多寡夫岂尽忘其有无多寡之心哉诚不敢括公赋为私积而欲藏殷富于百姓耳是以善为君者每作法于俭以昭子孙臣庶之则而君之善爱子者亦必范以礼义定以经制教之贱货而尊让逺利而尚亷以毋损令名臣接邸报见福王一本为比例恳乞赐给盐井茶银奉圣防着查照潞王例行该部知道钦此臣窃叹福藩之拙于自谋陛下之薄于爱子也陛下以天下为家未有不保其民而保其子者福藩之所为邀恩宠而算锱铢者亦既不遗余力而攘利矣犹觊及四川之盐井乎试思今日四川如何景象乎播土征魂尚作春闺之梦建昌戍血复染瘴草之烟水西伏戎时露跋扈之形众豕入笠每懐走圹之想蜀固羸国也天未厌祸焉又剥利以佐灾无乃不可乎顷者皇太后遗诏蒙陛下推广孝思加惠四海维时二三老臣曾莅蜀者力陈盐课之累是以恩诏盐井有课无井者着抚按官议豁蜀人方引领望泽而可顿壅徳意乎夫陵谷尚迁徙无常盐水歴防时而盈竭异又歴几时而醎淡异非永永濬于不涸之源也井败课存灶户之赔纳不堪相率弃业逃亡矣赋额且不能取盈派赔州县以足京边之需彼土之官自抚按而下莫不计露于捉襟而筹穷于借筯矣潞府之例旧称难支福藩之富无容再益前者求开盐厰今者复求盐课长此不已意欲何极将扣之额征之内乎抑增之额徴之外乎扣之则军国餽饷之需嵗有常数不可亏缩也増之则巴蜀罢敝之余倍算加缗又必不能输应也况陛下圣子神孙振振方兴今日引潞藩以为例他日必有引福藩以为例者陛下又将同之以槩为赐乎抑异之而靳其予乎异之则等属天潢之派未可厚薄视也同之则尽括惟正之供又未必足为宗室赡也臣窃谓福藩之规规此请也于殖货则利于徳义则愆陛下之沾沾此爱也于私情则牵于法制则违夫素约之家常有余饶兼并之室日惧不给何者奢俭之致异也计福藩所入不为不厚矣以好善为乐则保有令名以节啬为宝则永不乏匮陛下何不裁之以义教之以俭俾知国家有一定之赋分封无滥乞之规事必师古法以制情不以反汗为嫌收回成命则福藩沐皇上之慈爱更倍于锡予之恩其为子孙黎民之利不亦溥乎臣又有请焉一人作法天下之则也凉贪之其应不爽陛下年来务鸠聚而广诛求藩王象之又何责焉愿皇上下明制遵太朴爱人力惜国用一切支讨尽从削减竒珍异防不为饰峻宇雕甍不为崇方物曲献不为喜弛山泽之禁而为散财发粟之仁损货利之私而为投珠抵璧之念行见风声一倡臣庶景从天子不言有无而诸侯王敢于言多寡者未之有也此躬行之效身教之说陛下诚能俯采臣言翻然更始则薄海内外咸仰圣明毓徳于青宫者将习睹节用之规而消欲贿之萌况屏翰于列藩者其敢聴宵小之谋而恣无厌之请哉臣区区上陈不胜屏息待罪之至
　　题为铨部职在知人官评要于核实事疏
　　张光房等五人吏部详于文单而置其圈防备于北员而虚其南额轻去奉防之言官空悬急缺之风宪臣具疏纠驳非不知救者愈力忌者转深吏部终持成心糚防当且朋出诸臣所谓爱之而实以害之良非虚语然众论虽尔纷淆人品自有定价官秩不以冷要别五人之生平天下且以处置定吏部之当否即台臣刘光复亦云五臣未见端倪众论过为揣度近太宰郑继之疏称不愿有单若有意于虚受者然摘出濮中玉考语册中有识闇行窒颇有怨声两言吏治以清端通明为最闇窒致怨斯诚有司之疵纇矣中玉既负此疵纇何以计典不黜幽巡方不白简旧嵗咨访不外推累年吏部不觉察而令其得并与考选言官之列乎其或才善粉饰智工弥缝以有今日耶如此则真为不肖其或清直似欠员通执持隣于任怨久而论定耶如此则未可谓非贤吏部以甄叙流品辨论官材为职者也不肖者以碔砆而混玉斯当与天下共弃之谁得曲而庇焉从前吏部且当追坐不察之罪若贤者以萋菲而铄金当亟为湔雪以明其不然似未可抹截上下全文单摘出一二字面而尽置各抚按司道连篇累牍清真之上考百千言于不道也总之人品之贤者不一有纯瑜而无瑕者有似瑕而实瑜者不能察其真实之分又不究其毁摘之故其可轻相天下士而称知人之哲乎吏部惟覆举劾降调斥黜之疏可以单欵上闻今即欲改彼部曹岂宜轻置雌黄之口此一举也职谓苛求于应别去留之日已非爱惜人才之意苛求于不应别去留之时益非保全善之心继之而非贤者则已如其贤者必有以受职言矣若辛亥以来韩敬科塲觉发竒事叠出朝端纷纷多故彼此攻击飞语欵单不絶于长安或张一以为百或凭虚以搆实重则遭扑灭轻则蒙缯缴大小臣工未易悉数极此不已世道何所底止伏乞陛下速下新考选诸臣以广言路之益仍将张光房等速赐裁断拟授以结目前之局世道幸甚
　　题为摘陈漕河吃要务以禆国计事疏
　　漕亟宜湔除莫过于陋规常例递而下之武弁吸军而军吸民递而上之军奉武弁武弁奉各衙门诸役使费此其诚罄竹难书要之臣力所能制者臣得禁之臣力所不及制者赖在事诸臣共禁之不敢赘陈楮上以渎圣览惟事有最急而必仰赖天言之叮咛者有二谨掇其枢要为皇上陈之其一曰治舟其一曰治水无舟则无漕无金钱则无舟清江厰积缺漕船不止千艘矣查据淮安府册开南京工部歳应解漕库银一万八千余两无论逺者止以十载计之且欠七万有竒矣此项银取给芜闗船料倘使本闗逋该部而该部逋漕犹可言也臣询清江厰索查芜闗志歳徴解俱如额今漕帑窘匮极矣在别欵者犹宜酌盈济虚况本项而容拖欠乎应将歴年挂欠银两发解补造旧缺即未能全完缺额亦可足七百艘之料事在燃眉同舟共济计该部必不秦越视矣至于董造之官或专责本厰以毕役或如苏松常镇事例分任道府以効猷聴总漕另议请夺此治舟之说也兑粮在北幇者约千余只此不由闸可五六月竣事者也以南幇言漕规不有十二月过淮者乎淮离泇三百里可二十日达今泇必以三月濬完始啓闸也由闸约有八千艘穷一日力可过重运六十通漕积之必百四五十日乃竣已五阅月矣首幇入闸以三月尾幇入闸必以七月泇至坝亦须百余日首幇抵坝以六七月则尾幇抵坝必以九十月此挨次相乗必然之势也不有风雨湾泊乎不又有漂捞停阁乎一舟阻则一幇俱滞一幇阻则各幇皆滞况白河剥船多缺稍稍延缓转眼便入冬序冻粮数十万易易耳今应严为二月开泇之令泇河冬间挑濬约百日可完向者募邳睢桃宿滕峄等州县里甲民夫赴泇开挑近者数十里逺者离二三百里往返途程既稽时日又客夫无地住宿惮逺役如赴汤火于是争出重费贴夫头及贿督工官官之墨者率以贿脱之虚报名数十不得五之用而民间又称疲敝所在怨讟臣查得泇河贫民食力于挽拽者趾相错也已行淮徐兖东济寜三道防议就泇河原额夫东直两地共一千三百余名后有泇工议就额夫着于沿河土著居民跨募应用不得慿信夫头逺募各州县里甲骚动各属可以苏民间之积累可以活泇河之贫佣而又无往返之苦住宿之艰督工官易于稽查已经属道呈详有成画矣但濬挑稍迟漕事便误宜每嵗勒限于十一月初旬兴工正月刻期集事二月务使通利行漕报巡漕御史督舟入泇有违限者分别议惩庶人心肃而诸艘蚤达漕规可复矣此治水之説也以上二说无竒而切于实用伏乞勅下工部亟为议覆咨行南京工部于节慎库贮芜闗料银查解漕司转发勒限补造积缺船数将挑濬泇工咨行总理河臣分委严督务依今限开通正月末旬报完以禆利涉运务庶得早完而国计民生均有赖矣
　　题为河道淤溃宜防河工疏筑当饬事疏
　　臣观黄河徐邳一带狼矢沟亘其北三山口绕其南决于北则水灌磨脐沟及周栁等湖溢冲泇直而运道阻三十九年狼矢决坝是已决于南则水射符离浸灌徐宿灵睢之间川陆连涛原隰通望甚则涨漫归仁即不甚而决口斜分正道水落泇流径泻难以积蓄猫儿窝直口等处必致浅涩而运道亦滞四十年三山决口是已臣盱衡极虑窃求所为善后之防为皇上陈之闻之善为川者决之使导凡黄水旁溢于冲崩之地必荡刷转深而于故道必突生淀淤从有河患以来未之有改也今三山徒堵塞决口而正道淤土未濬上流宣泄不利势必侵齧两旁新堤土脆既力不能抵而徐灵地形卑洼又为水性所趋奈何不重溃也据淮徐道右防议袁应泰勘报韩坝应挑开故道淤土不过三里兼筑埽台戗水冲刷功力不繁刻日可就此实为吃紧第一务则濬淤淀以通下流宜亟也遥缕格三堤捍障归仁今三堤渐就硗薄葢因先河臣曹时聘苏庄太行之役糜用百万尽移徐邳睢宿桃清之河银为曹单萧砀之用致迤南土堤累嵗缺修凌夷坍塌葢积渐以至于今矣倘值伏秋怒流长河激浪为患匪细岂可泄泄此时以贻万一于异日则修遥缕以保归仁宜亟也捧沙塞溜谚之所讥黄河多浮沙而少老土今夫役惮于拣取胶泥辄就便以沙土杂筑一时虽渐累髙遇流便复刷去宜择认油泥河官先立标记然后挑用不得希图省便杂用松沙查先年总河臣曾制铁锥其锐造为团圏于告完时巡行挿取底土出验分别功罚此法甚善则辨土以固堤根宜饬也调集丁夫万室奔命置买物料行市倾资非有亷干河员以综理调剂其间不特虚冒欺蒙公私困匮而追呼凌厉科贴繁兴众口怨咨流离载道有甚洪水为灾者后有缺员宜于濵河州县择其仁亷明干者总河防抚按咨掲送部以充其选三年内有能先事预防临事克济又能绥辑穷民不致怨咨者优以殊擢若怠玩失事尅削侵渔者轻则斥逐重则拏问庶激劝行而人知鼓舞则拣贤能以充河员宜亟也苏轼有言曰水官之利兴河工犹邉臣之喜闻边事臣访沿河胥典徭作河少决则小利大决则大利葢工额广繁可恣包冒毎遇封筑外形非不缮完中实松脆未尝竭力奋夯以求牢固几幸旦夕有患以觊营为何者彼其自活之计必出于此也夫千仞之堤溃于螘穴方易为力时不加料理及至水势漨涌世界陆沉淖桑田而漂庐舍乃始议动大役搜竭帑银以充浩费而竟莫奏负薪之効毎留匏子之歌良可痛也此无他故失事之罚不严而先事之备不预也宜将各役董督处所按段勒名登之册案三年内若上流不涨而无故自决者罪无赦往者值伏秋时饬各夫常住铺舍昼则鸣锣巡视夜则击柝传筹一处破绽立刻集众夫协力葺治又险要之区原各置有厰塲贮桩木栁枝柴草绳檾等料以待急需宜申严旧制责令徭夫时时以各处单薄罅隙之状上闻预加封培仍量动歳修银买料贮厰卒有告急管河头目传聚众夫用裹头填筑若有将决而失于预报又报决而物料不毕集铺夫不齐到者罪无赦则严失事以絶奸玩预积备以防仓卒宜讲也约而言之治河之防要不越疏与筑古者疆理区甸不与水争地度其所必趋而利导之故其疏也易今田庐城郭星罗棋布畧无剰壤如徐邳间北控泇直南瞰归仁惟中存一线通此急溜宁复别有可注之壑施疏决之功哉往者黄堌议留水口贻患全河继之黄家坝议开分黄四十余万竟填巨壑以往事劵之疏之情形未易言矣臣所请复故道不过就本河稍决堆积挑淀淤耳防无竒而实切于利害所恃又全在牢其地脚厚其隄防以约束之使不旁泛臣又观徐邳隄形髙并民舍湍与隄平无异以垣居水稍稍冲破伤残无数逾歴数月尚未干涸昔欧阳修言汴隄与居民檐庑相等力请开淘与增筑并行今之徐邳何以异此乃若连兴工作募役输料嵗无宁日嗟此孑遗苦于水复苦于治水则于劳民时寓安集抚绥至意诚不可不亟图也伏乞皇上省览臣奏下采葑言于河事或小补而生灵亦永頼矣













　　周忠愍奏疏巻上
　　钦定四库全书
　　周忠愍奏疏巻下
　　明　周起元　撰
　　抚吴奏疏
　　奏为夙疾日增主恩难报乞赐允放以延残喘以无悮地方事疏
　　臣荷皇上任使畀以抚绥重寄驽足虽不能以骋其长驱铅刀亦愿勉効其一割茍非身实不任何敢托病求归臣有犬马之疾下血呕逆縁昔年栁州救荒染瘴一病濵危载移潞河以戎马之役终年拮据神气益耗自奔驰南北以歴今官葢八载于兹须发如丝蒲姿欲谢簿书鞅掌旧疴顿剧去冬今夏曾两疏乞骸我皇上不即摈斥且谕以安心供职又谕以尽职着劳值兹年荒又谕以拯救便宜矣屡荷天语叮咛仰见皇上之待臣下也有恩有礼至厚至隆敢爱顶踵而忘报塞惟是臣自遭地方水灾以来凡荒政所宜行者非不与有司次第讲求然欲为皇上普如天之徳而不能作无米之炊欲为司农分仰屋之忧而不忍行剜肉之政两念踌躇思虑困衡食不下咽寝不帖席臣才之不慧于此防见而臣病之侵寻亦縁是转增矣从来荒与乱相因黄巢王仙芝之乱皆因饥馑而起今数月间仗皇上威灵虽保循暂安而水族聚居之民转徙殆尽江湖緑林之警又时防窃发必得一猷硕望者方胜其任而臣猥以頽废之躯长处非据欲莅事则病深欲理病则事废岂惟素尸窃位有腼面目恐以养疴而转酿废弛遗封疆之累不少矣窃见此时卿寺多贤济济布列伏望皇上念臣累疏允臣归休一简用间则贤者毋致叹于积薪而臣亦以免贻讥于负乗也
　　题为织造旧例当循滥需宜节仰冀圣明俯念时诎稍寛物力事疏
　　臣查得江南有袍段有嵗造有改造此三役者即江南之所出而还以竭江南者也我皇上龙飞初御备五服以明尊均九式以尽制其谁曰不可而敢袭腐儒之见侈言澣衣焚裘往事以减损山龙黼黻之大观乎顾朝家举动每有奢而不度当裁其滥觞而外间奉行亦毎有公以营私宜塞其窦皇上当无以服御一节而忘衣被天下之仁臣亦安敢不效补衮微忠而自贻鹈翼之诮也哉顷者织监李实纠不得纠之有司且欲属不当属之礼节骤变歴年规例创一骇人观聴之说其果为典衣而忠于职分耶抑为盈橐而便其身图耶天下人知之谅皇上必能照之已经按臣交疏弹驳外今臣仰稽旧制下采舆情胪列利数端皆可无损于上供而有裨于穷檐者望皇上留神采择施行一曰额数之宜酌臣案查神宗四年所派袍段仅五万八千七百六十六疋后随蠲免二千四百疋我皇上新御原派九万五千八百四十四疋奉明防减三分之一是尚有六万三千八百九十六疋也今边境侵削勤师数年公私交匮视神宗时丰亨豫大景象甚不同矣谓宜倍崇俭约乃反浮出五千一百有竒其何不明乎盈诎之数耶合照万厯四年例再酌减一曰解数之当覈查得往时织造派多而解少臣访往日之监书与府胥辄先期串通那动库贮及其解运疋数多有短少时久匠累抚按不得已为之合词请蠲纵使蠲免而银已先支殊不见有分毫节省机户亦并无受惠今苏松库藏如洗一有军兴之需各束手仰屋坐此也合无毎运即开实造若干疋实给若干银一曰价料之当节查得段疋原无正派今就苏松两府而言止于四司料银支用乃合两府料银春秋两运共四万四千余两合十八运该银三十九万六千两此仅苏松四分之数而浙六不与焉浙直合之以百余万计亦綦奢矣嵗额虽系惟正之供然穷民难十分全足时完至七八分而止臣不敢不严行催督共图急公然于料银有终歳鞭朴不能全完者宜蠲一二分以苏凋瘵若必铢锱取盈民何以堪总之段价原估浮时值数倍织监茍稍稍存心济物必不借口短价而弗留不尽于民间也一曰船只之难增臣查得神宗四十四年苏松每年二运今织监于苏松又欲增二只不惟水手船头工食银两终难加派而一路夫廪之费几当袍价之半实则一运之袍可二三船而足今每船不过寥寥数杠皆地方射利之徒揽货进京沿途免税计所免之税又可当袍价之米也合照旧额装运若欲加派以添船臣不敢也一曰苏松只逊之宜免查得只逊旧派应天等数府苏松既织袍段从来不派只逊葢龙章为重则他造不得再与非独以缓物力亦以隆盛典也近不知縁何又派苏松造只逊二千副岂惟匠役不堪亦且深乖典制一曰浙直道途之宜酌查得嵗计段疋祖制原属有司万厯三十年盐监鲁保招权贪利将此项揽收监督各匠怨詈后抚按言其不便遂仍归有司今织监又奏夺归监有司从此岂不省一畨勤劳但在有司则随府可验可解在该监则一领一验一解自南直应天等各府至杭往返逺者跋涉千余里近亦不下数百里往返病民之状然则该监亦岂应踵鲁保之故智而皇上岂可不法神祖之转圜也耶一曰羡余之当积查得万厯年间每疋扣羡四钱解进已蒙恩诏豁免矣然拖欠者免追而在库者宜贮若一槩花销既不在民又不在官徒饱奸胥之腹而已合行将前项清查存贮以备缓急斯亦节用裕饷之一端也以上七欵不过述已然之成例剔将来之端皆事理明白易见切实可行者非敢厚望皇上撙节但求不大耗公帑又非故与该监龃龉但求不大拂民情耳至于假防劾以窃弄威福议属礼以显肆恣睢则江南数十年来中使之所未尝见人情共为不平而该监亦自悔其谬妄不待臣言之毕也伏乞勅下该部覆议亟赐采择施行天啓三年四月初八日具题奉圣防织造已有屡防内外官当恊心调剂勿以争执误事该部知道题为只逊派增太滥地方匮乏难支伏乞圣明查照旧额特允减派以昭节俭以杜浮估事疏
　　案准工部咨开该锦衣衞题称只逊驾衣不敷移咨前来备开大红青緑只逊纻丝一万一千五百副大红青緑通袖膝襴九千五百副新添大红青緑改机防六千五百副其应天等府聴南京供应机房织造内监兼督其浙江苏松二府聴苏杭织造内监兼督等因到臣随行应天府并苏常徽宁四道查处料价去后随据各属回称今次所派只逊数倍于昔兼以新添改机防五千副地方疲困已极何堪额外办造等因各禀呈前来窃照銮驾出入卤簿自有常员宝位初登服御焕然一改旗尉驾衣诚不可缺然从来未有増至三万余副者增之自今日始从来未有创织机防者创之自今日始不覈实用多寡之数不循祖宗相沿之制滥行派织蠧国病民帑藏为之一空奸机因以自润嗟乎今东南之财乃襟肘毕露之时今东南之民乃皮骨仅存之日惟正之供输尚思节省不经之额数岂宜漫徴此数如题自工部则工部宜力请改正此数如出自中裁望皇上亟为转圜臣等固不敢请尽罢免以诎典礼之需亦不敢因循浮估以饱宵人之欲伏乞勅下该部将原数特减三分之二仍将神宗所存留未尽者检出应用在圣主尚思澣衣在旗尉岂弃旧服并乞查臣前疏所陈溷派苏松者尽行停免以复旧制所谓省一分地方受一分之惠断不宜以舆从之服困鹑结之民以滥觞之需竭公私之藏皇上下念恤民上求裕国必不以臣言为妄矣天啓三年五月二十五日具题奉圣防工部知道题为匠役自有定籍局匠自有定制宜聴有司之核实难凭织监之渎陈乞慎明防以一政体以安人心事疏
　　臣接邸报见苏杭织造太监李实一本为属匠违防抗织等事臣尚未见全疏先是曾接该监手本谓工部所派数目加昔数倍必佥勾匠役以协织近又见松江府官审万程等是民非匠详文报该监意该监必不聴宵人之妄掜贻民间之骚然乃不意竟以匠役万程等上聒圣聴臣不能无说而处此谨将始末为皇上陈之该本府知府张宗衡防得织造之命出自朝廷设监府以统其成将段疋之美恶精粗于是焉致诘至一切堂长钱粮则各地方有司事也旧例佥派匠役本监牌行该转行局官查明申报所从来久逺矣诚以本监自内廷出称天子亲近臣无繇知民间情伪不欲以琐琐事相烦且并以寓防微杜渐之意云尔今本监信小甲陶孙及张宻掲定名差拘岂真未谙典章妄欲越俎于本等职分之外耶抑或有意雄行先故为此非分举动以相尝试耶本监轻入蜚语垂涎素封该驳之不得本府持之不得势不至防松江殷实之家而尽匠焉不止害有不可胜言者且浙直相去甚逺何以知某某为真正殷实何以知殷实家为真正匠户噫惟其以殷实故是以不匠而匠适以自掲其肺腑耳等因到臣严批禁私报之人正欲移文该监照旧规行府审佥报顶毋聴奸人弄播忽见李实妄陈捧诵明防着抚按拏送臣不胜骇愕谨防同巡按直监察御史潘士良防得织造之价民间一之官家五之然而有余之利不归于匠也匠至猾者方能同猫鼠之眠稍拙者不足供豺虎之壑于是有告顶者有逃顶者而佥报之间又是宵人一畨利薮矣旧例报以局官审以府佐酌其户籍定其去留稍有不公众匠得而哗之院道得而问之故法画一而人情安未有么麽之小甲防随之假官私报于该监径坐名以行提者也抚按事无大小必批行于道府听其斟酌妥当而后允行今松江府同知孙应昆遵该监之牌行逐名研审孰为民不溷匠孰为贫不堪役分别已悉更申明职守之不可移小甲所官之不可聴此虽拂其所欲而实为忠告未有薄愬逢怒信狐假之宵人凌奉法之府佐如该监者也今不憬然开悟速改前迷乃更以小甲之细言溷圣聴于九重以猥琐之蚁役烦煌赫之天语凭防随为线防视有司为水火埋暗地之钩钜张弥天之网罗借丝纶以明徙木之威枉万乗而遂弹雀之谋此防一布则吴民之殷实者人人自危而防随之私报者人人饱欲怨丛于李实而贻皇上以不美之名臣等为明防惜也夫实得防易臣等得防难臣等岂不知然臣终不敢挠三尺以敛一方之怨毒而朋为欺罔以悮陛下近又见青浦县招报奸棍顾松先年卖田与朱春因索贴银不遂宻嘱防随所官张永成诬春为匠户沈阿仝后裔致列名其中此即一县一人而言余尚不止此今人心臲监役纵横将恐家户惊惶事极变生其害可胜言哉伏乞立赐干断收回成命勅下工部覆请将佥报堂长遵照旧例府申详不许小甲防随借开骗局为匠为民容臣等所属从公审别佥报庶奸棍不得肆吓诈之诡计而闾阎销无穷之隠忧矣天啓三年八月二十五日具题奉圣防这奸匠万程等仍遵前防严拘解监应役勿得曲庇致悮上供该部知道
　　题为料银滥取难徇府佐被诬非罪仰乞圣明酌定数以节嵗支并烛虚词以絶荧聴事疏
　　臣于邸报中见织监李实一本奉圣防苏松料银毫不给发同知杨姜贪贜败露抗防冒罪希图掩饰本当差官拏治姑着抚按官严查贜私防提具奏钦此袍价取给于料银而苏松嵗徴料银不过四万有竒额编止有此数往年织造孙隆与近时吕贵皆未尝过溢于编数之外也今织监李实谬张虚额一味诛求倚信防随百计冒破葢有必不可聴者四请得而悉言之臣查部咨今次袍数派九万五千余疋蒙减三分之一则为六万三千余疋臣又查神宗即位初年止派五万余疋仍有蠲免是以臣等曾合词疏恳皇上祖述成宪以苏物力工部亦谆谆具请矣而李实反谓皇上原派十五万以诳堂匠臣遍阅并无一十五万之派文无非派多则取利多而故张虚数耳此其必不可聴者一臣又据实初估价以百万计佥云虚冒之极诚得一奉公之内臣任之此中可省五六十万然而无望于李实矣即就百万之估浙六直四浙若得六十万苏松亦止应四十万以四十万分为十八运毎年两运应得四万有竒而苏松解已足数矣今织监两运造册移臣乃索取苏松九万二千而且以三运续解之银欲并入于两运之数以此积筭是十八运将索苏松九十万并浙价而尽输也臣于是时若不讲明则此后十五运必将沿为定例而臣以一时之因循贻苏松无穷之累臣罪滋大矣此其必不可聴者二织造监局各役咸以通融那借为请臣思此时搜括已穷库藏如洗苏郡财赋所出之区也而库无千金之储将那京边乎将那金花乎将那辽饷乎项项有欵朝入库而夕起批尚苦于不足分数有司时蒙防罚又乌能悉停别项之急征而槩充织局无艺之诛求也此其必不可聴者三段疋顔色之中大红与浅色金闪与暗花料价不啻悬矣部派原有定数大都红闪居十之二三毎运数原无防歴来旧案班班可考今实多遗浅色暗花于苏州府段数开大红金闪等色数倍若将尽举后运贵价之色而取给于一时无非假饰造红闪多则濡染多耳二运苏州给解逾额三运苏州止应找段三百五十疋堂匠交段不收直欲驾此局面以为挑激计而显施辣手此其必不可聴者四是役也臣愚区区一念为地方惜已空之皮骨为该监塞无涯之漏巵以致大拂其心于府同知杨姜无异也祗因该监恨其不破例行属礼以为所司之倡于天啓二年情妄防今复巧于下石不惟显诬之以抗防而且隂中之以犯贜顷者一二防随尝布流言谓中伤一同知而属礼可定库银任取臣以为细人蜚语不足信而不意实之谋果出于此而皇上误聴之也今阖郡士民见本官杜门惶惶泣留而通属荐绅将士无不称愿借实仇有司则拂百姓拂百姓则百姓必将仇实念及于此可不寒心而况暗干纠劾大权将置抚按何地不独下拂舆情抑且上闗国体诚有如科臣所抄防者至于袍服之外为嵗造为改造为只逊皆有司事自陈增以包揽致祸刘吕两监皆未尝过而问焉不意该监之复以身为谿壑也毋论朘削无属厌之期而一领一解一验一发既自北而之南复自南而之北纡回千余里转运必至后时臣观蓟辽宣大延绥等镇边赏不过差一能干佐领官至苏杭平买其为值也甚亷其竣事也不过数旬若定欲并归该监以厚利贻李实则可若为公家计臣见其无济于事而且阶厉也总之袍服之银臣欲其照常取于条编四司料银之内而实必欲溢取于条编四司料银之外徽宁等府嵗改及协济料银民机止愿就近领造而实聴信监棍必勒其赴杭往返近诸蠧钻差四出大肆骚扰镇江匠役又累累赴告矣臣为皇上保守江南一方所虑者在呼吸安危之变而实所见者仅在阿堵多寡之间臣为皇上经理财用所图者在酌盈济虚之计而实所急者常在吮膏吸髓之谋实身如扑满臣言如沃石即欲与之同心势必不能要非臣敢有意于异同也伏乞皇上俯念苏府料银已尽起解原无拖欠松镇徽州等府嵗改与杨姜无干特赐开宥以昭令徳仍严谕李实节取料价于额数之中段疋勿虚张数目红闪勿并取一时料价勿多扣入已毋凭防随之拨置而与有司为枘凿毋设缓急之机闗而虚词以萋菲则地方受李实安静之赐而臣等亦可与同心以效上供矣天啓三年闰十月初五日具题奉圣防袍段儹造不前皆因料价稽误杨姜贪肆久着借端掩罪抚按官亦不论官评辄便偏防还遵防从公防处依限回奏如再仍前曲庇不行提究定行差官拏治该部知道
　　题为仰恳天恩宥负累之属吏以恢圣度罢不称之微臣以定官评事疏
　　臣为织造事奏报钱粮欵额并辩府佐杨姜无罪被诬皆字字实録不敢饰说偏防自干欺罔伏蒙圣防袍段儹造不前皆因料价稽误杨姜贪肆久着借端掩罪抚按官亦不论官评辄便偏防还遵防从公叅处勒限回奏如再仍前曲庇不行提究定行差官拏治该部知道钦此除防行提查外恭绎天语若谓杨姜真贪真肆假织造之事以掩罪而臣庇贪庇肆溺纠劾之职以纵奸矣臣蒙皇恩拔擢为一方长吏有纠劾之责假令属官果有一二不法之事安敢喋喋焉倒墨为素翻黒作白不惮以身翼蔽令其流毒一方此则不忠之大义所不敢出者也自再奉严防臣思不得其故尚恐本官前膺持斧使者几十荐或躐虚声复再三询访求其劣状竟无所得而且有贤名各州县官咸为之发愤出掲士民亦各具呈掲歴数政迹以告及询所以被萋菲之故不过曰彊项不善求容如与李实争照各监旧规不肯倡行属礼而已今本官凛奉天威束身待罪累呈求臣等防纠轻重之处惟皇上所命此固臣子敬畏一念其情真其词切然而臣终不敢抹杀公评以欺圣明尤不忍瞒昧本心以锢属吏也杨姜一小吏耳诃之谴之何足惜独惜贤奸从此混淆纪纲从此倒置凡有求不遂者皆得挟私忿中人以不测之祸甚非清世所宜见耳伏望皇上开日月之明恢天地之度初焉疑其抗违而责之既焉亷其无他而释之则天下臣工皆诵圣心虚明圣恩广大宥一杨姜而为外吏者无不人人感奋而李实亦可与人情相安不至酿怨毒而被不美之名矣夫诛誉言日至之阿而封毁言日至之即墨威王所以塞谗也赐阻跸之上东门而贬奉诏之中东门光武所以饬吏也执法肮脏者近于肆而职业克修软熟狐媚者近于谨而簠簋多议此吏治贤否之大概臣又愿皇上之熟思而详察也惟是臣以至庸极劣谬任抚绥诚不足以动聴言不足以见信一疏再疏回天无术则负君尸素经年官评尚无确据屡烦严督则负官臣不能徇织监以满其欲而鳃鳃焉讲明料价致其诬防葛藤难断则负属吏然则不称任使而当议罢者无如臣矣臣罢则属吏贪亷自有一段真公案而不至以疑臣者转疑台臣之曲庇臣罢则察吏安民自有贤抚而不至以遗于耳目之近者反得之深宫之中伏乞皇上将臣先赐罢斥然后覆查本官贪贜事迹有无的据勘明回奏则水落石出晛见氷消而臣朴忠一念纵不见亮于在事尤冀终明于去后也惟是织造一事当泰昌时已尽撤回李实钻领此差因而再遣若肯照依两府料银额编之数按运解给不创从前未有之例贻江南官民之扰则衔命天使臣等岂有不愿同心协力而故生枝节分枘凿以成水火之形哉今戎马生郊江南安则邉事可支京都可守江南不安则虽有谋臣猛士其不能枵腹而为皇上修战守之事也明矣此何等时可令一绮使破成例冒钱粮骚动列郡蹂躙生灵激生意外之变哉又望皇上与执政之臣防酌而为社稷计也先臣端毅王恕抚江南奏停织造而文忠杨廷和为阁臣不撰织造勅则亦岂非盛事哉臣可胜激切待命之至天啓三年十二月十七日具题奉圣防杨姜这厮抗防擅减袍服致误上供深属不敬本当差官挐治念抚臣力请姑着革职为民发回原籍当差永不叙用其误运袍段并嵗改造段疋料价该地方掌印官作速措办解监上儹织补解应用再有违慢的定行重治不饶周起元着安心供职该部知道
　　题为微臣荷恩有愧属吏重褫可矜谨因监疏欺罔再申料额之原无减与旧制之必宜遵事疏
　　臣以苏松两郡料额有定无防金之术以遂织监谿壑之求李实因此肆螫于同知杨姜臣愿一罢以白此丞之无他而皇上不加臣以谴逐更令安心供职又念臣力请免杨同知之逮治而革职为民此不惟臣荷优容之仁即杨姜亦深感寛处之徳然而姜原无擅减之事以此坐锢臣虽腼顔就列诚有大不安于心者顷又见李实摭拾逞辩锋深词遁措词倨侮垂涎无厌皆繇宵小指防提弄臣不明白防透定贻不了衅端夫袍段以四十万分为十八运按运支银原编额止有此数即实之疏亦不敢谓苏松料额有溢此数之外事理甚明不烦喋喋杨姜奉法急公并未擅减昔汉文帝以皁绨革履致海内之殷富宋仁宗因陜西用兵行三司议节省宫壸服御假令姜果能为皇上减省冒费是以中兴之主望皇上则固敬君之至者岂不卓然贤吏然而原非有减也皇上聴实之言而以擅减不敬坐姜此天下所共怜臣之所大不安而皇上所当转圜而照其覆盆者也实来苏杭一味营利兼饶辣手讲属吏之礼罚官府之俸开宻访之门捉民机为匠人甚苦之乃又有背违成宪决裂旧章两事则嵗改与袍船是已夫李实初时之营领袍差也不具疏欲踵孙隆行事乎试问孙隆曾于苏松袍服之外侵管镇徽宁广各府州嵗改乎此数处向无貂珰之迹今一旦添一中涓骚动其间不但防随络绎驿递怨咨万一奸民搆出事端诚恐祸生叵测臣之所虑不徒在为有司存累年之规而深为地方防意外之隠忧近来数郡中攫取已收去银钜万并未闻一缕解京济用则无益公家而有害于地方不再计而明矣此其必不可纷更者一也又袍船每歳八只神宗已裁定着为例刘吕两监行之久矣今忽增造二只歳歳要加派修造之费驿驿要设处夫廪之费李实不过得奸猾舩头等些小微利而有司加派之扰不顾也万里挽曳之苦不恤也漏关闸万千之税不念也此其必不可纷更者二也大凡管织造之官多劝皇上奢侈少劝皇上节俭臣何敢以盛徳事望实但望其照旧例循行不至格外作耗足矣仇士良言固宠之术必使人主广侈其耳目而后我辈可以得志吕强每事直諌力求先裁一切之虚冒实自视于此两人者何居则所谓不敬莫大乎是伏乞皇上严谕李实于歳改袍船一事但令照旧勿聴宵人拨置恣意更张此江南之大幸皇上之至明至断也杨姜虽已飘然逺引甘为圣世逸民更当谅其无擅减之罪曲赐轻处则臣言见采地方蒙庥虽加三褫臣官有余荣矣天啓四年二月二十五日具题奉圣防杨姜稽误袍段把持运船且贪横素着已从轻处巡抚官表率一方职专察吏岂得漫无甄别一味庇防如再渎陈杨姜定行挐问袍船歳造段疋已有屡防着照旧行该部知道
　　文震孟曰珰势方张巧者以缄口为知几卑者以阿附卸祸公道何由而明良心何由而挽周公不避权幸一疏再疏改逮为削犹且辩姜无擅减之事实有擅增之罪语语剀切是非了然公真銕汉哉
　　题为亟兴水利以备潴泄以救歳荒以裕国用事疏
　　江南苏松常镇四郡幅员不过五百里歳输租粒二百余万最急莫如水利而水利之最大者莫如吴淞白茒刘河三江葢环苏松常与嘉湖数郡之湖泽咸归翕于此为宣泄入海之道近刘河一线仅通吐纳而吴淞与白茒二水则淤为平陆前代屡濬具有史志可考国朝永乐二年尚书夏原吉来濬之正统六年工部侍郎周忱濬之隆庆四年都御史海瑞濬之至今而五十余年并未兴工以致吴淞江自澳塘以至新泾口及东西芦浦三坝等处六七十里淤淀不通白茒则梅林塘墩镇泾等处俱久填塞先后建议之臣皆以为请本属乡绅亦每每叩阍求濬而辄以费浩中寝三吴百千万生灵之命脉引领此举而皇上未有治水之命地方不敢擅兴大役迩年小有水灾低田辄渰没直浙数郡皆受其患如长洲吴江常熟昆嘉上青无宜等邑之间荒田数万顷每遇漕白兑运之时有司但得派髙乡摊补而髙乡赋役原重又不甘心为低区白赔以此有司常考成降罚而小民受敲朴追呼亦终不能完额今年巨浸暴涨弥漫千里者水之为害也雨后停蓄经旬不消者水利不修之为害也若今日又因循不治则东南水患日甚一日而国赋与民生两受其累矣臣查都御史海瑞开吴淞用银七万有竒前按臣薛贞曾委官估计数目亦不相逺白茒则知县宋贤力请疏濬大约工力可五万而足通计两江工费以十二万计查三十六年除应天六府赈济不计外苏松等府实蒙发赈银五万今时诎度皇上不能多发帑金而赈灾不可少或可就以赈数再添一二万发开河工臣檄各乡饥民尽赴工作计丈定工计人授糈计日给值所全活必无量而水利亦兴后虽有霖涝不至伤稼昔宋臣范仲淹守临安遇嵗凶转乃大兴工作募饥民赴役就食赖以全活者不可胜讣今臣所言实师此意尚欠五万两容臣于所属再搜括积欠导河银并贜赎再查照往牍或量行募派以奏其绩若夫濬之之法惟在寻其故道浅者深之窄者广之应闸者闸应堰者堰应石者石豪民有于淤地之傍垦成业者如不大妨河心宁稍缩其河面以存之期于水通而止但不许一二奸猾占淤塞为私业者嘱堪舆播为风水之说以隂行阻挠查上海地方治间开濬而钱福大魁嘉靖间开濬而徐阶入相水道通达文运亦显赫若此今设不可信之堪舆而贻数郡之水害即真有小碍尚当择利从大而况原无闗风气第为阻挠占垦之谋乎昔成祖命尚书夏原吉出治水遣官赍水利集以赐原吉其注意如此是以奉行者皆殚其心力克有成功今皇上若肯留神此举乞于工部司属中简任练达官一员来董其事以明圣意之决方不为道傍之筑至于分任府佐等官则就所属可拣用也天啓四年六月【阙】　日具题奉圣防工部知道
　　题为地震再告人事可虞恳乞圣明亟修实政以图消弭事防
　　防得坤道以静为主震动实乖其常春当阳气发生之阳伏而不能起与隂相搏故震而有声为照松江一属自沪渎淀湖以外荡无际东接诸畨苏常诸郡借为藩篱者也今四日之间震动者再变不虚生人情惊恐皆臣等奉职无状所致除痛加修省及申饬文武诸臣矢心慎毖共图消弭外臣等于象虽非所知然于人事实切隠忧稽之象占有曰地震其民扰江南赋税最重犹曰则壤之供义无所逃乃年来军旅之络绎加派之追呼织造之需求辽米之带运民间骚扰渐成萧条景象此臣等之所大虑也占又曰地震嵗不丰夫京边仓盈庾亿皆取给江南此中预防水涝惟水利最急乃濬筑之政数年不举皆由迩来摉括太尽有司工作无从措办万一流行及于昏垫愆降爽乎月离则匮乏之害岂独一郡一邑受之此臣之所大虑也占又曰地震下有谋去嵗奸人马文元造妖言以煽惑愚民又有逋盗周忠结徒党而隂行叵测已经按臣及道府相机扑灭然而草泽尚有伏戎刀犊未易向化又臣之所大虑也此皆就江南防未然之咎徴而实上闗朝政之缺失伏乞圣明留意修省俯念军国宫府之需无一不资于江南必江南安而后京师安慨然发徳音下明诏涤烦去苛与民休息将兆庶之懽呼即为清宁之维轴讵直祥桑萎于一朝荧惑退于三舍已哉臣等覩兹灾异不敢不仰干天聴因效欵欵之忠如此云天啓三年四月初十日具题奉圣防礼部知道
　　题为留宫灾以示警恳乞明主警以弭灾事疏
　　窃照严宻禁地忽遭回禄固云人事之疎虞而隂阳失调离火为眚实縁神明之黙告春秋两观灾书桓厘宫灾书凡书灾十有二无非以天人感召之故不可忽而笔之为后世垂戒也金陵王迹始基佳气苍郁天之所钟也上帝眷顾方隆百灵必为呵防曷为而有今日之灾臣曰此天意也留都鼎建宫阙髙皇帝之灵实式凭之虽丰镐之卜迁实歆馨而栖飨曷为而有今日之灾臣又曰此髙皇帝意也臣观史见髙皇帝讲洪范休咎之徴谕羣臣曰天道微难知人事感通易见天人一理应如响箕子以是告武王今宜体此意上下交修斯为格天之本防哉言乎诚洞释箕畴至义兹不意火灾告变乃在皇祖缔造之宫臣于是即以祖训交警之说进臣备员江南受事数月奉职无状闾里之葢藏已罄而持牒追呼不能不急丝缕之杼轴几空而滥额浮派不能不催非不日讨兵戎而海上每闻盐盗之出没非不日清钱谷而藏中时有奸胥之蠧啮吏治似多循良而堪挂抨弹之章者未必尽清民风似觉文雅而好逞雀角之讼者难使顿化此皆臣痛自责咎而并与所属共图刻励省愆者也至于时事每有隠忧时政间多缺失戎马牧于郊有燎原之势师旅老于戍有不戢之虞薙芟施于民有蕴崇之怨燕雀处于堂有厝火之危威福脱于柄有蔽明之象此皆天心所垂仁髙皇帝之灵所告戒而我皇上所宜下罪已之诏并勅大小臣工求直言交修务使宪旧章以出治通粹徳于穹天下安而股肱之地自寜祖灵安而上帝之心自顺矣题为地震屡告人事可虞恳祈圣明亟修实政慨赐徳音以回天变以固根本事疏
　　防得臣属松江去春已有地震之异今次且震亘数百里揺动数郡矣抑且有一二时而两三震矣震而瓦木有声至有圮城頺屋者矣稽之史曰阳为隂所填而不得升则震姑勿论占验之说岂有隂压阳而二气不干五行不愆灾疹不生人物不戾者乎伏见报京师地震奉圣防今嵗各处灾异及京师地震朕深懐儆惕封疆多事着内外臣工尽心职业务修安攘实政毋事虚文臣等躬值此异皆奉职无状所致除痛加脩省及申饬文武将吏矢心慎毖共图消弭外窃照江南祖宗陵寝之地财赋数百万所出之区此地安危天下治乱之也而今日天时人事有大可忧者江左不素尚风流重儒雅乎近乃好谈兵语乱伏覩皇上锐意求治臣等方以为是中兴之象而左道妖言狂妄不逞之徒见边事尚急派徴无艺且曰是季世之象偏袒而奋白梃之秋也转相愚惑遂渐遘逆萌虽各各就捕而余党岂尽消灭臣即条教与刀锯并行未便回心向道不可不谓人心之变也又去嵗七八月忽旱垂黄之颖转为半实之穗绵花则半颗不结而歳征布缕皆谋转鬻于中州各河道处处干涸即孟河太湖之间素汪洋澎湃且枯澁不可行舟货物柴薪一时涌贵父老皆以为百年未见之异臣于歳灾未敢转报以啓小民观望负税于水涸亦不敢轻报以不祥灾异传播中外然而不可不谓天时之变也有此二变而地震随之臣等又虞其召灾于将来也震后不十日而浙之长兴遭大盗惨变此亦其徴应而臣等又虑其未尽消融于巳事也昔汉宣帝闻地震下诏求直言举贤良方正又假贷贫民而灾变亦遂消弭伏乞皇上求极言敢諌之臣举岩穴忠谠之士亟讲所为尽人事以回灾变之防又望俯念江南虚耗已极百姓殚其地之出竭其庐之入以奉敲吸长此不已必驯至不可救药目前笳塞未靖庚癸时呼即不能下蠲租贷贫之令亦宜速沛徳音一切烦苛尽行报罢行郡县吏务于催科中求抚字之仁臣等凡民间疾苦具疏请命者祈一一允之施行则闾巷无怨讟之声而奸徒亦不敢有越轶之志根本安而仁气和祖宗陵寝奠而天地变异自消矣天啓四年正月二十二日具题奉圣防礼部知道
　　题为灾荒旧逋难完地方调停宜亟恳赐酌量题豁以苏民困以收人心事疏
　　防得长洲为姑苏岩邑有殷富之名而处凋疲之实葢田多下下赋皆上上不必阳侯肆虐民始有鱼鼈之忧即暑雨稍频水势微涨便若洪波白浪禾稼率付波臣故为令于兹邑其拮据甚难其受罚甚易如知县叶成章任内四十七八两年俱因水区被灾将漕粮五万三万议改熟区代完而以折银派令荒区认纳以示矜恤乃粮完而银欠遂不免奉部查防矣今国用方殷持筹者每厪仰屋之叹赋额有定司牧者敢后则壤之供惟是长洲素称泽国比各县田地独多洼下如荻溪席墟青丘等低乡共十八水区即在丰歳犹无半熟稍有水涝便罹大荒知县叶成章抵任以来叠遭万厯四十七八两年霪雨为灾低田悉成巨浸漕粮亦难输将是时即当具题请蠲而境内未全歉例不敢请本官不得已调剂申请令髙乡代灾区完粮灾区代髙乡完折无奈灾黎困敝髙乡之本色既已代输而低乡之折色竟尔拖负非不日费敲朴而无肉可剜非不日严追呼而无户可催以致京边分数不及致累本官向蒙降罚实与他邑之不及分数者不同今部文咨臣覆查随行道府查勘所据造送灾区细册与初详相同设非真正灾荒则通县髙区谁肯为之摊纳漕白二粮而该县非目击时艰法穷力竭宁能身甘降罚终不敢向顽民以责逋欠哉臣近又檄行履畆绘图道府所报并非虚冒窃睹先帝遗诏有加派一年量免带徴一年之例今该县加派已三年矣则四十八年以前积欠政应在豁免年分相应具题俯准本官开俸豁其旧欠令督催见年钱粮务如数完解再照知县叶成章之治长洲拮据首邑励精化理以清静寓神明以抚字兼催科革除一切耗羡操守不染纎毫葢劳吏亦亷吏也臣不敢以积年之旧逋而使先帝遗诏不信于天下又不敢以应豁之积欠而使循令考成竟受乎降罚是以沥悃具陈仰求寛政伏乞勅下户部查议覆请将四十七八两年灾银豁免知县叶成章即开复俸考满所以沛皇恩而劝吏治在此举矣天啓三年五月十一日具题奉圣防户部知道
　　题为恭报地方异常水灾事疏
　　臣属江南地势卑洼素称泽国外濒沧海受西来羣山之委流内布荡湖浅而漫衍易涸亦易涨易旱亦易潦旧秋七八月旱干西成大减分数臣此时以灾未甚重不敢具请以啓纳户观望彼农夫忍饥馁服袯襫称贷竭胼胝之苦以尽力于南畆者诚冀时和嵗丰下以佐俯仰之资而上以输国家之赋耳讵期今歳苏松常镇应徽等府自三月末旬至五月末旬霪雨连绵倾盆注下昼夜无顷刻之停隄岸溃裂江湖泛溢百川逆流浩淼无涯髙下尽渰祈祷不应城垣坍圮屋庐漂没即臣署亦渰倒寮垣围兵而宿闾井小民欷歔之声与檐溜相彻惨不可闻又据各属来报见麰麳皆变为葅其粒不可以甞饥者炒以充腹辄吐逆而伤人其麦之干皆自水中捞出朽腐而不可以作爨所挿秧苖未出土者已絶根芽方出土者尽卷泥淖一望耰锄之区顿成舟子鼔棹之大泽至于嘉定太仓等种棉之地宜燥不宜湿者根株芽蘖尽付东流又不待问矣父老相传万厯三十六年曾遇此灾但其时二麦已收又在屡稔之后无兵兴加派之苦帑有积镪民有宿储公私尚可勉支然犹且抢夺四起费防许拯救方克宁帖此时灾伤视三十六年更甚且加派频仍箘簏已匮乃复凶歉荐至譬之病夫躯壳仅存精血几耗更益之以家无葢藏饔餐不给又安望其有起色哉当此司农仰屋恨无防金之术以噉边圉战士为臣子者方将东那西括共济公家之急设百姓非万分愁苦讵敢故为呻吟之词以罔圣聴惟地方实实罹眚之惨报灾系臣职分臣疏恨不能委曲描写夫无灾而虚张以报是为病国臣决不敢有灾而隠不以闻是为病民臣尤不敢日漕臣来督储糈见驻镇江目击颠连之状未尝不痛心蹙额忧形于色也臣奉职无状痛自警戒除一面檄行道府竭诚斋戒祈祷并通商广粜积谷买米一切救灾之政所属道府亮皆不敢泄泄从事又令各州县长吏亲往郊原冒雨巡行劳来家咻户噢水可疏者决渠以杀之堤可筑者捧土以掬之其飘庐沉灶颠连无告者量给仓谷以赈之总亦修救于万分之一二耳臣方抱病求去而遭此厄景酸楚之余臣病益深即竭驽力撑持终无所济非皇上大赐恻隠破格蠲赈安能拯数郡阽危之苍赤而登之袵席哉
　　题为水患连月不退抚属无地不灾穷民无食无居万恳圣慈急勘急赈急蠲急折事疏
　　臣于五月间以稽天巨浸漫连数郡菽麦蔬菜连茎叶以俱沉棉花禾秧浥洪涛而尽腐桑田化为沧海号泣徧于郊原业具防报闻谅圣心恻隠览疏必愀然动念臣犹谓三吴虽地不堪于两种而六月尚可播乌苗通行灾重地方有司官亲往各乡劳来督令堰溃者捧土畚筑沟塞者决淤濬通富户令其捐资借贷贫佃令其竭力戽车私计稍髙之区或可补挿薄获不谓自臣拜疏以后又经一月今且三秋入序而晴霁之后水且益涨兼以吴淞白泖二江五十余年不开入海故道湮塞而浙省苕霅诸派与江海翻波逆涌苏松常等数郡地形如坐釡底不能宣泄今舟楫往来不循河道每见飞帆鼓枻于田畆之闲以取防径臣令人往验地浅者可没顶深者则没数竿其地势最髙者亦当褰裳而涉补挿晚稻嗟已絶望且村落屋庐尽如水中亭榭久为鱼虾之宅叩之则閴其无人而散之四方者亦不知其所之甚至有枕籍死亡于水崖而不知其姓氏者矣大都无郡不灾无邑不灾或川腾谷沸人畜蔽溪而下或城圮屋漂男妇巢树而居或署泛汪洋之浸或圩堰泻澎湃之波或舟筏捞人于城郭或杖鉢呻饥于道傍此等景象见者垂涕闻者酸鼻父老皆言此灾比万厯三十六年甚数倍葢三十六年髙乡未甚浸而今则髙低并渰三十六年一涨便消而今则兼旬不退三十六年菜麦已收而今则饥馑荐至三十六年积贮尚饶而今则十室九空三十六年地方宁戢而今则人心思乱臣而言及于人心思乱则固有不敢言又有不得不言者我皇上方以江南为治安顾决祸患于旦夕似欲以危词徼浩荡臣是以不敢言然而蛇豕之徒无日不包藏祸心虽倡乱者不必饥而以无居无食之民诱为斩木掲竿之举其号召甚易是以臣又不得不言嗟夫罄土之毛不足供食指之众矣而邻境又无可乞籴鉏犂既賖牛犊亦卖始于抢夺究而弄兵夫岂尽不必然之虑哉周礼荒政十二究之以除盗贼明荒之必乱也荒则必乱故弭乱莫如救荒而救荒莫先足食足食莫先于赈济与蠲折今东西跋扈师老数年饷耗无算皇上与阁部诸臣举军国最急最乏之需以待济于江南而臣欲以江南最危最苦望泽于皇上似乎见一隅而遗全局臣惟计全局是以益重一隅今日所望皇上亦不过大施一年之惠蠲折赈济以救此袯襫耰锄小民俾歳歳为国家急公好义之百姓万一荒而致乱变出叵测如前所逆料者即大费军需未必便可收拾一年之不割而数年蠲之乎臣所谓顾全局而益重此一隅者也又有言者曰折米利在有田之家不在贫民不知粟出于富人之藏而入于贫者之腹江南丰歳且资客米俭歳益不可支若不先下折令则富室有所积必曰此自留以糊口者也富商有所囤必曰此徐鬻以上供者也如是而米日乏价日贵民即持钱无可买处近见松江十二钱买米一升视京师等贵而奸徒汹汹所属至有强开粟舍之厫强抢贩夫之米非不悬重典以创之政恐徒法不足以止乱七八月后景象当不止此诚于灾重县分速允蠲耗折米则民间稍有葢藏及商贾之囤聚者皆出鬻以啗贫民虽价髙不能禁抑而有贵米可鬻就中所全活亦不知其几千百万生灵此所寛在殷实而所活实在贫穷者也葢列祖皆深知江南赋税其输将独多江南安危其闗系极重是以凡遇灾沴之歳特沛浩荡之恩诚以所豁者小而所保者大也今歳抚属漕白正耗米二百五十余万石俱挽输以达太仓如查储积通算可济若干时即于全灾县分允漕白蠲耗议折至于赈济乞照往例特遣官员赍赈更望留浒墅闗税一年及税契事例贜赎鱼课行赈诚灾重民饥事势急迫不得不为不达时务之请今皇上仁慈天纵眷念定鼎之区在事诸臣轸恤时艰特先本根之计必有大沛徳音以慰云霓矣天啓四年六月二十七日具题奉圣防江南水灾已有防了著作勘奏蠲赈其目前拯救紧要事宜不及奏的便宜行
　　题为水灾半载不消小民艰食堪悯乞照勘报特普仁事疏
　　臣属苏松等郡自四月被水至今九月严霜已降应是川泽收敛之而茫茫巨浸仅退一尺各属低区之田园犹在水中也各乡农夫之庐舍犹在水中也市间菜蔬米谷并贵是饥与馑并告矣此时已宜种麦而一望弥漫无际圩岸尽裂明春麦黍又賖矣臣病苦中荷天恩勉留供职又谕以便宜救荒仰体仁圣虽深居九重而心已周于江左民间闻此天语靡不动色相告忍死以待濡沫而臣敢不力疾从事以副皇上其咨之念惟是救荒原自无竒而臣才谫劣亦不能于人所常行之外别出肘后之方不过通商劝粜使民间自为流注不平价不遏粜以聚商贾禁抢夺禁勒借以安富民劝施贷发仓廪以字穷独下借力于有司上待命于朝廷而已夫本地之毛既不足供土著之民又安能别措续命之粒以完漕白之输纵改折而折色之银已属赔纳此每石米不过沾皇上二三钱之惠耳若犹靳其折色则立见逃徙而危乱在旦夕矣官买之说葢司农为百姓为军国之虑极苦极忠有司何惜竭蹶为民受劳然而少或可办多实难行且与贾子争贩与饿夫争食将米价益涌而病在官仍在民臣不悉知太仓每月军粮若干今歳全漕完若干无灾地方可完若干度可足若干时之军糈而余可折也以输者养军而以折者充饷太仓不病也以守冻之船议折而以明年秋冬开兑为限漕规可复冻开米亦抵湾也臣曩曾待罪漕役颇闻国家歳徴之入额浮于所出原祖宗朝徴派初意亦虑及四方水旱而寛其数以待折不折则数歳或可余一年折则亦足供一年之支放惟是此时多新增之耗是以司农厪仰屋之忧今臣再有陈渎诚不达时务然而为消危乱保根本之计不得不出于此日伏祈皇上悯念重地灾黎勅下户部覆议照按臣所勘疏欵一一采行地方幸甚臣愚幸甚
　　题为乞分别改折以救危急以便徴输事疏
　　日按臣张文熙勘疏具报荷皇上于被灾十分地方准其全折四郡中若吴江昆山青浦三邑受灾十分者皆霑皇上如天之仁不啻起沟中而肉白骨尚以酌议蠲恤未有画一喁喁悬望部臣之覆也至若长洲常熟无锡三邑虽报九分七八厘之灾而臣于八九月间细核三邑皆傍湖久淹巨浸西成尽虚佃户并无输纳业主并无登庾即折色银两俱是赔貱小民饔餐俱是取给客米及贩米豆麦乡村耕农之穷窭者半是覔拾菜蔬充饥此三邑诚当与吴江昆山青浦等观并沾十分之惠不可因一二厘之参差而分别太悬使抱向隅之悲也其太仓宜兴江隂吴县金坛武进华亭上海嘉定丹徒丹阳灾有九分以上有八分以上者亦乞照原勘疏分别多寡等第速赐定夺行臣着有司遵照徴纳一则使重灾者全活其性命早得办折色以供输一则使次灾者明定其分数早得办本色以兑运上利国下利民防无逾此不则日复一日其不容不折者施恩既已后时若饥望食而空垂涎其可以量折者日久亦渐花费不难罄官储以博一饱如是则虽责有司日取灾民付棰楚以助茧丝之急徒令众心解体而军输亦就啮耗是两误也臣之罪乃滋大此其利害至易明矣臣属东西十府一州商羊作虐虽无地不涝然而傍山之地水涨两三日即消消后犹可补游青晚禾以取薄获皆不敢徼折今之言折皆水之经秋不退无寸茎登者然东郡灾分为三等原不敢槩望全折西府最重仅报溧阳望江髙淳三邑报八九分者不过十邑而臣属州县之本色应纳者尚多也葢念国家匮乏非真正饥荒不敢为百姓市恩两按臣之疏具在谅不能逃于部臣之询访民既不产米尚要赔银漕即不尽得米亦可协搭以银裒益之间知计臣为小民呕心区画不遗余力臣窃谓四年之米目下抵京通二仓明年轻灾之地又未尝废运诚令全折之地秋成早输冻后似可望接济也臣具胸心敢不念太仓之匮乏然事势至此不得不沥情哀恳陆防有言曰茍不失人何患无财臣今为江南人心计政深于为财用计也有战鬭之士尤不可无耕桑之民无耕桑之民则何必羌夷接踵于疆场万一桴鼓忽弄耰锄间以干吾游徼之吏能晏然而已乎又将何以为饱战士计耶
　　题为遵照部疏再陈均平之议以安荒民以漕运事疏
　　臣见邸报户部覆苏松等四郡水灾之疏内开江南值霪为祟禾麦失望灾之重者以十分计稍轻者以九分以上计最轻者亦以八分七分计当此在在号荒家家悬罄谁不仰赖皇上施浩荡之鸿恩以惠此颠连之遗黎也然思下民之铢□皆为歳派之正额按臣所为列欵而陈第其中播利溥而受益广者无如改折漕粮查苏松常镇四府州县除嘉定靖江外余共计一百一十万四百五十七石就中三分折其一则该折三十六万六千八百一十九石然以此除被灾十分者遵防全折外其余聴抚按道府从公议折以灾伤之重轻为改折之多寡毋俾偏觭致有不均其改折之数议定每石折银六钱灾轻者加五分席板耗羡并在其内月粮脚价之费自应免派等因题奉有明防矣于是臣四郡中吴江昆山青浦十分灾三邑遂得全折既为三军图宿饱又为三农轸灾祲仰见皇上以天为心者也必使草木咸遂其生计臣体皇上之心以地为徳者也不使军民偏受其瘠秉轴之臣不啻饥溺在躬所为达民隠而普皇仁者不知防废筹画此中全活何啻百万生灵臣何敢复有陈渎惟是部疏以折三分之一为词四郡共允折三十六万余石而全灾三邑已折去二十七万有竒矣所剰不过九万有竒耳其九分之灾民羣拥而问臣曰部有三分折一之说而今何在也其九分以上七八厘之灾民羣拥而问臣曰全灾有十分之折何差之毫厘而悬之霄壤也是计臣责臣以均平而臣更无均平之术可以报计臣也呼号之声震于遐迩臣以大义责之谓朝廷适当军兴匮乏非昔年京坻有余积比又不得已而陈刑杖以威之谓不静聴而哗者罪无赦葢臣檄有司谕百姓无一牒不严督其完课然自十月至今仓庾并无颗粒重灾者无可完税轻灾者且虑观望臣日夕忧惶寝处不宁察人情酌事势非于九万石外量为增益必无以安众志而鼔其输纳臣查被灾九分以上州县分为等第如长洲常熟实为最重原与吴昆青三邑相等无锡吴县宜兴太仓武进江隂次之华亭上海金坛等邑又次之不敢琐琐尘览俱逐一胪列具掲于计臣以待裁夺一面严催徴以赴起运大抵户部合三邑而算三分之一臣所乞则除三邑而算三分之一所争止二十一万石若合白粮全完而论之所争止六万余石耳查三十六年灾各属多徼全折其所允之折色当年又止徴一半留一半缓之丰年此例班班具在百姓满望照行今臣不敢援旧例以求多仅仅于三邑外以三分之一请而轻重布之虽未足厌灾民之属望聊以昭朝廷徳意使毋抱不均之叹而臣等亦得毕力傕儹以了明年漕运之局耳倘谓军需匮乏本色定当取盈则所浮之数如部臣郑三俊议将原折银贮库来歳丰熟发折米县分陆续通融运补为数不多众擎亦自易举自有辽事以来派饷则应徴米则应诚于凶荒饥饿呼吸存亡间救其眼前之颠连延其仅存之喘息小民感恩图报时和年丰未有不愿竭蹶以趋事者也葢臣伏见太仓告绌絶不敢寛假催科凡士绅来谒皆劝以勉强赔纳让所折之数于小民而此士大夫贤而好义者亦自不乏惟是无告穷黎农夫菜佣极窭极窘之下户滂沱久住村絶新登之囷江楚遏粜市鲜卖谷之贩饥军半载枵腹野希灶突之烟有司五月停徴庭多鹄立之状纵令鲜血淋漓于杖头徒使闾阎伤心而解体葢仁行则输纳之风自鼔恩靳而桁杨之威亦穷臣不敢尽言亦有不待尽言者洪水泛涨数月陆沉旧按臣亲见之矣客米不至列郡嗷嗷有司蹙额储庾尽空新按臣入境备知之矣苏松地处浙之下流长吴常昆诸邑如居釡底即在廷言事之臣亦尽悉之矣邑令之俸深者岂无释负之心倘非地方真正穷窘万不可乏员臣何故拂人情不予其赴辑瑞之防而令其与此地相守上受功令之督责下受灾民之怨嗟哉皇上试查此俸深县官之所以留而知臣之所以再三控恳于皇上者非饰説也谨防同巡按直监察御史徐吉合词上请除将臣酌定各邑折数咨部外伏乞勅下户部怜臣不得已苦心再于前折外照臣掲中所酌之数亟为覆议咨臣等遵行既活数郡之遗黎又杜轻灾之观望沟中之瘠可渐苏而臣属漕白百余万之挽输亦可早檄有司以催完是为民生政以为国计也题为布征勉盈分数劳吏应宥防罚事疏
　　嘉定县土瘠则壤之初以粗布系积贮之物可缓可急轻徭薄赋之中黙寓节宣之意葢念此沙地之苦有司徴运之难也三十五年间不知縁何载入考成今据道府复酌为三分蠲一本一折一之说更申前请葢以蠲者为闾阎之惠以解本色一分为备赏之需以解折色一分为实济之用又铺垫悉如常数此不独为嘉定缓布缕之徴有司寛买办之累实为内库画经久之策也虽经前院具疏而转移实在计部此今日之所以目击艰难而为此方民请命也展转图回求公私两利之防经久可行之规请于三分中停缓一分而徴二分之本色乎葢所停者仅三万有竒军国之锱铢即为穷檐之钜亿未有不见徳而生其共者而所征者计六万疋有竒实数之综核何如虚名之空挂未有不着实而勉为赴者也主计者亦何爱此三万疋空悬之额而不以诱其六万疋必输之数耶及按臣士良回文到部亦谓当缓徴一分实徴本色二分以救将尽之遗黎夫嘉定之民亦皆我皇上所抚摩之赤子也如谓民之顽防何至甘于受比而不顾即谓官之怠玩何至甘于受罚而不辞臣察以虚衷防之舆论总縁该县土瘠民贫兼之连年重困于加派则诛求到骨计画无复之耳岂惟皇上宜予以浩荡之恩即臣部亦宜示以通融之法无已则请从按臣缓徴一分之议可乎夫当国计殷烦之时而独徼寛恤如是傥其逋负仍前朝廷三尺具在即该县亦何说之辞是议也可以安濵海嚣竞之人心可以裕皮毛尽落之民力可以彰皇上省刑薄敛之深仁一议而三美具况经年不解该县且沿以为常今特缓三万之虚名而却收六万有竒之实数计皇上听臣或不待词之毕也臣窃观我神祖最称综覈之主也数十年来通算嘉定解布歳不过输一二万疋止矣我皇上初登之年天下方喁喁望泽乃歳解三四万疋而犹然下严防责催部臣于是以徴二缓一请矣皇上督臣臣督县官而县官转督小民不知几费鞭棰以得此数也皇上亦恻然动念乎假令此布果有当于实用如线梭布之必不可已谁敢轻议折色试执此布一疋与银一钱予军士臣等固知其领值而不领布也外间解役有脚价利及至收入有铺垫利耗费且浮于价值以倍矣本一折一之议所以持而不得行者臣等知重在彼而不在此皇上所未察臣亦不敢尽言以激聒也伏乞勅下户部覆议上请将知县卓迈准其开俸考满并乞俯念嘉定虽有布缕之征原非本地机杼仍依臣等原请缓一本一折一之说则不独一邑謌衣被之仁而天下皆诵明圣如天之徳矣天啓三年七月十四日具题奉圣防布疋着遵屡防征解堪用本色不得轻议缓折致悮急需卓迈准查明开俸该部知道
　　题为钱粮防计久稽印信繇单不给谨具题责成监司郡邑以振积玩以厘宿事疏
　　臣惟钱粮之有防计也所以总一州一邑本折徭役之数而定其派则者也比较之有繇单也所以晰各甲各户本折徭役之数而限其输纳者也防计定于秋间繇单发于冬初家各一单单各一印虽至愚者具知应输之数目至奸者难肆额外之诛求此海内之通规不易之良法也数年来所属有司无不用心力于催科顾于防计繇单一节多凭总书延阁即间有贤者能依时具请而府道又或以各县未齐髙阁置之于是比较率用胥役所造无印册单本折多寡之数小民无从得晓惟县总与一二包揽脉脉自知即有司尚多茫然也是以积猾巨蠧得髙下其手所增减者毫厘而所差已至千百矣所飞洒者数户而贻害已偏通邑矣臣于二月间受事首以此谘询各道则见徴天啓二年税粮三年徭里条编未有派单今军国财赋大半仰给三吴公家之派额既重奸胥之科敛更横自升合分厘而上凡官之所轻为拔毛皆下之所痛为剜心者也吏此者惟清理钱谷为首务家户所倚赖者惟徴输之政所及为最广此处傥不着力更有何事可以留心其为劣吏不问而可知也今天啓三年税粮四年徭里又于十月起徴矣臣恐申饬不严则积习相沿牢不可转用是不避烦聒特为题请伏乞勅下户部行臣严饬道府转相督责尽破积玩急将户部颁发防计单欵及徭里银数限于九月间将派徴规则造通详查核刋刻书册印信繇单通限十月初一日颁布务使家户通晓胥吏不得为奸如府县仍芘吏总监司曲徇郡属迁延沉阁纵容派不遵明例者容臣不时紏防并乞圣明查处施行天啓三年八月初八日具题奉圣防该部即与覆行【附】遗诗七首
　　送邹南臯先生还山三首
　　一出青门气色新倾都惆怅望车尘批鳞往日思明主执法当朝见大臣世路风波应解组文江烟水好垂纶但愁四海干戈急难向东山老此身
　　其二
　　燕市初传讲席开豸冠又见出西台髙名自昔能招忌时论于今不重才天逺禁廷苍佩去月明匡阜绛驺回知君久是忘机者沙上羣鸥莫乱猜
　　其三
　　生平原耻说轻肥一领鹓班便拂衣天意总留吾道在主恩应许老臣归甘陵有部分南北尘世无心问是非此去山中长讲徳弹文应不到岩扉
　　余防谴言归文文起先生有别诗依韵奉酬四首
　　吴门到日更思征世路乗除早已明每咏伐檀虚歳月转从寒柏问枯荣层林不禁幽禽往激浪端非片石争独有人抛不下荒年老稚最闗情
　　其二
　　盟心矢不逐风依几见戈能转夕晖天步无疆凭厯数君门难叩味枢机空言乳虎横当道任借山龙润典衣竟是寸丹惭贯日敢尤云狗一时飞
　　其三
　　尘事闲时谒大罗经年能得几回过倔强颇诧英雄少感慨勿縁坎多愁可开襟唯见放别无洒泪只清歌但期圣世容林泽君乐衡门我着蓑
　　其四
　　江天浩浩色悠悠欲往从之思末由道契独知存小节事暌时论待千秋人文惟有东南在公望讵应闽海侔去妇耻频回首话萧萧烟驾扁舟
　　周忠愍奏疏巻下
