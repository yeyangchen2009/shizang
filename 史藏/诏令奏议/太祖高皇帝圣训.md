　　钦定四库全书
　　太祖髙皇帝圣训序
　　朕惟帝王创业垂统传之无穷非独世徳茂也盖亦有典则之贻焉其运之一心播为成宪恒足以示道揆于子孙昭法守于臣庻盱衡千古载籍具存矧其为大圣受命而兴者乎皇哉何规模之逺也我
　　太祖承天广运圣徳神功肇纪立极仁孝睿武文定业髙皇帝灵承休命诞受多方经纶于天造草昧之年缔构于王业艰难之日除残伐暴度越汉唐顺天应人絜隆汤武所以茂风敎宣畅声灵振举纲维恢张疆宇者勒诸兰台之上布在方策之中骏烈鸿猷粲然眀备矣若其摅词为典播告成经建邦立国之模战胜攻取之略化民成俗之务用人行政之方靡不道合枢机理取体要有非臣邻所能悉覩黎献所能尽传者不有成书何以彰
　　圣谟而答光训乎朕绍庭继绪志切觐因命儒臣分编辑为目二十六为条九十有二总为
　　宝训四巻浩浩乎干包坤负之大皇之坟也秩秩乎民彞物则之常帝之典也以绍心法至中也以握化原至正也以迓
　　天眷至顺也以垂后昆至裕也率而循之钦承而无斁之所以卜有道之灵长緜无疆之厯服胥于是焉在奕世子孙尚其克念
　　祖武永永勿替也哉
　　康熈二十五年二月二十日







　　太祖髙皇帝圣训序
　　朕惟神圣首出济世觉民立徳立功立言三者统而有之盖仁义中正之极定于厥躬布诸纪纲为巍巍之帝业颁诸诰令成洋洋之圣谟文教彰眀覃被海宇炳乎如日月之照临穷天地亘古今而莫不仰焉于戏盛哉洪惟
　　太祖承天广运圣徳神功肇纪立极仁孝睿武端毅钦安文定业髙皇帝体肖二仪量包六合应期受命肇建丕基叶云雷以展经纶法四时而宣敎化六师顺动九有输诚拯生民于涂炭之中转宇宙为平成之运当是时缔造维新规模尽善武纬文经万物咸覩亦既布在方策传信亿年矣乃若心通造化道综百王吐词成经发声为律阐贞一之防眀至善之宗论圣学则以正心修身为先辨君道则以求贤听言为要昭晰乎
　　上天降监之原无念不将之以敬畏申儆乎君臣契合之谊毎事必体之以公诚以至班朝治军眀刑制用靡不敷陈至理约而该复而不厌信乎有徳者必有言也我
　　圣祖尝命儒臣编辑
　　圣训四巻类聚条分灿然眀备朕绍膺统绪追契徽猷口诵心惟匪伊朝夕仰见义蕴之渊闳典章之画一庻政之周详直与帝典周官同其广大顾金匮石室之藏廷臣无由得见是用敬加剞劂宣示万方俾我子孙臣庻率而循之世世罔斁奉之莅政可以致治保邦准以淑躬可以儆心寡过盖一时之制作而万古之世道人心胥赖焉非甚盛徳其孰能及此乎谨序乾隆四年十二月初十日




　　钦定四库全书　　　　　史部六
　　大清太祖承天广运圣徳神功肇纪立极仁孝睿武端毅钦安文定业髙皇帝圣训目録　诏令奏议【诏令之属】
　　巻一
　　敬天
　　圣孝
　　神武
　　智略
　　寛仁
　　巻二
　　论治道
　　训诸王
　　训羣臣
　　巻三
　　经国
　　任大臣
　　用人
　　求直言
　　兴文治
　　崇教化
　　勤修省
　　节俭
　　慎刑
　　恤下
　　巻四
　　辑人心
　　通下情
　　眀法令
　　鉴古
　　赏功
　　昭信
　　诫逸乐
　　谨嗜好
　　【臣】等谨案
　　太祖髙皇帝圣训四巻康熙二十五年
　　圣祖仁皇帝恭编凡九十有二则分二十六门乾隆
　　四年我
　　皇上敬制序文
　　宣付剞劂昭示万方昔者有明末叶海水羣飞
　　景命有归
　　真人首出亶聪明而应运智勇以匡时以遗甲一
　　十三人仗顺兴师
　　肇开鸿业
　　威弧震叠妖孛熸芒仰溯
　　临御之日大抵秉旄执钺者居多然而外播
　　天声内修
　　王政
　　经纶创造文武兼资凡一时
　　指授开陈
　　皇极敷言罔非彛训黄帝七十战而铭着于巾机成汤十一征而义彰于誓诰以今方古厥道同符特以
　　国初淳朴仅于故老旧臣之口故记载未详
　　圣祖仁皇帝追维
　　前烈敬勒鸿编昭千古之
　　帝图垂万年之
　　家法书所谓启佑我后人咸以正无缺者
　　缔造规模犹可仰窥而见焉乾隆四十八年八月恭
　　校上
　　总纂官【臣】纪昀【臣】陆钖熊【臣】孙士毅
　　总　校　官　【臣】　陆　费　墀



　　钦定四库全书
　　大清太祖承天广运圣徳神功肇纪立极仁孝睿武端毅钦安文定业髙皇帝圣训巻一
　　敬天
　　天命三年戊午闰四月壬午
　　上谕贝勒诸臣曰人君即天之子也贝勒诸臣即君之子也民即贝勒诸臣之子也君以父事天敬念不防克眀厥徳仰承天锡丕基则帝祚日隆贝勒诸臣以父事君敬念不忘勿懐贪黩之心勿为奸慝之事以公忠自効则爵位常保民于贝勒诸臣敬念不忘遵守法度勿萌奸宄勿行悖乱则身无祸患如君受天之佑以为无与于天曰此我才力所致也遂不勤修治道措注失宜天若谴之移其国祚能自守天位乎贝勒大臣受君之恩以为无与于君曰此我才力所致也心懐奸慝恣行贪黩君若谴之褫其爵位能自保身家乎至于民不遵贝勒大臣约束而行奸宄悖乱之事必致获咎而祸患随之矣
　　是日
　　上谕侍臣曰天欲平治天下而立之君为君者若不修眀制度永奠邦家岂天之立君止为一身安富逸乐耶君欲经理国事而任之臣为臣者若临事之时不能勤敏恪慎殚心厥职岂君之任臣止为汝一身富贵耶观此则君于天锡基业敬以承之举忠良斥奸佞日与大臣讲眀治道以致皇天眷佑人民恱服如古所称尧舜禹汤文武以及金世宗诸令主休誉着当时鸿名传后世孰有善于此耶人臣身秉国钧因循从事不能申眀敎令诫谕羣下则无知之民罹于法者必多若各尽厥职眀法度以训国人使不罹于刑戮则君心嘉恱眷顾日隆如古所称臯陶伊尹周公诸葛亮魏征诸臣生膺显爵没垂令闻斯于臣职为无负耳
　　天命六年辛酉正月甲申
　　上率四大贝勒及台吉徳格类济尔哈朗阿济格岳托等
　　对
　　天地焚香祝曰
　　天父也
　　地母也今以暴国肆虐奉命徂征其乌喇辉发哈逹叶赫同一语音之国已防垂祐悉以授予既而征眀又得抚顺清河开原铁岭诸城及眀四路来侵尽歼其众无非
　　天地之黙相也吾所祷于
　　皇天后土者吾子孙中纵有不善之人俾勿同气推刄开戕害之端其不善之人惟天诛之若不俟天诛存心戕害
　　天地鉴之夺其算无克永年或于昆弟之中有所行悖乱者不忍伤残以义理所在殷勤敎诫感格愚顽使自悔悟
　　天地其眷顾之神只其呵防之愿我子孙祚永百世以及万年用兹防告尚其无咎既徃鉴乃来兹
　　四月壬申
　　上谕诸贝勒曰国君与贝勒听断国事皆知以至公为贵至于己之所行或有眀知其非犹强以为是者盍亦如听断国事以非者为非是者为是也惟能处以至公絶无私念乃为天所佑天果佑之必昌其子孙绵其福禄降以神智之嗣宁有神智之嗣或致失徳者乎若获罪于天则所生之子必昏庸者流以昏庸而继大业不致败亡者未之有也
　　七月庚子
　　上谕侍臣曰天之所命俾为帝王膺图箓柄国政其守此丕基也如置瓦器然必求其安夫器置之安则安置之危则危傥致缺损庸可补乎若将天锡丕基时时敬念兢兢恪守斯神器永奠大业弗坠不然肆意骄纵上干天怒陨坠厥绪岂复能祈命于天哉
　　天命十一年丙寅正月己酉
　　上谕侍臣曰天地法象虽髙逺难穷而理则贞而一也故能使日月运行风雨调顺四时不违其序化育万物生生不己尝思前人得失之故不甚相逺如在目前行善而得行不善而失徃迹固昭然也诚勤于观览广加咨询恶者戒之善者从之则贞一之理备于厥躬卜年卜世建无疆之休不难矣
　　圣孝
　　天命九年甲子四月甲申
　　上以辽阳既定建都东京奉移
　　景祖
　　显祖诸陵安葬于东京之杨鲁山设太牢焚楮币上诣
　　二祖陵奠酒行礼祝曰吾征眀复
　　祖
　　父仇己得辽东广宁祗移
　　寝园永安斯土惟我
　　祖
　　考仰逹
　　天地垂福佑焉
　　神武
　　癸巳九月
　　上闻叶赫哈达乌喇辉发科尔沁席北卦尔察朱舍里讷殷九姓之国合兵来侵以我军夜出恐惊国人传语诸将旦日啓行遂安寝眀日出兵至拖克索地
　　上立渡口诫军士曰尽解尔蔽手去尔防项或项臂伤亦惟天命不然身先拘絷难以奋击我兵轻便破敌必矣
　　众如命时敌兵甚多众闻之色变
　　上曰尔等毋忧吾必不疲尔力俾尔苦战惟壁于险隘诱之使来若来我兵迎击之否则四面列阵以歩军徐进彼部长甚多兵皆乌合势将观望不前其争先督战者必其贝勒我以逸待劳伤其贝勒一二人彼众自溃我兵虽少奋力一战固可必胜耳及接战大破敌众均如
　　上谕
　　癸丑正月己未
　　上以乌喇国背盟亲率大兵徃征之时乌喇贝勒布占泰率兵三万越伏尔哈城而军我统军诸贝勒大臣皆欲战
　　上谕曰我仰荷
　　天眷自幼用兵以来虽遇劲敌无不单骑突阵斩将搴旗今日之役我何难率尔等身先搏战但恐贝勒诸大臣或致一二被伤实深惜之故欲计出万全非有所惧而故缓也尔众志既孚即可决战因命取铠胄被之复
　　谕将士曰傥蒙
　　天眷祐破敌众即乗势夺门克其城毋使复入乃进兵指挥将士比接战亲驰冲入大败乌喇兵遂灭其国天命三年戊午四月辛丑
　　上颁训练兵法之书于统兵贝勒诸臣其辞曰凡安居太平贵于守正用兵则以不劳己不顿兵智巧谋畧为贵焉若我众敌寡我兵潜伏幽邃之地毋令敌见少遣兵诱之诱之而来是中吾计也诱而不来即详察其城堡
　　逺近逺则尽力追击近则直薄其城使壅集于门而掩击之傥敌众我寡勿遽近前宜预退以待大军俟大军既集然后求敌所在审机宜决进退此遇敌野战之法也至于城郭当视其地之可防则进攻之否则勿攻傥攻之不克而退反损名矣夫不劳兵力而克敌者乃足称为智巧谋畧之良将也若劳兵力虽胜何益盖制敌行师之道自居于不可胜以待敌之可胜斯善之善者也每一牛彔制云梯二出甲二十以备攻城凡军士自出兵日至班师各随牛彔勿离如离本纛执而讯之甲喇额真不以所颁法令诫谕于众罚甲喇额真及本牛彔额真马各一匹若谕之不听即将梗令之人论死甲喇额真及本牛彔额真凡有委任职事自度果能胜任则受之不能则勿受盖委任者之意非止为一人如不胜任而强受之则率百人者百人之事败矣率千人者千人之事败矣国家之事莫大于此至于攻取城郭不在一二人争先竞进一二人轻进必致损伤被伤赏不及纵殒身亦不为功迨列阵己定争为先登以陷城者方録其先进之功其先登陷城者驰告固山额真俟环攻军士四面竝进城陷然后固山额真鸣螺俾各路军士听螺声一时竝进
　　天命四年己未三月甲申朔眀总兵杜松刘綎李如柏马林等督兵二十万分四路来侵辰刻我国西路侦卒以明兵出抚顺关驰告而南路侦卒又以眀兵进董鄂境驰告
　　上曰眀兵之来信矣我国南路驻防之兵有五百人其南路兵来即以此拒之眀使我先见南路有兵者诱我兵而南也其由抚顺所西来者必大兵也急宜拒战破此则他路兵不足患矣即于辰刻发兵大贝勒代善先行诸贝勒续至界凡见我国筑城夫役及兵四百据吉林崖时杜松结营撒尔湖山而自引兵仰攻我兵四大贝勒等议曰吉林崖巅有防卫夫役之兵四百人急増千人助之俾登山驰下冲击而以右翼四旗兵夹攻之其撒尔湖山之兵则以左翼四旗兵备御焉兵既徃
　　上至问破敌策四大贝勒以前议告
　　上曰日暮矣且从汝等今分右翼四旗之二与左四旗兵合先破撒尔湖山所驻兵此兵破则界凡之众自丧胆矣再令右二旗兵遥望界凡眀兵俟我军自吉林崖驰下冲击时并力以战于是合六旗兵进攻撒尔湖山不移时大破之而所遣助吉林崖之军自山驰下右二旗军渡河夹击界凡山麓眀兵又大破之又破马林兵于尚间厓又破刘綎兵于阿布逹里冈李如柏遁去
　　智畧
　　甲申四月
　　上警悟轶伦临机应变仓卒合度尝夜寝闻户外有声披衣潜出伏烟突旁伺之时隂晦无所见少顷贼将逼忽有电光照见遂击仆擒之近侍洛汉请杀之
　　上念若杀此贼其主必显与我为难傥加兵于我我众寡不敌奈何乃佯询曰尔非盗牛来耶贼果以盗牛应洛
　　汉又曰诳言也实欲害吾主杀之便
　　上不许曰果盗牛也遂纵之去
　　甲申六月初我国攻取董鄂部数寨至是董鄂部诸贝勒因我国与哈逹有郤欲乗机来攻防其部内乱
　　上闻之与众计曰董鄂部内乱宜徃攻众谏曰兵未可轻
　　入其境幸而胜诚善傥有失奈何
　　上曰我不乗机先发傥彼复和好必加兵我矣众皆曰善
　　乙酉二月
　　上畧界凡寨回兵有撒尔湖界凡东佳把尔逹四寨部长合兵追袭其部长讷申把穆尼从歩军中疾驰而至
　　上单骑回击斩讷申复射毙把穆尼追兵逡巡犹不退我
　　军士曰马疲甚奈何
　　上曰尔等下马歩行佯以弓弰拂雪为拾矢状徐引马过岭予伏此为缓敌计军士既行乃率七人为伏
　　上露胄而立追兵疑有伏不敢进
　　上引兵徐还不遗一骑
　　壬子十月
　　上征乌喇国既克其六城两军相持河岸众贝勒请渡河
　　攻其所居大城
　　上谕曰汝等毋作此浮面取水之议当为探源之论耳譬伐大木岂能遽摧必以斧斤斵而小之然后可折今以势均力敌之大国欲一举取之能尽灭乎我且削其所属外城独留所居大城外城尽下则无仆何以为主无民何以为君乎遂率师毁其六城而还
　　天命四年己未六月辛酉
　　上既克开原城
　　谕贝勒诸臣曰吾等勿回都城筑城界凡治屋庐以居牧马边境勿渡浑河何如贝勒诸臣议曰不如还都近水草息马浓隂之下浴之饲之马乃速壮且使士卒归家缮治兵仗便
　　上曰此非尔所知也今六月盛夏行兵已二十日矣若还都二三日乃至军士由都至各路屯寨又湏三四日炎蒸之时复经逺渉马何由壮耶吾居界凡牧马于此至八月又可兴师矣遂驻跸界凡令军士尽牧马于边天命八年癸亥五月乙未台吉阿巴泰等破蒙古回兵
　　上出城迎之行四十里遇于古城堡南宴劳毕防雨上曰蒙古之人犹此云然云合则致雨蒙古部落合则成兵其散犹云收而雨止也俟其散时我当蹑而取之耳
　　寛仁
　　甲申九月
　　上攻瓮郭落城城中有鄂尔果尼及罗科皆射中上创甚还兵创愈后率兵攻克之获鄂尔果尼及罗科诸
　　臣请诛之
　　上曰两敌交锋志在取胜彼为其主乃射我今为我用不又为我射敌耶如此勇敢之人若临阵死于锋镝犹将惜之奈何以射我故而杀之乎乃擢鄂尔果尼罗科为
　　牛彔额真统辖三百人
　　癸巳九月
　　上既破九国之兵生擒乌喇贝勒布占泰
　　谕之曰汝等九部防兵侵害无辜天厌汝等昨已擒斩布寨彼时获尔亦必杀矣今既见汝何忍杀语曰生人之名胜于杀人与人之名胜于取人遂解其缚赐猞狸狲
　　裘豢养之
　　辛丑正月
　　上既从眀万厯帝言命哈逹贝勒孟格布禄之子吴尔古代复主哈逹国后哈逹饥乞粮于眀不与各鬻妻子奴仆易粟而食
　　上恻然曰此吾所抚之赤子也何忍听彼流离遂仍收哈
　　逹国人豢养之
　　天命三年戊午四月壬寅
　　上既发兵征眀
　　谕诸贝勒大臣曰此兵吾非乐举也实因七大恨其余小忿不可殚述凌廹已甚用是兴师凡俘获之人勿去衣服勿淫妇女勿离异其匹偶拒战而死者听其死若归顺者慎勿轻加诛戮
　　天命四年己未七月丙午
　　上既擒蒙古喀尔喀部落贝勒介赛
　　谕贝勒大臣曰我畜介赛于此而殄其兵彼所属军民畜产恐为他贝勒攘而取之不如纵所擒百四十人还国便遂遣之
　　十月辛未察哈尔林丹汗遣使康喀儿拜虎赍书至书中语不逊贝勒诸臣怒欲斩其使
　　上谕诸贝勒大臣曰尔等怒之是也吾亦未尝不怒但与使者无与焉遣使者罪耳姑留使者俟遣归时吾亦有以报之














　　大清太祖承天广运圣徳神功肇纪立极仁孝睿武端毅钦安文定业髙皇帝圣训巻一
　　钦定四库全书
　　大清太祖承天广运圣徳神功肇纪立极仁孝睿武端毅钦安文定业髙皇帝圣训巻二
　　论治道
　　天命元年丙辰正月癸酉
　　上谕贝勒诸臣曰朕闻上古至治之世君眀臣良同心共济天降祯祥休和洊至果秉志公诚励精图治天心必加眷佑地灵亦为协应为人君者不可不秉志公诚而去其私也盖天无私四时顺序地无私万物发生人君无私则庻事咸理而底于有成抚有大国者能以公诚存心建立纲纪教养兼施则天地神只必交相感应而羣方亦莫不爱戴以之均平邦国臻于帝王之道无难矣且修身与齐家治国其道一也一其心以修身则君徳清眀一其心以齐家则九族亲睦一其心以治国则黎庻乂安由是协和万邦亦不外此为治之道惟在君心之一而已
　　丙子
　　上谕诸贝勒曰君徳明则贤臣恱君徳暗则贤臣忧故人君智虑未周必博闻广览勤于咨询然后称睿哲之主焉若贤臣遭逢盛世翊赞皇猷俾朝廷声敎施当时传后世皆以忠诚之心为之有嘉谋谠议无不尽言其视家国如一体然始可质诸天地而无惭矣盖忠诚而慈惠则利济必公忠诚而敏逹则庻务就理忠诚而武勇则戡定祸乱克奏肤功忠诚自靖凡事皆可胜任也若慈惠而无忠诚施与必不公平敏逹而无忠诚更张适滋纷扰武勇而无忠诚轻敌寡谋益取败而致乱才具虽优每以内鲜忠诚动輙获咎故眀君治国务先求忠诚之人而倚任之也
　　是日
　　上谕贝勒诸臣曰古者君徳克眀自九族以至百姓咸享太平虽治安已奏而仍不敢荒宁故懋登上理焉盖人君勤求至治其道不逺惟在上者诚正宅心则下之狙诈悉化恭让持己则下之凌竞潜消将风俗醇朴万邦协和期进至治无难矣
　　三月丙子
　　上谕贝勒诸臣曰为人君者私意不萌常存敬畏则其徳日进于髙眀推此心以爱养斯民公普周徧则无论贤愚皆中心爱戴矣至于贤能之人举而用之俾为贝勒分理庻务贝勒克自黾勉建立嘉猷以法言训诫于国使黎庻之心交相恱服又能承上徳意抚辑多方则向化而来者惟恐后矣以若人而秉国政岂不颂眀哲于当时传令闻于后世耶
　　天命三年戊午闰四月壬午
　　上谕侍臣曰人皆称仙佛之善然仙佛虽善而居心不善者不能为也必勤修善行始能与之相合人君奉天理国修眀政教克寛克仁举世享太平之福则一人有道万国敉宁胜于仙佛多矣人知鬼魅之恶然鬼魅虽恶遇夀算未尽之人不能害也算将尽始被其祟耳若人君不道致干戈相寻盗贼蜂起黎民有死亡之忧是一人失徳祸及万方其恶甚于鬼魅矣眀万厯帝罔念友邦兴兵构怨
　　皇天震怒疆圉沦丧万众被戮斯其害岂啻鬼魅耶
　　是日
　　上谕诸贝勒曰从来国家之败亡也非财用不足也皆骄纵所致耳若夏桀商纣秦始皇隋炀帝金完顔亮咸贪财好色沉湎于酒昼夜宴乐不修国政遂致身死国亡近日哈逹国万汗听事不辨别是非富者虽非亦是贫者虽是亦非公断不行惟尚货贿故所创基业及身而败昔我六贝勒原与国君相等因兄弟交嫉攘夺货财几致丧乱乌喇贝勒布占泰朕擒之于阵厚加恩恤纵令归国乃不思报徳恃其才力嗜酒妄行遂被天谴国以灭亡今蒙古贝勒不务政事荒废于酒父因酒殒子复嗜之兄因酒殒弟复嗜之加以贪财黩货争夺无己父子兄弟互为仇讐国亦以乱凡我子孙若效其所为躭防酒溺货利存心邪辟不敬守基业则覆辙不逺可不戒与
　　天命十一年丙寅正月己酉
　　上谕贝勒诸臣曰人君斋眀其心以事上帝则多受福祉至于贝勒诸臣翼戴其君亦惟存公平诚正之心而已为臣者果能矢志忠良与君一体时时诫勉民庶俾改过迁善易俗移风则民从而君必倚任矣所谓忠良者乃公尔忘私国尔忘家平时则以忠谋国临难则以身殉国也君犹日也与天地一体为臣者果能宣上徳意如四时之不忒亦与君合徳矣为君者眀为臣者良则庻事修举矣又
　　谕曰从来为帝王者多矣求其聪眀睿知恩溥国人者则少焉譬之丽于天者星辰虽众而眀如日月者无有也
　　训诸王
　　乙卯十一月
　　上训诸子众贝勒曰贤者不尊之显之则贤者何由而劝不肖者不诛之黜之则不肖者何由而惩毋嗜利而宜嗜义毋好货而宜好徳盖为国之道莫贵于徳义我自昔行之不怠汝等识之我所以训汝等者惟此而已
　　天命六年辛酉四月壬申
　　上谕诸贝勒曰朕闻之君克承庥良士彚集父多善行贤子诞生良士集则君心豫贤子生则家道昌朕着为训诫尔等敬识之凡人处世之道以公为贵与其皇皇求利不若求此至公之心朕惟至公存心故由愚而智由小而大由约而丰蒙
　　上天眷命俾主一国可见至公之心良足贵也凡贤良之人其才畧所着犹可及也其至公之心乃不可及若斯人者或为帝王或为神圣天必不虚生之也为君者能以至公之心克勤于国俾其安辑则天锡丕基能永享矣茍或不然天未有不更易者尔等思之尔于民庻之上置以长仆隶之上亦置以长若所置之人不能统驭其下尔等宁不更易之乎故人之公勤者天择而命之俾为国君国君择而命之俾为大臣其义一也今后子孙能公诚存心勤劳治政则必荷天佑天之所佑谁能败之朕听国家之事是非臧否准以至公未有溺嗜好徇货利而妄断者其行兵出猎一切军国重务必身亲其劳罔敢暇逸朕荷
　　天眷佑良以此也今后子孙若遇劳苦之事惮为劳苦不加策励如之何其可哉
　　是日
　　上谕诸贝勒曰从古以来国君与贝勒未有以衣食竭尽而败亡者惟所行恣纵至于败亡耳后世子孙于生杀予夺不可不慎凡人陷于罪者务详鞫焉倘遇勲旧子孙应死者赎应罚者免应惩治者则戒饬而寛释之至诸贝勒凡有议论诸臣勿随声附和当以非为非以是为是直言匡正之盖我国家有此基业缔造维艰当征战之时如山中熊虎互相噬搏而盗贼充斥如豺狼之遍野又有同气相残羣争交鬬朕收服此辈备歴劳瘁
　　天地鉴我大公之心俾众国归附强者服乱者定耳后世子孙尚其善守之哉又
　　谕曰凡人虽贵材力勇猛而言词则以逊让为尚机智之人遇敌而后出其计武健之士临阵而后施其勇不然虽有智勇何所用之
　　是日
　　上谕诸贝勒曰人当困约之时皆有智慧皆能良善若富厚逸乐遂变易其心焉朕训诫之辞后世子孙愚者视此书为泛常则亦已矣若聪睿者视之必如对祖父而见其心服膺而不敢忘也若果守兹训诫崇尚公道敬承基业勿至堕废庻永为国主矣茍不遵训诫弃公道贵财货未有不及于乱者凡身危业败国以丧亡皆由心之弗善也昊天眷佑国政修举皆由心之克善也盖强敌可御而天命难违惟勉持公诚以俟天命可也
　　七月庚子
　　上谕诸贝勒曰人能立心公诚则妇亲其夫下亲其上仆亲其主公诚相感善莫加焉若存心邪辟行事悖乱则妇疎其夫下疎其上仆疎其主中心乖异何利之有哉为下者有怨怼君上之心上虽未及知天已知之为上者宅心污下天必降之罚而君不能为主矣臣民其共钦哉勿视天鉴甚逺甘暴弃也朕以至公养人无所偏向如我
　　六祖子孙有徳行者不令隐蔽勇敢者重以赉予论事眀敏者锡以嘉名朕存心如此后世子孙有才徳者不可髙自矜诩听宗族兄弟共相推举处富不可忘贫有勇仍湏若怯凡于他国毋先出恶言毋先萌恶念盖恶念易生善行难得语云从恶如崩从善如登可不慎欤
　　甲子
　　上谕诸贝勒曰为贝勒者无事之时宜眀其识听讼之时宜平其心心平则事理得识眀则法纪彰二者兼备宣力殚忠绥理民庻致国家太平不难矣
　　是日
　　上谕诸贝勒曰国君与贝勒凡于兄弟臣庻视同一体至美衣美食皆无所吝始可称为国主若但知自奉心溺嗜欲岂得为养育民人主耶尔等各体朕懐公以立心仁以及物亲爱笃于家庭恩礼周于臣庻毋但求自便为也
　　天命十年乙丑四月庚子
　　上大宴诸贝勒
　　谕之曰语云其为人也孝弟而好作乱者未之有也吾世世子孙当孝于亲悌于长其在礼法之地勿失孝弟恭敬之仪至于燕闲之时长者与少者居宜蔼然相接俾子弟得翕如和乐以共处少敬其长以诚意将之长爱其少亦以诚意出之毋虚假也昔者我国各分居其地今满洲蒙古汉人共处一城如同室然若遇卑幼过严则卑幼无暇豫时矣物虽少亦当宴防懽聚耳朕所训示者如此汝等勿违朕言
　　天命十一年丙寅七月乙亥
　　上谕诸贝勒曰天下有何者加于善之上乎又有何者处于恶之下乎尔八和硕贝勒见人有不善一人非之众亦同声指责之则不善者自知其非而顺受矣茍众人不言而一人独非之彼不善者必以为此一人者何独厚责于我也其恶我也若责人者言或未当众人亦当谏之众谏当即受勿自惭遂巧饰其非而执辩不己焉
　　训羣臣
　　乙卯五月庚戌
　　上谕侍臣曰治国家者尚寛大秉公诚乃能传世久逺基业巩固若自恃智力肆行侵夺存心不善所行非道必身罹忧辱运祚衰微理有固然断乎不爽故人存心公正天锡百福存心邪慝天降百殃人之祸福皆由心造心善则所遇必吉将见声誉日闻于众身履富厚位致显荣心不善则所遇必凶将谴责必加身既困阨家亦衰落矣夫泥涂之汚尚可洗濯若存心邪慝获罪于天或遘恶疾以死或触刑戮以死甚有已死而未尽厥辜者由此观之无论贵贱大小皆当公正存心茍或不然徒恃其智力肆行侵夺纵有所获岂能永享所谓公正者推己之心以及于人视为一体之谓也能如是必先见知于朋友朋友共称其善因上闻于大臣大臣上闻于贝勒贝勒上闻于国君上下皆称其善其令闻且上逹于天天亦佑之锡之福子孙悠久世享之矣如是则无徃不善安有凶咎哉盖无事之国不可喜事兴师若喜事兴师必有天谴夫蒙天谴而基业倾覆者亦尝目覩耳闻矣彼不务修徳恣意侵夺是行暴也因其暴而伐之天必佑矣总之人以公正存心生既获福死亦流芳人以邪慝存心生罹显祸死有余孽徃徃而然若悉举其事恐未能尽识故畧举大凡着为训诫汝等敬识之
　　天命三年戊午闰四月壬午
　　上谕侍臣曰尝闻自古恃徳者昌恃力者亡未有立志公诚而或失居心邪慝而反得者故自上至下有立志公诚者谓之积善善既积有不致福者乎居心邪慝而横行暴虐者谓之积恶恶既积有不受祸者乎凡满洲蒙古汉人若去邪慝存公诚斯可受福逺祸已自朝廷百官以及万民虽贵贱不同然祸非外来皆由自致何也天命之为君不能修大业行善事以顺天意而合人心乃溺志卑下即于慆淫天必谴之基业废坠矣君命之为臣不能殚忠勤恪恭厥职而邪辟存心怠忽从事君必罪之身亦不保矣至庻民行一不善之事则刑戮随之所谓凡人之祸皆由自致者此也
　　天命六年辛酉五月壬寅
　　上谕侍臣曰聪眀才智之人又能忠诚则居是国也如日月昭回众皆仰焉若居心不善虽众何益犹繁星然无光耀耳凡宅心公忠自求多福者虽孑然孤立亦能超羣盖人有令徳其名必彰不独本国重之即他国亦爱慕焉纵有不善之人能改过不吝则贤者亦莫不称许之矣
　　是日
　　上谕侍臣曰人之善者虽履艰危而心不移金之良者虽经煅炼而色不变良金与善人无异也善人宅志公忠不以利为利以义为利诚有利也若存不善之念者以非分获利可云利乎虽处事偶合亦幸耳傥善人己定之谋使不善者与闻一言偾事譬之终岁勤动树艺黍稷坏于一朝之冰雹也讵不惜哉
　　是日
　　上谕侍臣曰人果优于智慧虽无力亦有力矣纵有勍敌焉能胜之夫优于智慧之人预大谋决大事能言众人所不能言及闻贤哲之言即能防悟如是则羣贤莫不称许之使若人者遭逢令主将庻事修举进于至治无难矣
　　七月庚子
　　上谕侍臣曰人之无徳者能效法有徳则恶念何由而生若匪僻是尚恣意为之则善行何由致乎愚闇之人不悟贤哲告诫反恶其责己虽有善言罔知听受尚可以为人耶
　　甲寅
　　上谕侍臣曰人之善者知有过虽小必改不善者虽告之以过不改也故善人偶有过误必猛省而自修焉将善心因之增益矣
　　是日
　　上谕侍臣曰人能常懐逺虑容受直言以公忠之心勤劬效力以事其上则卑者可尊疎者可密而令名克着如风声然四方皆闻之矣夫人谁不乐善既闻之有不倾心者乎
　　是日
　　上谕侍臣曰人虽朴鲁而立志公忠则上之人当倚重之公忠之人遇人有过必尽言规谏若儇巧之徒虽问之亦不告也至于愚人遇才艺者不知加惠无益之人反加惠焉彼无良者受人之惠曾不知报犹播种于硗确之地必不能多所获矣
　　天命十一年丙寅三月丙午
　　上谕羣臣曰朕所筹虑处甚多也或朕心倦勤怠于治道欤或国事安危民情甘苦未能体察欤功勲忠直之人或倒置欤吾之诸子果效朕所为尽心国事否欤臣工果勤于政事否欤朕所筹虑者此也至于敌国情形又所深念当此昼夜计画时有可与言可与谋及勇于行阵者欲进斯进可也可与言者告以朕意俾伊亦抒所见以对其勇者闻朕言俾从而识之盖论出恒常每及道要语由粗畧可喻精微也或有其人既不能言又临敌无勇徒仰视朕面坐听朕言殊増郁闷耳彼之才彼之行朕皆知之欲面斥恐其难堪故不言也谚云一人善射十拙者随之彼安享贤人创治之基坐分勇者俘获之物何不如莠之借防于苗自遂其生乎数至朕前何为也















　　大清太祖承天广运圣徳神功肇纪立极仁孝睿武端毅钦安文定业髙皇帝圣训巻二
<史部,诏令奏议类,诏令之属,太祖高皇帝圣训>
　　钦定四库全书
　　大清太祖承天广运圣徳神功肇纪立极仁孝睿武端毅钦安文定业髙皇帝圣训巻三
　　经国
　　乙卯六月叶赫将
　　上所聘女许适蒙古众贝勒大臣闻之请发兵徃征上谕曰征讨国之大事若以负婚之故怒而兴师则未可也盖此女之生衅所由启实非偶然哈逹辉发乌喇三国皆因此女兴兵搆怨相继灭亡是此女召衅亡国已有眀騐今明又助叶赫不以此女与我而与蒙古天殆欲亡叶赫以激怒我而启大衅也若奋力征之纵得此女徒致不祥即归他人亦必不永年吾知此女流祸已尽死期将至矣诸贝勒大臣仍欲兴师坚请
　　上曰使吾因此发怒兴师征讨汝等犹当谏止吾早已洞彻事机释然于中置诸度外以息兵劝汝汝等何反坚请不己耶吾无憾汝何憾焉吾断不以汝等言劳师动众也遂令将调集马匹撤还寻叶赫以此女嫁蒙古未一年果亡诸贝勒大臣又请曰此女年已三十有三受我国之聘垂二十年因明卫助叶赫叶赫恃其势遂与蒙古今徃征明国宜也
　　上又不允曰明以兵越境而卫叶赫天鉴不逺我姑俟之盖叶赫与我自为满洲之国明既称为君临各国即为天下共主自应辨别是非审量而后助之乃恃势横行抗天意反以兵卫天谴之叶赫试听彼助之汝等又何急焉使我今日仗义伐明
　　天必祐我
　　天祐我可以克敌但我国储积未充纵得其人民畜产何以养之若养其人民畜产恐我国之民反致损耗惟及是时抚辑吾国固疆圉修边备重农积谷为先务耳
　　天命四年己未四月丙辰
　　上谕诸臣曰今战马羸瘠湏牧以青草俾之壮宜于近边之界屯田筑城界凡设兵守御以卫农人于是
　　上西行示筑城基址择旷土以牧马焉
　　天命六年辛酉三月癸亥
　　上集贝勒诸臣议曰
　　天既眷我授以辽阳今将移居此城耶抑仍还我国耶贝
　　勒诸臣俱以还国对
　　上曰国之所重在土地人民今还师则辽阳一城敌且复至据而固守周遭百姓必将逃匿山谷不复为我有矣舍己得之疆土而还后必复烦征讨非计之得也且此地乃明及朝鲜蒙古接壤要害之区天既与我即宜居之贝勒诸臣皆曰善遂定议迁都迎后妃诸皇子
　　天命七年壬戌三月己亥
　　上集贝勒大臣议曰我国家承
　　天眷佑遂有辽东之地但今辽阳城大年久倾圮东南有朝鲜北有蒙古二国俱未弭帖若舍此征明恐贻内顾忧必更筑坚城分兵守御庻得固我根本乗时征讨也贝勒大臣谏曰舍见居之城郭室庐更为创建毋乃劳民耶
　　上曰今既与明搆兵岂能即图安逸汝等所惜者一时小劳苦耳朕所虑者大也茍惜一时之劳何以成将来逺大之业耶朕欲令降附之民筑城而庐舍各自营建如此虽暂劳亦永逸已贝勒大臣皆曰善遂筑城于辽阳城东五里太子河边创建宫室迁居之名曰东京天命十年乙丑三月己酉
　　上欲迁都沈阳贝勒诸臣以岁荒食匮谏阻
　　上不许曰沈阳形胜之地西征明由都尔鼻渡辽河路直且近北征蒙古二三日可至南征朝鲜可由清河路以进且于浑河苏克苏浒河之上流伐木顺流下以之治宫室为薪不可胜用也时而出猎山近兽多河中水族亦可捕而取之朕筹此熟矣汝等宁不计及耶
　　任大臣
　　天命八年癸亥正月戊戌
　　上谕诸臣曰朕于八和硕贝勒设大臣八人副之者欲察其心也谁则以巳之事人之事视为一体而公以持论谁则于巳之事非是不自引咎而变色拒谏尔八大臣公察之知其非即直言责之不受以闻朕设尔等之意此其一至于国事之何以成何以败当深为经画有辅弼帝业者则称其堪任而举之有才不胜任者则指其无能而劾之此其二总兵以下及诸武臣凡行军之事宜谋其何以得何以失若野战湏何器具若攻城湏何器具凡应用者修治之能将兵者则称其能不能将兵者则指其不能以闻于朕此其三若不肖者不降不革则恶无以惩贤者不举不用则善无以劝尔等果能经理国事各得其宜则朕所生子孙之多所设臣僚之众皆有益于国朕之心自泰然而愉快矣
　　天命十年乙丑八月壬辰
　　上谕诸臣曰大臣身秉国政当于国政之何以得何以失悉心筹画始克副倚任焉今庻事各有专司谁则肩荷乃职殚力治理谁则怠忽存心罔修职业若此者宜稽察之尔等执政大臣诚自矢公忠毋畏难毋懈惰详为稽察则所属各员皆则而效之不待诫谕各勤乃事矣若尔等心懐邪僻躭逸乐畏难而懈惰焉则属员效尤悠悠忽忽虽诫谕若罔闻矣尔等知有公忠之人虽仇勿隐蔽焉当直指其善知有奸慝之人虽亲勿爱防焉当直陈其恶盖公忠之人当国家缔造时身歴艰险创立功名辅成大业固当身履荣显泽及子孙奸慝之人当经营国事之日借端委谢避害全躯逮国运升平反欲先蒙其利此宜预设防维毋使遂其巧诈夫国岂常忧患必有安乐之时惟能忧其忧者乃能乐其乐也
　　用人
　　乙卯十一月
　　上谕羣臣曰尝闻古训心贵正大予思心之所贵诚莫过于正大也卿等荐人勿曰吾何为舍亲而举疎也当不论家世择其心术正大者荐之不拘门第视其才徳优长者举之凡为政即一才一艺之士犹为难得若有其人堪辅弼大业者急宜显陟之耳
　　是日
　　上又谕羣臣曰君天所立也臣君所任也尔诸臣敬念乃职凡有贤才可任国政者知之勿隐国务殷繁必得贤才众多量能授职倘治国治兵经理乏才何以济事故勇能攻战者宜令治军才优经济者宜令理国博通典故者宜谘得失嫺习仪文者宜襄典礼若兹贤才当随地旁求俾列庻位
　　是日
　　上又谕曰天下全才无几一人之身有所知即有所不知有所能即有所不能故临阵勇敢者平时未必见长而平时练习庻事者战阵又未必奏功也自后用人务各随其材焉
　　天命元年丙辰五月庚午
　　上谕侍臣曰用人之道随才器使有善于征战者即宜用以征战不可私事驱使若机密之地必择谨慎端方者处之辞命之任必择言论敏逹者委之凡有任使俱因人酌用可耳
　　天命六年辛酉七月庚子
　　上谕侍臣曰有徳不举贤者不居其国譬之弃美珠而取顽石鬻珠者不至也与匪人居必急逺之乃安其行不践言者亦勿与交欲立大功当勤求良友而交之有纯善之心纯善之言二者兼之则诸事易成而众心协矣
　　是日
　　上谕贝勒诸臣曰人君用人治国宜择贤而有识者任之若既膺此任不逮其初非真能公忠人也臣之良者入而对君陈嘉谟焉出而治事公听断焉居则职业思尽动则措置有方奉使于外又能申眀约束焉凡有委任克公克谨无所悖违若敷对上前则直陈所见至衡量人物贤则贤否则否无所徇饰茍有利于君国身家非所爱也勤劳非所恤也如是则上下协和庻事修举而君亦嘉赖之矣
　　求直言
　　癸丑正月
　　上谕众贝勒大臣曰为国之道存心贵乎公谋事贵乎诚立法布令则贵乎严若心不能公弃良谋慢法令之人乃国之蠹也治道其何赖焉凡吾所言安能尽当如未当汝等勿面从予一人智虑有限岂诸贝勒大臣众论皆无足取乎汝等各有所见其尽言毋讳
　　天命元年丙辰正月丙子
　　上谕诸贝勒曰凡贝勒以忠诚事君奏对之间无有大于尽言防谏者贝勒既尽言规谏人君能听而受之斯善矣夫事方兴而即谏者上也事已定而后谏者下也至于知而不谏非忠直之人也进谏者凡应奏之言有闻即以入告则治道有不裨益者乎
　　兴文治
　　己亥二月
　　上欲以蒙古字制为国语颁行巴克什额尔徳尼扎尔固
　　齐噶盖以未能更制辞
　　上曰汉人读汉文凡习汉字与未习汉字者皆知之蒙古人读蒙古文虽未习蒙古字者亦皆知之今我国之语必译为防古语读之则未习蒙古语者不能知也如何以我国之语制字为难反以习他国之语为易耶额尔徳尼噶盖对曰以我国语制字最善但更制之法臣等未明故难耳
　　上曰无难也但以防古字合我国之语音聨缀成句即可因文见义矣吾筹此己悉尔等试书之何为不可于是
　　上心独断将蒙古字制为国语创立满文颁行国中满文
　　传布自此始
　　崇敎化
　　天命四年己未六月丙辰
　　上谕侍臣曰为国之道以敎化为本移风易俗实为要务诚乱者辑之强者驯之相观而善奸慝何自而逞故残暴者当使之淳厚强梁者当使之和顺乃可几仁让之风焉舍此不务何以克臻上理耶
　　天命五年庚申正月庚辰
　　上谕贝勒诸臣曰国家建立制度经理得宜则民皆效顺竞趋于善行而莫之御抚有大国者茍能覃敷徳政广谕善言逺邦之人自逖听风声争先归附矣人君既以治国之务委任贝勒贝勒亦当宣布徳意助兴敎化以仰副君上之信任也
　　天命六年辛酉七月甲寅
　　上谕侍臣曰人之善者于人无所不爱不善之人虽有功于己者亦皆虐使之愚者以幸得货财为乐贤智之流必推与及于众人乃为乐也故有徳之人乃能好徳无徳者焉知好徳乎譬之于蜂乃知爱花若蠛蠓之虽有芬芳不知爱矣与善人相接偶当倾盖亦受其益若与不善人相比昵则愈久而愈受其损矣
　　甲子
　　上谕侍臣曰人之无良者虽勤加敎诫欲其同归于善终不可得犹以水濯炭终不能使之白也盖彼之存心既不能善而于善人懿行又不肯从惟求有利于己耳似此甘自暴弃之人谁复与之为友耶
　　天命八年癸亥二月乙丑
　　上谕侍臣曰人君之心能贞固不二感召天和风雨时黍谷登民安物阜则永保天位世祚绵长凡为民者能持敬谨之心罔干国典急公奉上孝悌力田则获福而家道昌矣
　　六月甲戌
　　上谕蒙古归附诸贝勒曰凡汝等居我国结婚姻立家业娶我诸女者勿以诸女为畏也朕因汝等逺来附我怜恤汝等妻以女俾各遂室家之乐岂令汝受制于女乎朕尝闻防古察哈尔喀尔喀诸贝勒以女妻侍从中贤者及大臣每陵其夫扰其国若诸女中有如彼之人陵其夫俾生嗟怨汝等勿辄以暴横相加必告于朕罪至死诛之罪不至死则废之更以他女妻焉倘诸女不贤不奏闻咎在汝等奏闻而不加惩治咎在于朕凡有所艰苦毋讳各以其情直告可也
　　勤修省
　　天命六年辛酉七月甲子
　　上谕贝勒诸臣曰凡人有告以善言反生畏惮不愿听闻乃甘于自弃者也其败必速若勉受善言而谨识之是勇于从善不欲自处以庸流也将由贱而贵由卑而尊为益亦无穷已故人主凡遇灾变当益加修省毋为饰辞盖上天眷佑垂象示儆若人主徒饰虚文罔修实政非所以善体天心也兹国家无事之时更宜登进贤良勤求治道敷善政爱养人民及时修徳行仁而后可以创业垂统若溺于晏安习于卑细其何以承
　　天休命垂裕后昆耶凡我子孙臣庶尚其懋勉哉
　　节俭
　　乙卯十一月
　　上出猎时雪初霁恐草木之上浮雪霑濡乃襭其衣侍卫
　　卜古及雅喀木从见而私语曰
　　上何所不有惜此衣耶
　　上闻之笑曰吾岂为无衣而惜之但徒被霑濡无益且与其使此衣霑濡于雪何如留此鲜洁者赐汝等吾躬行节俭微物必惜正欲俾汝等效法耳
　　慎刑
　　天命二年丁巳九月癸亥
　　上谕贝勒诸臣曰凡君与贝勒于有罪之人虽缚执当急而诛戮不宜遽加必审思详议而缓结焉盖生杀之际不可不慎必平心和气详审所犯始末方能得情倘听断之官争执事理而一人先怒不可因彼之怒而亦怒之若以先怒者为非效彼而怒者亦岂为是耶有能不与同怒而容受之则能容受者固已独善矣倘先怒者自知其非转而引咎则亦同归于善矣
　　天命六年辛酉五月壬寅
　　上谕侍臣曰凡遇应死应笞应罚之罪必追论其功如系勤劳有功之人则当死者赎当罚者免当笞者戒饬而释之人之功罪宜令相凖亦有功虽多而小功虽少而大者更不可不辨其由武功授职者必行间获罪乃革其官或他事获罪勿议革俾自赎其不由武功以他途授职者有罪则视其轻重或议降或议革焉
　　恤下
　　天命六年辛酉闰二月癸未筑撒尔湖城工竣
　　上念筑城夫役良苦令犒以牛羣臣奏曰与其取诸公家
　　何若征眀以所获牛畜给之
　　上御殿集贝勒诸臣曰朕以人君无野处之理故筑城以居夫君贤而后有国国治而后有君贝勒良而后有民民安而后有贝勒故天作之君恩养其下而下敬其上礼也至于诸贝勒宜爱其民民宜尊其贝勒即一家之中为主者宜恤其仆为仆者宜敬其主如其仆以力耕所获供其主而不敢私其主积有财物亦赡其仆而无所吝如此则上下相亲天心恱人情和无徃不善矣夫筑城所用木石岂出于筑城之地耶凿石于山采木于林长路转运既已疲矣况又版筑兴作其劳益甚今尔等吝惜己财乃为此言不知征眀原以伸大义奉天而行若为筑城犒夫之故而畧取其牛甚不可也言方竟
　　适有梅勒额真副将博尔晋后至
　　上问曰汝适安在徒歩来耶何喘息不宁也博尔晋对曰
　　自筑城所来
　　上曰尔轻身行惫如是彼挽运兴筑之夫宁不劳乎遂计
　　夫役赐牛并以食盐给之





　　大清太祖承天广运圣徳神功肇纪立极仁孝睿武端毅钦安文定业髙皇帝圣训巻三
　　钦定四库全书
　　大清太祖承天广运圣徳神功肇纪立极仁孝睿武端毅钦安文定业髙皇帝圣训巻四
　　辑人心
　　天命十年乙丑八月乙酉科尔沁奥巴台吉闻蒙古察哈尔林丹汗欲兴兵侵之以书乞援
　　上报奥巴书曰尔借兵多多与尔若少少与尔勿过忧也然兵不在多寡在天而已凡此各国皆天所命以众暴寡天岂容之但坚尔城郭据城堵御察哈尔不能拔必退否则或败而走国且危即不败知尔国不可得亦不复侵尔可安处无虞矣昔察哈尔土门札萨克图汗侵辉发国时辉发兵五百带甲仅五十人与战察哈尔不胜而回遂不复侵此非眀騐耶至两军野战譬如投骨之戏或俯或仰胜负难必兵寡而欲出城野战者其人必怯便于自走耳慎勿从必据城以待伺其力攻不克而退然后乗机出战以制胜者始为大勇耳汝若欲与之盟好以幸无事则汝科尔沁贝勒等先曾与察哈尔土门札萨克圗称和好矣其至于今察哈尔喀尔喀弃絶盟誓数侵掠汝岂汝等曽有罪耶今虽再欲与和以幸无事彼既蓄意侵害矣汝等即无罪彼遂已乎眀朝鲜乌喇辉发叶赫哈逹暨我满洲国若无城郭蒙古岂令我等安居哉惟恃有城郭故耳寻林丹汗来侵奥巴
　　台吉
　　上命三贝勒四贝勒等率兵救之林丹汗闻我国兵至解
　　围遁去
　　天命十一年丙寅五月丁巳闻蒙古科尔沁部落奥巴台吉等来朝
　　上出城迎十里许御帐殿奥巴率贺尔禾代台吉拜思噶尔台吉朝见毕奥巴等献紫貂皮貂裘驼马因曰我等所有之物悉被察哈尔喀尔喀掠去无堪献者
　　上曰彼二部落原因贪得而来掠汝不待言也今尔我无恙得防足矣张筵宴劳毕各赐鞍马冠服诸珍异之物
　　奥巴喜曰今
　　皇帝所赉明日仍取还否吾喜甚未信殊以为异上曰此微物耳何足论此后凡以物与汝者或系随意持赠其物未必甚佳汝若见诸贝勒中衣服器具之佳者请之当不尔靳也遂偕奥巴等入沈阳城恩礼甚厚寻以弟逹尔汉巴图鲁贝勒舒尔哈齐之子图伦台吉女妻之至六月戊寅
　　上宴科尔沁台吉奥巴赐号曰汗
　　上曰为恶而蒙天谴国乃败亡为善而蒙天祐国乃昌炽总之主宰在天也察哈尔汗起兵侵奥巴台吉天祐奥巴获免于难来归附我朕仰承天意赐以名号当察哈尔兵至时其兄弟属下人皆遁去独奥巴台吉奋力拒战故号为土谢图汗兄土梅号代逹尔汉弟布塔齐号扎萨克圗杜棱贺尔禾代号青卓礼克圗复赐铠甲及四时衣各种银器雕鞍蟒币布帛等物有加
　　通下情
　　天命五年庚申六月庚戌
　　上曰凡有下情欲诉者恐不得上闻可树二木于门外其有欲诉之言书而悬之于木俾朕览其辞晰其颠末而按问焉由是事无钜细悉得上逹
　　睿照所及民无隐情
　　眀法令
　　天命元年丙辰七月己巳
　　上谕议政大臣五人曰凡事不可一人独断如一人独断必致生乱国人有事当诉于公所毋得诉于诸臣之家其有私诉者曾付以鞭索俾执而责之前以大臣额亦都巴圗鲁有私诉于家者不执送已治以罪兹更加申谕传于国中凡贝勒诸臣有罪当束身静听任公断有执拗不服者加以重罪其束身静听者如例审断凡事俱五日一听断于公所其私诉于家者即当执送有不执送而私行听断者亦如额亦都治罪
　　天命四年己未二月乙卯
　　上谕羣臣曰今有人悬书于门自称其才可统驭千万人第不用耳夫果有统驭千万人之才众岂不知之亦岂不举之又有人焉才既不能驭众惟骄语于人曰予曾临敌受伤夫受伤之人已按伤加赏更复何言如伊拉喀者统驭无能反以不加优擢妄生怨望故置之死罗木布特尔孙虽长于战鬬而沉湎于酒无驭众才不过匹夫之勇耳何堪信任又如张球武大海者屡经战阵未立寸功反云试我后效彼谓后此効力谁其不効力者将谁欺耶以此诛张球而武大海以新附之人姑宥之嗣后总兵以下诸将佐有不能奋勇当前反生怨忿者即行奏闻兹承
　　天祐肇造丕基有仍蹈前辙者必致乱我国家杀无赦天命七年壬戌二月壬午蒙古兀鲁特部落眀安等凡十七贝勒及喀尔喀各部落台吉率军民来附
　　上御殿宴劳之
　　谕曰我国习俗所尚守忠信奉法度贤而善者举之不遗悖且乱者治之不贷以致盗窃潜消暴乱不作拾遗于道必还其主习俗如此所以获膺
　　天眷尔蒙古人所持者念珠所称者佛号而不息盗窃之风遂遭天谴俾尔诸贝勒自乱其心殃及于国今尔等既归我贤而善者嘉其贤而优礼之即不能之人亦因其归顺而善遇焉今而后慎勿萌盗窃暴乱之心倘旧恶不悛国法不汝贷也
　　天命八年癸亥六月丁亥
　　上谕曰总兵以下备御以上世爵之臣果各敬守乃职夙夜殚心以奉国家朕视之如子诚有益矣若晏安自便存心怠慢玩忽天纪朕视之如子竟何益哉尔等共襄大业宜殚力焉我国之中汉人蒙古并他族类杂处于此其或逃或叛或为盗贼为奸宄者其严察之众果严察则羣小不敢为乱国有不治者乎国治则朕心安豢养汝等诚有济矣若羣心怠慢察之不严奸人伺间而起国之乱也由此国乱朕心不安将豢飬汝等何益哉从来惟开创为难耳今任以所创基业而汝等不加敬慎更有何者报朕养育恩耶
　　天命十一年丙寅七月乙亥
　　上谕贝勒诸臣曰朕心公而法严有功者必赏虽仇不念有罪者必惩虽亲罔恤以是为是以非为非故蒙
　　天眷祐辽东之地尽畀于我眀主弃前盟开边衅遂致天谴丧师失地今尔贝勒诸臣倘不以公勤为心国之忠邪莫辨盗贼罔察使典章淆乱法纪废弛则
　　上天赐朕之福祚自尔等亏损之矣朕岂肯徇尔等所为而易其钦若
　　昊天之初心耶朕仰承
　　天意悉秉至公尔等所行匪僻其咎自归尔等推尔等之意以为国人众多稽察难徧不知一国之众以八旗而
　　分隶之则为数少矣每旗下以五甲喇而分隶之则又少矣每甲喇下以五牛彔而更分隶之则又少矣今自牛彔额真以至什长递相稽察各于所属之人自膳夫牧卒以及仆隶靡不详加晓谕有恶必惩则盗窃奸宄何自而生哉夫惟己不正乃不能察人耳己既正矣复何所畏忌而不稽察以举发之乎或屯戍更番之兵及离队伍独行之兵有劫掠汉人窃其畜产夺其薪木掠取其衣服者何不各据所见闻即为举发今满汉既为一家若以汉人为新附恣行劫掠是残害我降附之国
　　人也似此蠧国之人可不稽察之乎且尔贝勒诸臣及满汉各官尝有誓言惟君所赐予及所应得者则受之至民间财物虽分金尺帛必不妄取今八旗中孰贤孰否各牛彔下孰贤孰否其详察之若互相隐蔽不举被人讦发固山额真牛彔额真俱罪
　　鉴古
　　天命十一年丙寅正月己酉
　　上谕诸贝勒曰上天覆育万物公而无私非者非不以国大而庇之是者是不以国小而弃之尝观歴代帝王其初每苦心志劳筋骨备歴艰难而后得成大业虞舜躬耕歴山克尽孝行遂声闻于天而登帝位汉髙祖一泗上亭长耳奋力行间躬定祸乱遂有天下金太祖服事辽主几被诛卒能奋志修身收服属国灭辽称帝眀太祖蚤丧父母栖身佛寺歴尽艰危卒成帝业此皆天眷有徳不以微贱而弃之也周宣王时有童謡曰檿弧箕服实亡周国及幽王宠溺褒姒紊乱国政西周以亡秦始皇雄据西陲吞幷海内筑长城防御边界信方士访求神仙自谓一世二世以至万世传之无穷乃恣意暴虐二世而亡宋徽宗招纳叛臣搆兵啓觉为金所败父子被执身死于外金主完顔亮违悖天常荒淫不道获罪于天卒被篡弑元顺帝不畏天威不治国政疎斥贤能信任奸慝致盗贼蠭起国祚遂亡此皆天厌凶徳不以国之大而且强以庇之也今眀之君臣自恃强大蔑视
　　上帝任意生杀妄啓衅端助叶赫侵我疆圉燬我庐舍夺我禾稼肆虐无已朕用昭告
　　皇天兴师征之犹不悔悟其非自谓以强制弱所向无敌不知是非自有天鉴固不在众寡大小也观古今典籍国虽大而厯数将终则君臣庸闇纪纲倒置至于灭亡国虽小而运祚方兴则祯祥洊集民物蕃盛寖以昌炽总之皆由天也今明灾异叠见其君臣不务修省终必致天之罚矣纵国大兵强岂足恃乎夫人能引咎修徳者上也文过饰非者下也后世子孙宜法前代之所以得鉴前代之所以失迁善改过上合天心则可以永享鸿祚矣
　　赏功
　　天命六年辛酉七月壬寅
　　上以克取辽东
　　御殿召集羣臣大陈筵宴
　　上亲举金巵徧赐以酒又各赐衣一袭众臣欣承宠赉皆
　　叩首谢
　　上谕之曰眀之国最大也尚以为不足而欲并人之国故丧其师眀之土最广也尚以为不足而欲夺人之土故丧其地此皆
　　天厌眀而祐我也赖尔诸臣攻战之力仰承
　　天眷故朕及尔等得至此地酒一巵衣一袭为物几何岂足酬劳哉但念尔诸臣宣力疆埸勤劳王事兹集殿廷用伸懽叙以见朕心嘉恱而已
　　昭信
　　天命五年庚申正月丙申
　　上与喀尔喀五部落贝勒盟后有把岳忒部落台吉索凝属下一人及扎鲁特部落寨桑侯痕属下一人来归
　　上曰来归之情诚为可矜但盟誓之言尤不可背遂不纳
　　各还其主
　　诫逸乐
　　天命六年辛酉七月甲子
　　上谕侍臣曰愚闇之夫躭于逸乐不致力修徳凡言之有益无益皆不能辨惮于听受即闻善言亦不黙识深思惟圗晏安自便此岂人类也耶愚者羣聚纵为嬉逰耽于宴饮习于谑浪至贤哲当前则引故而却避之若委以正务则诿谢而不任焉此亦非人类也出猎行兵之事漠不经心而甲胄弓矢不加修治所修治者宴防时服饰而已此等之人与无足比数之妇人等耳所谓愚闇性成人所摈弃当为切戒至为妇人者不治其家不顺其夫而干预外事亦失其为妇之道矣有家者竝宜戒警也
　　谨嗜好
　　天命六年辛酉五月壬寅
　　上谕贝勒诸臣曰凡人溺于匪僻不自省改犹大厦将倾而坐其中悬崖欲崩而立其下也尔贝勒诸臣若骄恣不逊则自丧其徳过失不改则自辱其身陵侍从虐仆隶则禄不保不善如此必无告以善言者即己有一言之善人且不听欲求贤哲之助何可得耶纵令得之亦必不能受其善言而敬识不忘如此则祸患必丛集其身矣
　　天命六年辛酉七月甲寅
　　上谕侍臣曰凡人于才智有徳之人不就而效法者以薫染于积习深耳否则秉彝之好人所同具何惮而不效法耶货财已充而不衣不食必陷溺而成癖矣不然不衣不食何为哉夫人福泽既尽则不善之心生家道将衰则不肖之子出君子福积于躬随所居而吉随所遇而善惟其积福遂以召祥若不勤于所事惮劳苦是自弃其治生之道也譬之沃壤不勤耕治嘉谷岂坐获耶贤哲之人虽遇小事必从容筹度以底于成凡事能好谋而成则众皆恱服若放逸此心惟物是嗜则必取憎于人矣既具贤哲之性又常存敬畏斯恶念无从而生倘恶念偶萌宜急遏之待其形着于外众皆知之悔亦无及矣至于取友者既知其恶而复与之友亦必非善人也
　　是日
　　上谕侍臣曰书云心逸日休心劳日拙此言良是凡人于货财谁不爱之爱之而获长享者谁耶人之遭逢或吉或凶皆由前定何不安于义命而劳心以妄求耶
　　天命十年乙丑八月癸巳
　　上因诸臣及国人中有嗜酒者诫之曰尔等曾闻古来饮酒之人于饮酒之中得何物习何艺有所裨益者乎饮酒之人或与人鬬争以刃伤人而抵罪者或坠马伤手足折项死者或为鬼魅所魇死者或纵饮无节死者或颠仆道路遗失衣冠者或失懽于父母兄弟者或因使酒毁败器具消落家业流于污下者朕屡闻之矣况此酒饥者饮之弗饱也何不陈设馎饦炊黍而食之同为黍所造耳为酒则能伤人若馎饦若炊黍则能致饱焉乃不食可饱之物而嗜此伤生者何为也愚者饮之丧身贤者饮之败徳且获罪于君以及贝勒大臣被谴罹刑皆由于此即一家之中夫饮酒取憎于妇妇饮酒见恶于夫下及僮仆亦不能堪而去之矣饮酒亦何益哉昔贤云药之毒者虽苦口能却病焉酒之防者虽适口能召疾焉谗谄之言虽恱耳违于义焉忠谏之言虽逆耳协于理焉则酒固宜切戒也遂书之以颁于国中







　　大清太祖承天广运圣徳神功肇纪立极仁孝睿武端毅钦安文定业髙皇帝圣训卷四
