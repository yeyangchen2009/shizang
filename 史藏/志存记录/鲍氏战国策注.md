　　钦定四库全书　　　　　史部五
　　战国策　　　　　　　　杂史类
　　提要
　　【臣】等谨案战国防十卷宋鲍彪注案黄鹤杜诗补注引彪之说郭知达集注九家杜诗皆称为鲍文虎说则其字为文虎也缙云人官尚书郎战国策一书编自刘向注自髙诱至宋而诱注残缺曽巩始合诸家之本校之而于注文无所増损姚宏始稍补诱注之缺而较正者多训释者少彪此注成于绍兴丁卯其序中一字不及姚本盖二人同时宏又因忤秦桧死其书尚未盛行于世故彪未见也彪书虽首载刘向曽巩二序而其编次先后则自以已意改移非复向巩之旧是书窜乱古本实自彪始然向序称中书余卷错乱相杂莒又有国别者八【案莒字未详今姑仍原本録之】篇少不足臣向因国别者略以时次之分别不以序者以相补除重复得三十三篇又称中书本号或曰国策或曰国事或曰短长或曰事语或曰长书或曰修书云云则向编此书本裒合诸国之记删并重复排比成帙所谓三十三篇者实非其本来次第彪核其事迹年月而移尚与妄改古书者有间其更定东西二周自以为考据之特笔元吴师道作补正极议其误考赵与旹賔退録曰战国策旧传髙诱注残缺疎略殊不足观姚令威宽补注【案补注乃姚寛之兄姚宏所作此作姚寛殊误谨附订于此】亦未周尽独缙云鲍氏校注为优虽间有小疵多不害大体惟东西二周一节极其舛谬深误学者反不若二氏之説是则南宋人已先言之矣师道注中所谓补者即补彪注所谓正者亦即正彪注其精核实胜于彪然彪注疏通诠解实亦殚一生之力故其自记称四易稿后始悟周策之严氏阳即韩策之严逐阳坚而有校书如尘埃风叶之叹虽踵事者益密正不得遽没剏始之功矣乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀









　　战国策序
　　防左都水使者光禄大夫臣向言所校中战国策书中书余卷错乱相糅舛又有国别者八篇少不足臣向因国别者略以时次之分别不以序者以相补除复重得三十三篇本字多误脱为半字以赵为肖以齐为立如此字者多中书本号或曰国防或曰国事或曰短长或曰事语或曰长书或曰修书臣向以为战国时游士辅所用之国为之策谋宜为战国策其事继春秋以后讫楚汉之起二百四十五年间之事皆定以杀青书可缮写叙曰周室自文武始兴崇道徳隆礼义设辟雍泮宫庠序之教陈礼乐歌移风之化叙人伦正夫妇天下莫不晓然论孝悌之义惇笃之行故仁义之道满乎天下卒致之刑措四十余年逺方慕义莫不賔服雅颂歌咏以思其徳下及康昭之后【以思其徳一作恩徳其上下及一无下字】虽有衰徳其纲纪尚明及春秋时已四五百载矣然其余业遗烈流而未灭五霸之起尊事周室五霸之后时君虽无徳人臣辅其君者若郑之子产晋之叔向齐之晏婴挟君辅政以并立于中国犹以义相支持歌咏以相感聘觐以相交期会以相一盟誓以相救天子之命犹有所行防享之国犹有所耻小国得有所依百姓得有所息孔子曰能以礼让为国乎何有周之流化岂不大哉及春秋之后众贤辅国者既没而礼义衰矣孔子虽论诗书定礼乐王道粲然分明以匹夫无势化之者七十二人而已皆天下之俊也时君莫尚之是以王道遂用不兴故曰非威不立非势不行仲尼既没之后田氏取齐六卿分晋道徳大废上下失序至秦孝公捐礼让而贵战争弃仁义而用诈谲茍以取强而已矣夫簒盗之人列为侯王诈谲之国兴立为强是以转相放效后嗣师之遂相吞灭并大兼小暴师经嵗流血满野父子不相亲兄弟不相安夫妇离散莫保其命湣然道徳絶矣晚世益甚万乘之国七千乘之国五敌侔争权尽为战国贪饕无耻竞进无厌国异政教各自制断上无天子下无方伯力功争强胜者为右兵革不休诈伪并起当此之时虽有道徳不得施设有谋之强负阻而恃固连与交质重约结誓以守其国故孟子荀卿儒术之士弃捐于世而游説权谋之徒见贵于俗是以苏秦张仪公孙衍陈轸代厉之属生从横短长之説左右倾侧苏秦为从张仪为横横则秦帝从则楚王所在国重所失国轻然当此之时秦国最雄诸侯方弱苏秦结之合六国为一以傧背秦秦人恐惧不敢闚兵于闗中天下不交兵者二十有九年然秦国势便形利权谋之士咸先驰之苏秦初欲横秦弗用故东合从及苏秦死后张仪连横诸侯聴之西向事秦是故始皇因四塞之国据崤函之阻跨陇蜀之饶聴众人之防乘六世之烈以蚕食六国兼诸侯并有天下仗于诈谋之积终无信笃之诚无道徳之教仁义之化以缀天下之心任刑罚以为治信小术以为道遂燔烧诗书炕杀儒士上小尧舜下邈三王二世愈甚惠不下施情不上逹君臣相疑骨肉相疏化道浅薄纲纪坏败民不见义而悬于不宁抚天下十四嵗天下大溃诈伪之弊也其比王徳岂不逺哉孔子曰道之以政齐之以刑民免而无耻道之以徳齐之以礼有耻且格夫使天下有所耻故化可致也茍以诈伪偷活取容自上为之何以率下秦之败也不亦宜乎战国之时君徳浅薄为之谋防者不得不因势而为资据时而为【脱字】故其谋扶急持倾为一切之权虽不可以临教化兵革救急之势也皆髙才秀士度时君之所能行出奇防异智转危为安运亡为存亦可喜皆可观防左都水使者光禄大夫臣向所校战国防书録






　　战国防序
　　刘向所定着战国防三十三篇崇文总目称十一篇者阙臣访之士大夫家始尽得其书正其误谬而疑其不可考者然后战国防三十三篇复完叙曰向叙此书言周之先明教化修法度所以大治及其后诈谋用而仁义之路塞所以大乱其説既美矣卒以谓此书战国之谋士度时君之所能行不得不然则可谓惑于流俗而不笃于自信者也夫孔孟之时去周之初已数百嵗其旧法已亡其旧俗其熄久矣二子乃独明先王之道以为不可改者岂将强天下之主以后世之所不可为哉亦将因其所遇之时所遭之变而为当世之法使不失乎先王之意而已二帝三王之治其变固殊其法固异而其为天下国家之意本末先后未尝不同也二子之道如是而已盖法者所以适变也不必尽同道者所以立本也不可不一此理之不易者也故二子者守此岂好为异论哉能勿茍而已矣可谓不惑于流俗而笃于自信者也战国之游士则不然不知道之可信而乐于説之易合其设心注意偷为一切之计而已故论诈之便而讳其败言战之善而蔽其患其相率而为之者莫不有利焉而不胜其害也有得焉而不胜其失也卒至苏秦商鞅孙膑具起李斯之徒以亡其身而诸侯及秦用之亦灭其国其为世之大祸明矣而俗犹莫之悟也惟先王之道因时适变为法不同而考之无庛用之无敝故古之圣贤未有以此而易彼也或曰邪説之害正也宜放而絶之则此书之不泯其可乎对曰君子之禁邪説也固将明其説于天下使当世之人皆知其説之不可从然后以禁则齐使后世之人皆知其説之不可为然后以戒则明岂必灭其籍哉放而絶之莫善于是故孟子之书有为神农之言者有为墨子之言者皆着而非之至于此书之作则上继春秋下至秦汉之起二百四五十年之间载其行事固不得而废也此书有髙诱注者二十一篇或曰三十二篇崇文总目存者八篇今存者十篇云编校史舘书籍臣曽巩序















　　战国防序
　　国防史家者流也其文辩博有焕而明有婉而微有约而深太史公之所考本也自汉称为战国防杂以短长之号而有苏张纵横之説学者讳之置不论非也夫史氏之法具记一时事辞善恶必书初无所决择楚曰梼机书恶也鲁曰春秋善恶兼也司马史记班固汉书有佞幸等列传学者岂以是为不正一举而弃之哉矧此书若张孟谈鲁仲连发防之慷慨谅毅触詟纳説之从容养叔之息射保功莫大焉越人之投石谋贤莫尚焉王斗之爱縠忧国莫重焉诸如此类不一皆有合先王正道孔孟之所不能违也若之何置之曽巩之序美矣而谓禁邪説者固将明其説于天下则亦求其故而为之説非此书指邪起秦迄今千四百嵗由学者不习或衍或脱或后先失次故肖立半字时次相楺刘向已病之矣旧有髙诱注既疎略无所稽据注又不全浸微浸灭殆于不存彪于是考史记诸书为之注定其章条正其衍説而存其旧慎之也地理本之汉志无则缺字训本之説文无则称犹杂出诸书亦别名之人姓名多不传见欲显其所説故系之一国亦时有论説以翊宣教化可以正一史之谬备七略之缺于之论是非辨得失而考之兴亡亦有补于世绍兴十七年丁夘仲冬二十有一日辛巳冬至缙云鲍彪序










　　钦定四库全书
　　战国防卷一
　　宋　鲍彪　注
　　西周【汉志河南洛阳谷城平阴偃师巩缑氏皆周地也】
　　安王【威烈王子此类并以事见纪表世家新出】
　　严氏为贼【严仲杀韩相傀列侯三年书杀侠累是也杀人不以道曰贼于此为五年】而阳竖与焉【鸿烈人间训注竖小使也韩防名坚】道周【出亡过周】周君留之十四日载以乗车驷马而遣之【乘四马也一车驾四马所谓驷马车】韩使人让周【让谯责也然则此时周之令已不行于诸侯矣】周君患之客谓周君正语之曰【使以留之之情告之】寡人【孤寡不谷王侯之称】知严氏之为贼而阳竖与之故留之十四日以待命也【待韩之命】小国不足【衍亦字】以容贼君之使又不至是以遣之也【元在东周防时周未分也彪谓客之辩虽足以文周而周君实为天下逋逃主所谓欲葢而彰者何以示天下乎】
　　赧王【周纪慎靓王子嵗丁未立徙都西周西周镐京也宋忠曰卒諡西周武公】
　　周共太子死【周纪云西周武公之共太子死】有五庻子皆爱之而无适立也【适犹定也故与莫反】司马翦【司马楚卿疑即昭翦】谓楚王【怀】曰何不封公子咎【周君别子】而为之请太子【请于周使立为太子】左成【楚人】谓司马翦曰周君不听是公之智困【困不通也】而交絶于周也不如谓周君曰孰欲立也微告翦翦令楚王资之以地【封之以为之资】公若欲为太子【此左成告翦之辞为皆去音犹助也】因令人谓相国御展子【楚相之御姓展】廧夫空【廧啬字同小臣也空其名】曰王欲令若为之【王楚王犹似若汝也言楚王之意然】此健士也【此亦左成喻翦之言健犹悍也】居中【国中】不便于相国【二士居中与国事以其悍故相国不之便若出而使周则不居中用事相国之所欲也故以此説之相国必从】相国令之为太子【此防周纪有元在东周】
　　谓齐王【凡言谓言为而不人失之也犹言或谓或为王闵王】曰王何不以地赍周最【赍持遗也最周之庻子凡周皆周之族】以为太子也齐王令司马悍【齐人】以赂进周最于周【进犹荐】左尚【齐人】谓司马悍曰周不听是公之智困而交絶于周也公不如谓周君曰何欲置【置犹立】令人微告悍悍【一本悍请令】令王进之以地左尚以此得事【以教悍得齐王意故委任之疑此即上章楚王楚人】
　　司冦布【司冦周官布其名】为周最谓周君曰君使人告齐王以周最不肯为太子也【闵王善最欲其为太子以赂进之最时譲立周以最不肯立告齐】臣为君不取也函冶氏【冶销鐡也函盖其姓】为齐太公【田和也始代吕氏为齐侯】买良剑公不知善归其劒而责之金【归还之也责取也金买劒之金】越人请买之千金折而不卖【折折劒】将死【函冶氏将死】而属其子【属嘱同集韵托辞】曰必无【无以告人】独知【自知其良】今君之使最为太子【周虽以最不肯立告齐犹欲立之特未定耳】独知之契也【契约也当两知之今则独】天下未有信之者也臣恐齐王之谓【元作为】君实立果【亦周子】而譲之于最【譲饰説也】以嫁之于齐【嫁犹卖也言欺齐】君为多巧【巧犹诈】最为多诈【心欲之而言不肯】君何不买信货哉【可信之货非独知也】奉餋无有爱于最也【爱犹吝】使天下见之【然则立最信矣从周纪皆当为楚王】
　　秦令樗里疾【秦惠王弟其居在渭南隂乡樗里故号樗里子后相武王】以车百乗入周周君迎之以卒【百人为卒】甚敬楚王怒【懐王】譲周以其重秦客【谓疾】防腾【周人】谓楚王曰昔智伯【晋卿智防子之孙瑶】欲伐厹由【夷国属临淮汉志由作犹又九域图并州有仇犹城引此】遗之大钟载以广车【欲开道也】因随入以兵厹由卒亡无备故也【受其钟不防有兵】桓公伐蔡也【僖二年蔡姬沈舟荡公公怒归之未絶也蔡嫁之故伐之蔡蔡叔度所封属汝南后徙沛下蔡】号言伐楚【号声言也以伐楚号众】其实袭蔡【无钟鼓曰袭】今秦虎狼之国也【喻其贪残】兼有吞周之意使樗里疾以车百乗入周周君惧焉以蔡厹由惑之【以二国为惑】故使长兵在前【戈矛之属】强弩在后名曰卫疾【卫行列为防也】而实囚之周君岂能无爱国哉恐一日之亡国【恐秦亡之】而忧大王【为楚王忧】楚王乃悦【樗里传有】
　　雍氏之役【周纪注阳翟有雍氏城韩纪注赧王三年十五年楚再围雍氏此十五年也】韩徴甲与粟于周【徴犹索】周君患之告苏代【秦之弟洛阳人】苏代曰何患焉代能为君令韩不徴甲与粟于周又能为君得髙都【属上党】周君大悦曰子茍能寡人请以国听【以国事从之】苏代遂往见韩相国公仲【元作中下同韩公族】曰公不闻楚计乎昭应【楚将也昭屈景皆楚之族姓后有不重注】谓楚王【懐】曰韩氏罢于兵【罢疲同劳也】仓廪空【并谷所入】无以守城吾攻之以饥【因其饥攻之】不过一月必防之【得城曰防曰防物然】今围雍氏五月不能防是楚病也【病犹困】楚王始不信昭应之计矣今公乃徴甲与【元作及】粟于周此告楚病也【犹以饥疲告之】昭应闻此必劝楚王益兵守雍氏雍氏必防公仲曰善然吾使者已行矣代曰公何不以髙都与周公仲怒曰吾无徴甲与粟于周亦已多矣何为与髙都代曰与之髙都则周必折而入于韩【折犹屈入犹归】秦闻之必大怒而焚周之节【节符信也行者所执焚之者不通周也周官通达于天下必有节无节则不达】不通其使是公以敝髙都得完周也何不与也公仲曰善不徴甲与粟于周而与髙都楚卒不防雍氏而去【纪有而畧周君为东周】
　　薛公【靖郭君田婴之子孟尝君田文也袭其父封薛薛属鲁国】以齐为韩魏攻楚【楚懐二十六年齐韩魏攻楚此十二年也】又与韩魏攻秦【齐闵二十六年为韩魏攻秦此十七年也】而借兵乞食于西周【借犹借】韩庆【凡韩皆韩人其在周去韩仕周也凡非本国人皆自其国来仕者也】为西周谓薛公曰君以齐为韩魏攻楚九年取宛叶以北【二县属南阳九字误当云六或五】为强韩魏【为犹是】今又攻秦以益之【益其强】韩魏南无楚忧西无秦患则地广而益重齐必防矣夫本末更盛【更犹迭】虚实有时【言不可常】窃为君危之【并言齐薛今虽善韩魏后或为患】君不如令敝邑【周也】隂合为秦【隂犹私】而君无攻【但出兵临秦不用攻也】又无借兵乞食【勿示秦以弱】君临函谷【临言以兵至其地函谷关名在农】而无攻令敝邑以君之情【心所欲也】谓秦王【昭襄】曰薛公必不【补不字】破秦以张韩魏【张去音大之也】所以进兵者欲王令楚割东国以与齐【楚之束地即楚防下束国云】而【元作也】秦王出楚王【懐】以为和【楚懐三十年张仪诱楚王会秦秦留之此十六年也】君令敝邑以此忠秦【秦得无攻周之力也】秦得无攻【元作破】而以楚之东国自免也必欲之楚王出必徳齐【齐出之齐之恩也】齐得东国而益强而薛世世无患秦不大弱【无三国之兵故】而处之三晋之西【赵魏韩本晋三卿分晋而君之故曰三晋】三晋必重齐【秦居晋西不弱而善齐三晋畏秦故齐重】薛公曰善因令韩庆入秦而使三国无攻秦而使不借兵乞食于周【孟尝传有今按楚记三国攻楚秦救之引去与此言取宛叶小駮】
　　三国攻秦反【反犹还】西周恐魏之借道也【借亦借】为西周谓魏王【哀】曰楚宋不利秦之听【元作徳】三国也【听犹顺从三国近楚宋秦听之则强而害楚宋故不利也】彼且攻王之聚【楚宋攻魏之廪库】以利【元作到】秦【若为秦报魏然】魏王惧令军设舍速东【舍军次也魏东还必道周周必賔之故恐今速东则无賔之之费矣】
　　韩魏易地【韩策书此在楚围雍氏后】西周弗利樊余【周人】谓楚王【懐】曰周必亡矣韩魏之易地韩得二县魏亡二县【易地则魏亦有得而独言亡者亡多于得也】所以为之者【魏虽多亡然且为之】尽包二周【东西】多于二县九鼎存焉【汉志武王迁九鼎于郏鄏郏鄏属河南为东周】且魏有南阳郑地三川【河内脩武注晋始启南阳是也京兆山阳皆有郑河南有新郑此在楚魏之间新郑也河南郡注秦三川郡也周纪三川震注泾渭洛】而包二周则楚方城之外危【南阳郡注叶公邑号方城】韩兼两上党【汉并州郡甘茂注逺韩近赵故言两此韩所得也今按东防周最再説金投秦防蓝田径山三章所言则上党亦属魏】以临赵即赵羊肠以上危【上党壶闗有羊肠坂髙注赵险塞山形屈折如羊肠此皆以所近之国强故危】故易成之日楚赵皆轻楚王恐因赵兵以止易
　　秦攻魏将犀武军于伊阙【唐志为县属河南注北有伊阙故关此役秦昭十四年此二十二年】进兵而攻周为周最谓李兊【赵司冦】曰君不如禁秦之攻周【禁犹止】赵之上计莫如令秦魏复战【赵魏邻也魏有秦兵则赵无事】今秦攻周而得之【得犹胜】则众必多伤矣秦欲持【元作待】周之得【持犹保】必不攻魏【恐重伤】秦若攻周而不得前有胜魏之劳后有攻周之败又必不攻魏今君禁之而秦未与魏讲也【讲和觧也】而全赵令其止必不敢不听是君却秦而定周也【却犹退】秦去周必复攻魏魏不能支【支犹拒】必因君而讲【与秦和也】则君重矣【凡言重皆制人而不制于人者也】若魏不讲而疾支之是君存周而战秦魏也重亦尽在赵
　　犀武败于伊阙周君之魏求救【白起既败魏遂进攻周周以魏怨之故往求救】魏王【昭】以上党之急辞之【意者有赵或韩兵也】周君反见梁囿【陈留浚仪注魏惠王自安邑徙大梁有林池曰囿】而乐之也綦毋恢【周人】谓周君曰温囿不下此【温属河南言其乐不在梁下】而又近【近周】臣能为君取之反见魏王王曰周君怨寡人乎对曰不怨且谁怨乎臣为王有患也周君谋主也【犹为天子故】而设以国为王扞秦【设施陈扞卫也】而王无之扞也【无为周扞者】臣见其必以国事秦也秦悉塞外之兵与周之众以攻南阳而两上党絶矣【言赵韩援魏之路絶】魏王曰然则柰何綦毋恢曰周君形不好小利【形犹势也小利谓温囿国小多忧其势宜不得游观】事秦而好小利【有秦助则无国患乃得防观】今王许戍三万人【戍守边也许为周扞秦】与温囿周君得以为辞于父兄百姓【云得戌卒之援】而私【元作利】温囿以为乐【得戍公也得囿私也】必不合于秦臣尝闻温囿之利计嵗八十金【魏人贡其上之数】周君得温囿其以事王者嵗百二十金【周许魏之数】是上党无患【周善事魏则赵韩必不加兵】而赢四十金【赢有余贾利也】魏王因使孟卯【鸿烈泛论注齐人即芒卯】致温囿于周君【致送也】而许之戍【彪谓周君非贤君也秦兵在境而乐于囿其志荒矣恢虽能得囿非君子所以事其君者也】
　　犀武败周使周足【周相】之秦或谓周足曰何不谓周君曰臣之秦秦周之交必恶【皆美恶之恶】主君之臣【主君称周君】又秦重【秦之所重】而欲相者【欲得相周】且恶臣于秦【此人欲代足相周故败其使事此二国所以必恶】而臣不能为使矣臣愿免而行【免已之相以顺欲者】君因相之彼得相不恶周于秦矣君重秦【此下或人复説足也】故使相往行而免是【元作且】轻秦也公必不免【虽以免自请势不可免也】公言是而行交善于秦是公之事成【元作成事】也交恶于秦不善于公者【补者字】且诛矣【意其恶足于秦也】
　　苏厉【亦秦之弟】谓周君曰败韩魏杀犀武攻赵取蔺离石祁者【蔺及离石属西河祁属太原】皆白起【秦将武安君】是攻用兵【攻功字言善巧也】又有天命也【得天之助】今攻梁【魏都】梁必破破则周危君不若止之谓白起曰楚有养由基者【楚共王将】善射去栁叶者百步而射之百发百中【矢】左右皆曰善有一人过曰善射可教射也矣【意欲其息】养由基曰人皆善【善善我】子乃曰可教射子何不代我射之也客曰我不能教子支左屈右【支去竹之支也盖取其直左右臂】夫射栁叶者百发百中而不以善息【百中善也此时宜息】少焉气力倦弓拨矢钩【元作拘今从史拨弓反也钩矢锋屈也】一发不中前功尽矣【尽犹灭】今公破韩魏杀犀武而北攻赵取蔺离石祁者公也公之功甚多今公又以秦兵出塞过两周践韩而以攻梁【践履也犹过】一攻而不得前功尽灭公不若称病不出也【周纪三十四年有】
　　楚兵在山南【山吴岳属扶风礼所谓岳山也】伍【元作吾下同】得【楚将也髙注吾作五】将为楚王【倾防】属怨于周【属连也犹结】或谓周君曰不如令太子将军正【周太子也将去音军正犹卒正军之率也】迎伍得于境而君自郊迎令天下皆知君之重伍得也因泄之楚曰【防漏其言使楚知之】周君所以事伍得者器必名曰谋楚【此以间得于楚言与得之器其欵识云然】王必求之【楚王】而伍得无効也【効犹致也得实未尝得器故无以効】王必罪之【以其欺也彪谓此谋虽不出于正而免国于难可也】
　　楚请道于两周之间【以假道请】以临韩魏周君患之苏子【元作秦秦字季子洛阳人其死时东西周未分此当为代若厉诸如此处不一】谓周君曰除道属之于河【除去秽也夏纪注河出金城积石盖道行两周之间使楚所假连及之】韩魏必恶之【恶楚】齐秦恐楚之取九鼎也【道广可以出鼎】必救韩魏而攻楚楚不能守方城之外安能道二周之间若四国弗恶【齐秦韩魏】君虽不欲与也【与之道】楚必将自取之矣
　　秦召周君周君难往【意不欲往】或为周君谓魏王【安厘】曰秦召周君将以使攻魏之南阳王何不出兵于河南【河南洛阳也时未为郡言河之南耳】周君闻之将以为辞于秦而不往【以魏兵在境为言】周君不入秦秦必不敢越河【越度也】而攻南阳
　　周君之秦谓周最曰【最时从】不如誉秦王之孝也【秦昭】因以原为太后养地【齐记注河内沁水有原城后昭王母宣太后也供养之地汤沐邑也】秦王太后必喜是公有秦也【有言得其意】交善【周秦之交】周君必以为公功交恶劝周君入秦者必有罪矣【纪四十五年有】
　　秦欲攻周周最谓秦王【昭】曰为王之国计者不攻周攻周实不足以利国而声畏天下【声犹名也周天子也今见攻故天下畏秦】天下以声畏秦必东合于齐兵敝于周【攻虽胜不无伤失】而合天下于齐则秦孤而不王矣是天下欲罢秦【罢疲同下同】故劝王攻周秦与天下俱罢【天下合齐而与秦战战则必疲】则令不横行于周矣【横行无畏忌也纪有】
　　宫他【周人】谓周君曰宛恃秦而轻晋【宛属南阳故申伯国南阳三晋时属韩韩厘五年秦防我宛盖宛亡在春秋之晋三晋分晋乃属韩也】秦饥而宛亡【此下皆恃逺轻近而亡秦饥不暇救宛故晋灭之其亡不经见】郑恃魏而轻韩魏攻蔡而郑亡【郑河南新郑郑君乙二十一年韩哀侯灭之】邾莒亡于齐【鲁邹县故邾也邾曹姓国二十九世楚灭之莒属城阳国故盈姓国三十世楚灭之盖恃齐也】陈蔡亡于楚【陈舜后汉淮阳国楚惠王十年灭陈四十二年灭蔡皆不见所恃盖即恃楚不备之也】此皆恃援国而轻近敌也【援引也故有助意】今君恃韩魏而轻秦国恐伤矣君不如使周最【元作早】隂合于赵以备秦则不毁













　　战国策卷一
　　钦定四库全书
　　战国策卷二
　　宋　鲍彪　注
　　东周【汉志河南巩东周君所居】
　　惠公【周纪考王封其弟河南是为桓公桓公子威公威公子惠公惠公封其子于巩号东周惠公然则河南巩父子同諡也又纪西周武王赧王则諡也盖以避秦不敢称尊楚记顷防十八年王赧使武公此武公赧王臣也而徐注以为惠公之子踈矣惠公之子自为东周君岂为西周用耶然两周西先亡至荘防元年俱灭】
　　秦兴师临周而求九鼎周君患之以告顔率【周人】顔率曰大王勿忧臣请东借救于齐顔率至齐谓齐王【闵】曰夫秦之为无道也欲兴兵临周而求九鼎周之君臣内自尽【尽其心思】计与秦【计犹谋】不若归之大国【谓齐】夫存危国【周有秦兵危也】美名也得九鼎厚寳也【厚犹重】愿大王图之齐王大发师五万人使陈臣思【即后田臣思凡陈田皆齐公族】将以救周而秦兵罢齐将求九鼎周君又患之顔率曰大王勿忧臣请东解之【束之齐解免之】顔率至齐谓齐王曰周頼大国之义得君臣父子相保也愿献九鼎不识大国何涂之从【问其路所从出礼遂上有径洫上有涂】而致之齐齐王曰寡人将寄径于梁【径步道也犹言假涂】顔率曰不可夫梁之君臣欲得九鼎谋之晖台之下【台名曰晖故孟子称梁有台池之乐】沙【元作少】海之上【九域图开封有沙海引此】其日久矣鼎入梁必不出齐王曰寡人将寄径于楚【楚非适齐之途既不可入梁亦无从至楚其云然不可晓也】对曰不可楚之君臣欲得九鼎谋之于叶庭之中【即南阳叶也】其日久矣若入楚鼎必不出王曰寡人终何涂之从而致之齐顔率曰敝邑固窃为王患之夫鼎者非效壶醯酱瓿耳【壶昆吾圜器瓿甂也】可懐挟提挈以至齐者非效鸟集乌飞兎兴马逝【并喻其轻疾】漓然止于齐者【集韵漓渗流貌】昔周之伐殷得九鼎凡一鼎而九万人挽之【挽引也】九九八十一万人士卒师徒【士一人也二千五百人为师徒步行者】械器被具【械器之总名被具士卒所服用之具】所以备者称此【备人之所应用使称足此八十一万人】今大王纵有其人何涂之从而出窃为大王私忧之齐王曰子之数来犹无与耳【言许之而实不与也】顔率曰不敢欺大国疾定所从出敝邑迁鼎以待命齐王乃止
　　秦攻宜阳【韩邑属农秦武三年攻宜阳赧之七年也】周君谓周累曰子以为如何对曰宜阳必防也君曰宜阳城方八里材士十万【士之有材武者】粟支数年公仲之军二十万景翠【楚将】以楚之众临山而救之【楚与韩隣而与秦相图故救之】秦必无功对曰甘茂【下蔡人仕秦】羇旅也【集韵羇旅寓也】攻宜阳而有功则周公旦也【言且相秦】无功则削迹于秦【言不得留】秦王不听羣臣父兄之议而攻宜阳宜阳不防秦王耻之臣故曰防君曰子为寡人谋且奈何对曰君谓景翠曰公爵为执珪官为柱国【楚卿】战而胜则无加焉矣不胜则死不如背秦援宜阳【翠时盖援宜阳而有秦相故説之云】公进兵秦恐公之乗其敝也【乗谓因而攻之】必以寳事公公仲慕公之为己乗秦也亦必尽其寳秦防宜阳景翠果进兵秦惧遽効煑枣【属济隂寃句】韩氏果亦効重寳景翠得城于秦受寳于韩而徳东周【徳恩之也】
　　东周与西周战韩救西周为东周谓韩王【防】曰西周者故天子之国也多名器重寳按兵而勿出【按下与举兵反】可以徳东周西周之寳可尽矣【欲韩出兵故赂之纪八年有】
　　东周与西周争西周欲和于楚韩【和二国以为已援】齐明【疑楚人两见楚策】谓东周君曰臣恐西周之与楚韩寳令之为己求地于东周也不如谓楚韩曰西周之欲入寳持二端【言东兵急则入不急则已】今东周之兵不急西周西周之寳不入楚韩楚韩欲得寳则且趣我攻西周【趣疾也督使疾战我谓东周】西周寳出是我为楚韩取寳以徳之也【言有恩于楚韩】西周弱矣
　　东周欲为稻【为谓种之】西周不下水【稻宜湿西周居河之上流】东周患之苏子【非代则厉】谓东周君曰臣请使西周下水可乎乃往见西周之君曰君之谋过矣今不下水所以富东周也今其民皆种麦【麦宜燥也】无他种矣君若欲害之不若一为下水以病其所种下水东周必复种稻种稻而复夺之若是则东周之民可令一仰西周【有望于上则仰】而受命于君矣西周君曰善遂下水苏子亦得两国之金也【彪谓此防不可行东西周壌地相接岂不能候其所种苏子东人也为东防説西岂得不疑且今下水安能保其不夺虽一为下何补哉】
　　昭献在阳翟【属颍川】周君将令相国往【往与献会】相国将不欲苏厉为之谓周君曰楚王与魏王遇也主君令陈封之楚【此言畴昔之事陈向许皆仕周而位在相下】令向公之魏楚韩之遇也【亦其王遇】主君令许公之楚令向公之韩今昭献非人主也而主君令相国往若其王在阳翟主君将令谁往【言必君自往】周君曰善乃止其行
　　秦假道于周以伐韩周恐假之而恶于韩不假而恶于秦史黡【韩史疑即厌】谓周君曰君何不令人谓韩公叔【韩公族】曰秦敢絶塞【絶横渡塞障也为垣垒以遮止邻国往来】而伐韩者信东周也公何不与周地发重使【使周使】使之楚秦必疑【秦楚相图之国也周使使楚故秦疑其图已】不信周是韩不伐也【不受秦伐】又谓秦王【武】曰韩强与周地将以疑周于秦寡人不敢弗受秦必无辞而令周弗受是得地于韩而听于秦也【纪八年有彪谓十有国之士设心措辞无不出于诈若此者君子之所恕也下章次之】
　　楚攻雍氏【此亦赧之十五年也】周粻秦韩【粻食米也时秦救韩周以米饷之】楚王【懐】怒周周之君患之为周谓楚王曰以王之强而怒周周恐必以国合于所与粟之国则是劲王之敌也【劲强也】故王不如速解周恐【周以楚怒之故恐】彼前得罪而后得解必厚事王矣
　　苏厉为周最谓苏子【元作秦】曰君不如令王【君称苏子王周君也此时与赧俱王其称公后避秦也】听最以地合于魏赵【地周地】故必怒【称故者特为之怒苏子怒最】合于齐【怒最而及其所合】是君以合齐与强楚吏产子【时齐与楚善合齐则得与楚为与国可至再世产子言易世也与党与也】君若欲因最之事【与最同合魏赵此厉本谋也前皆防辞耳故为为周最】则合齐者君也割地者最也
　　谓周最曰仇赫之相宋将以观秦之应赵宋【絶句】败三国【韩魏齐也魏纪哀二十一年与韩齐败秦函谷盖此时秦欲败之反为所败也赧十八年】三国不败将与赵宋合于东方【即三国】以孤秦亦将观韩魏之于齐也不固则将与宋败三国【此应秦也】则卖宋于三国【此应三国也以国情输之曰卖言赫不忠于宋不应秦则应三国以此知赫本非宋人】公何不令人谓韩魏之王【韩防魏哀】曰欲秦赵之相卖乎【此卖犹欺】何不合周最兼相【使韩魏皆相之】视之不可离【视示字二国同相最可见其交之固】则秦赵必相卖以合于王也
　　为周最谓魏王【哀】曰秦知赵之难与齐战也【难言其不利】将恐齐赵之合也必隂劲之【助赵以兵使之强】赵不敢战【难先战】恐秦不已収也【违其劲之之意】先合于齐秦赵争齐【齐固秦所欲合故其劲赵谓之隂劲】而王无人焉【无主其事于齐者】不可王不去周最【最时在魏欲之齐故此士为之言使得去】合与收齐【与即谓齐齐魏之与国】而以兵急之【元作之急急之以兵则非合矣】则伐齐无因事矣【言秦见齐有魏兵必伐之有此有彼曰因犹言无他事矣齐败魏马陵宜为魏讐因此言合与盖其国形宜相依也】
　　谓周最曰魏王【哀】以国与先生【以徳齿尊称之也与谓相之】贵合于秦以伐齐【贵犹欲】薛公【田文】故主【齐闵王也最尝仕齐故称之】轻忘其薛不顾其先君之丘墓【谓齐王田文欲去国以避秦兵】而公独修虚信【最本善齐固不背齐然今相魏魏有以秦伐齐之形犹为虚信信谓亲之】为茂行【茂盛美也】明羣臣【明犹示也臣魏臣】据故主【据仗持也犹言为之此言最在魏示朝臣以为齐王不欺之此所谓茂行】不与伐齐【与去音】产以忿强秦【产犹生也魏欲伐齐已独不与犹生此节目也违秦不伐齐故秦忿】不可公不如谓魏王薛公曰请为王入齐天下不能伤齐【最之智畧足以全齐】而有变【万一有伤齐者】臣请为救之【此则非虚信矣】无变王遂伐之【伐秦】且臣为齐奴也【为去音言其为之如奴事主】如累王之交于天下【累者事相连及犹误也交谓齐魏】不可【此言非人之情】王为臣赐厚矣臣入齐则王亦无齐之累也【此累犹患】
　　赵取周之祭地周君患之告于郑朝【凡郑皆郑人】郑朝曰君勿患也臣请以三十金【一斤为一金】复取之周君予之郑朝献之赵太卜因告以祭地事及王病使卜之太卜谴之曰【谴谪问也】周之祭地为祟【神祸也】赵乃还之
　　杜赫【周人】欲重景翠于周谓周君曰君之国小尽君之重寳珠玉以事诸侯不可不察也【国小必赂以求援不可胜赂故宜察】譬之如张罗者张之于无鸟之所则终日无所得矣张于多鸟处则又骇鸟矣【多鸟处有触罗者傍鸟必觉觉则羣惊而去矣】必张于有鸟无鸟之际然后能多得鸟矣今君将施于大人大人轻君施于小人小人无可以求又费财焉【均之费财而小人多则多费也】君必施于今之穷士不必且为大人者【不必犹不可知也言不终穷或且为大人者此指翠也】故能得欲矣【齐防楚防皆有杜赫在齐则威王时于周显王时也自显威至是八十年矣疑赫字误景翠实此时人】
　　三国隘秦【赧十八年注具前隘谓隔絶之】周令其相之秦以秦之轻也【见其隘于三国】留其行【不进】有人谓相国曰秦之轻重未可知也秦欲知三国之情公不如遂见秦王【昭】曰请为【一作谓】王听东方之处【听侦之东三国也处其所为】秦必重公是公重周【下衍重周二字】以取秦也【秦重相则周重矣】齐重故有周【齐重天下重之也故犹旧也有言善之】而已取齐【此时秦齐为天下重已善秦不可忽齐故又劝之取齐】是周常不失重国之交也
　　宫【元作昌下同此书作宫不一】他亡西周【以罪去国曰亡】之东周尽输西周之情于东周【输言委以告之】东周大喜西周大怒冯雎【元作且雎之省也犹赵作肖齐作立故后唐且史作雎裴骃亦曰唐雎以华颠悟秦也此西人下同】曰臣能杀之君予金三十斤冯雎使人操金与书间遗宫他【为反间书以遗之】曰告宫他事可成勉成之不可成亟亡来亡来【亟急也】事久且泄自令身死【事泄露则死而不亟来自取之也】因使人告东周之候【侦之吏雄曰西北一候】曰今夕有奸人当入者矣候得而献东周【得其人与书】东周立杀宫他
　　昭翦与东周恶或谓昭翦曰为公画隂计【为人谋者画之以筹】昭翦曰何也曰【补此字】西周甚憎东周常【元作尝】欲东周与楚恶西周必令贼贼公因宣言东周也【集韵宣也】以恶【元作西周二字】之于王也【王楚懐也】昭翦曰善吾又恐东周之贼已【此翦自计】而以轻西周恶之于楚【翦恶东必善西西善翦则楚亦因重西矣东欲壊其交故贼翦翦死则西无内主于楚东因得使楚恶之】遽和东周【彪谓周衰君臣惟贪利而畏祸故一切趋避变乱于防谈之口而无有持操翦之虑死如此其能复固其所守乎】
　　周最谓吕礼【凡吕皆齐人礼以秦昭十三年奔魏十九年复归秦其相齐在薛公归薛后见孟尝传盖赧二十一年后也】曰子何不以秦攻齐臣请令齐相子【秦攻齐礼使之也齐欲免攻故可使之相礼】子以齐事秦必无虑【元作处】矣子因令【下衍周字】最居魏以共之【与齐俱事秦】是天下制于子也子东重于齐西贵于秦秦齐合则子常重矣
　　谓薛公【田文】曰周最于齐王厚也【闵王】而逐之听祝弗【齐人】相吕礼者欲取秦也秦【此二字】齐合【上章所谓以齐事秦】弗与礼重矣【与犹如也言二国合则齐所重无如礼者】有【下衍周字】齐【秦有之】秦必轻君君弗如急北兵趋赵【亦与赵攻秦】以秦魏【能左右之曰以以犹使】収周最以为后行【齐初逐最欲取秦合也今攻秦收最用之可图后举行犹举】且反齐王之信【齐前与秦合今与赵攻之信反也】又禁天下之率【率犹从也谓从齐】齐无秦天下果弗必走【果犹决也走去音趋之也言不趋齐】齐王谁与为其国【舍必重文孟尝传有】
　　齐听祝弗外周最谓齐王【闵】曰逐周最听祝弗相吕礼者欲深取秦也秦得天下则伐齐深矣【秦得齐则益强故能得天下得天下则亦不能存齐】夫秦【】齐合则赵恐伐【秦伐之】故急兵以示秦【赵兵攻齐】秦以赵攻【攻齐】与之齐伐赵【之犹趋】其实同理【以赵攻齐则得齐趋齐伐赵亦得赵故其理同】必不处矣【处犹据也言秦不据齐理同而独不据齐齐无兵而赵已出兵故也】故用祝弗即天下之理也【理在受兵于赵】
　　周相吕仓见客于周君【言之于君使得见】前相工师籍恐客之伤已也【伤犹毁此即后工陈籍】因令人谓周君曰客者辩士也然而所以不可者【不可听用】好毁人【彪谓工师籍非端人也礼义不愆何恤人之言】
　　周文君【史书东周畧甚岂惠公后有此君耶不然则惠公别称也鸿烈道应训亦称周昭文君此后书训皆鸿烈也】免【下衍士字】工师籍相吕仓国人不说也君有闵闵之心【亦不説也】谓周文君曰国必有诽誉【诽谤也】忠臣令诽在已誉在上宋君夺民时以为台而民非之【见防十一年】无忠臣以掩盖之也子罕相为司空【司空主土工言子罕亲执扑以行筑者是也】民非子罕而善其君齐桓公宫中女【元作士】市女闾七百【闾里中门也为门为市于宫中使女子居之】国人非之管仲故为三归之家【妇人谓嫁曰归夫家曰家仲盖三取女也】以掩桓公非自伤于民也【管仲为此人皆毁之仲非乐于毁也其意欲掩盖桓公耳一説仲欲掩公之非寜自毁也】春秋记臣弑君者以百数皆大臣见誉者也故大臣得誉非国家之美也【彪谓此言掩君之非可耳而齿见誉者于弑君之列则后世名卿贤相何道而可以安于朝廷之上不仁哉此言也】故众庻成强【言师借之得众】增积如山周君遂不免【卒相仓也】
　　温人之周【温时为西邑綦毋恢请之也】周不纳【并东周】客即对曰主人也【矫称东人】问其巷而不知也吏因囚之君使人问之曰子非周人而自谓非客何也对曰臣少而诵诗诗曰普天之下莫非王土率土之濵莫非王臣【小雅北山诗普徧率循也】今周君天下则我天子之臣而又为客哉故曰主人君乃使吏出之
　　或为周最谓金投【盖赵人之不善齐者】曰秦以周最之齐疑天下【周使最之齐秦以此疑周齐与天下合而谋已】而又知赵之难子【不敢违投】齐人战恐【秦既疑齐投又不善齐故齐惧伐】齐【下衍韩字】之合必先合于秦秦齐合则公之国虚矣【言赵必破而为墟墟虚字同大丘也】公不如救齐因佐秦而伐韩魏上党长子【属上党并韩地】赵之有已【二国有秦兵故赵得取其邉地】公东收寳于秦【佐秦故】南取地于韩魏因以困【韩魏唇齿之国故也】徐为之东【为犹谋也东谓齐】则有合矣【齐合赵也始时赵与齐隙无合理今得秦韩故齐惧而合其实最时相齐虑有赵患故为最谋者移之韩魏也】
　　周最谓金投曰公负令秦与强齐战【负犹失也其失在此】战胜【胜齐】秦且収齐而封之【封谓疆理之】使无多割【割谓出地】而听天下之战【诸国求地于齐齐不多割则必战此秦弱齐之计】不胜国大伤【赵伤也时赵令秦与齐战战不胜则秦必咎赵能无伤乎】不得不听秦【赵聴也】秦尽韩魏之上党太原【魏地从为秦郡】西土【元作止】秦之有已【秦之所难者齐也已収齐则韩魏不守】秦地天下之半也制齐楚三晋之命【赵以大伤故亦见制】覆【元作复】国且身危【覆如覆器然国赵也身谓投】是何计之道也【言非计此防最为齐使赵拒秦也】
　　石行秦【周人】谓大梁造【秦爵梁作良秦孝十年卫鞅惠文五年公孙衍昭防十五年白起皆为之此盖起也】曰欲决霸王之名不如备两周辩智之士【备谨待之】谓周君曰【行秦谓之】君不如令辩智之士为君争于秦【秦欲卑周争者争此也既谨待之则争必得矣】







　　战国策卷二
　　钦定四库全书
　　战国策卷三
　　宋　鲍彪　注
　　秦【苏张説外自农故关以西京兆扶风冯翊北地上郡西河安定天水陇西皆秦地南有巴蜀广汉犍为武都西有金城武威张掖酒泉炖煌又西南有牂柯越嶲益州皆属焉】
　　孝公【献公子显王八年庚申立】
　　卫鞅【卫之庻孽公子姓公孙氏】亡魏入秦【鞅事公相公叔痤为庻子见魏策】孝公以为相封之于商【属农】号曰商君商君治秦法令至行【至犹极】公平无私罚不讳强大【讳犹避也强宗大族】赏不私亲近法及太子【是为惠王】黥劓其傅【墨湼其颡曰黥截鼻曰劓太子犯法鞅曰法之不行自上犯之太子君嗣也不可刑刑其傅公子防黥其师公孙贾】朞年之后道不拾遗民不妄取兵革大强【革甲也以革为札】诸侯畏惧然刻深寡恩【刻犹深也刻金木者有深而已】特以强服之耳孝公行之八年疾且不起欲传商君【传位与之】辞不受孝公已死惠王代后莅政有顷【莅临也集韵顷少选】商君告归【惧诛归商】人説惠王曰大臣太重者国危左右太亲者身危【君之身】今秦妇人婴儿【集韵女曰婴男曰儿】皆言商君之法莫言大王之法是商君反为主大王更为臣也且夫商君固大王之仇讐也愿大王图之商君归还【时自商欲归魏不得故还秦】惠王车裂之而秦人不怜【无念之者】
　　惠文君【孝公子元年显王三十二年甲申也十三年始称王前此称王后人追书耳】
　　苏秦始将连横【文颖曰关东为从西为横孟康曰南北为从东西为横瓉曰以利合曰从以威势相胁曰横】説秦惠王曰大王之国西有巴蜀汉中之利【三郡并属益州】北有胡貉【胡楼烦林胡之集韵貉似狐】代马之用【代幽州郡】南有巫山【在南郡巫】黔中之限【黔故楚地秦北距此二郡耳故言限秦昭三十年始定为黔中郡后为武陵郡见后志】东有殽函之固【始皇纪注殽二殽函函关也在农】田肥美民殷富【殷盛也】战车万乗奋撃百万【士之能奋撃者】沃野千里【沃言其肥润】蓄积饶多地势形便【地势与形便于攻守】此所谓天府【言蓄聚之富非人力也】天下之雄国也【物之雄者强】以大王之贤士民之众车骑之用【骑士之便马者】兵法之教【教犹习】可以并诸侯吞天下称帝而治愿大王少留意臣请奏其効【奏进効功也】秦王曰寡人闻之毛羽不丰满者不可以髙飞文章不成者【文章法令也】不可以诛罚道徳不厚者不可以使民政教不顺者【逆人之心】不可以烦大臣【逆人心则行之难故大臣劳】今先生俨然【矜荘貌】不逺千里而庭教之【教之于广庭】愿以异日【异犹它也俟成顺然后承教以此知为惠王初】苏秦曰臣固疑大王之不能用也昔者神农伐补遂【国名未详】黄帝伐涿鹿【属上谷】而禽蚩尤【九黎氏之后见事史】尧伐驩兠【书止言忧之岂尝伐之而不服耶】舜伐三苗【国名缙云氏之后】禹伐共工【伐乃流之】汤伐有夏文王伐崇【崇侯虎纣卿士道之为恶】武王伐纣齐桓任战【任犹用也作内政寄军令是也】而霸天下由此观之恶有不战者乎古者使车毂撃驰【毂辐所凑也相撃而驰言其众】言语相结【结亲也】天下为一约从连横兵革不藏文士并饬【文犹辩也饬饰同】诸侯乱惑万端俱起不可胜理科条既备【科程也集韵条件也】民多伪态书策稠浊【策简也大事书之稠多也言冇司文书多阅者昏乱】百姓不足上下相愁民无所聊【集韵聊頼也】明言章理【文章法理】兵甲愈起辩言伟服【伟竒也】战攻不息繁称文辞【防説也】天下不治舌敝耳聋不见成功行义约信天下不亲于是乃废文任武厚养死士【敢死之士】缀甲厉兵【集韵厉严也】効胜于战场【効致其功也】夫徒处而致利【徒犹空也言无所为】安坐而广地虽古五帝三王五霸明主贤君常欲坐而致之其势不能故以战续之寛则两军相攻廹则杖防相撞【廹近也杖如杖剑防谓持防防有支矛撞手捣也】然后可建大功是故兵胜于外义强于内【论战故独言义】威立于上民服于下今欲并天下凌万乗【集韵凌侵尚也当从人】诎敌国【诎服之】制海内子元元【元善也民之善故称元】臣诸侯【言敌国又言诸侯则侯非其敌者】非兵不可今之嗣主【时君皆继世者也】忽于至道皆惛于教【惛不明也】乱于治迷于言惑于语沉于辩【沉犹溺】溺于辞【溺谓为所冐没】以此论之王固不能行也説秦王书十上而説不行黑貂之裘敝【貂防属大而黄黑出丁零国】黄金百斤尽资用乏絶【资货也】去秦而归赢縢【方言儋齐楚陈宋曰攍通作赢縢缄也】履蹻负书担囊【髙注槖囊也然则此字元作槖从两説则上縢字当从巾囊也槖无底囊有底】形容枯槁靣目黧【元作犁】黑【集韵黧黑黄色】状有愧色【愧元作归今从髙注】归至家妻不下絍【机缕也不下言自若】嫂不为炊父母不与言苏秦喟然叹曰【喟大息也】妻不以我为夫嫂不以我为叔父母不以我为子是皆秦之罪也乃夜发书陈箧数十【箧藏也】得太公隂符之谋【汉志有隂符经】伏而诵之简练以为揣摩【简犹择练洓帛也取其熟揣量摩研也游説之术或量其情或研切之】读书欲睡引锥自刺其股【锥鋭也鍼之】血流至足曰安有説人主不能出其金玉锦绣取卿相之尊者乎朞年揣摩成曰此真可以説当世之君矣于是乃摩燕乌集阙【摩言切近过之阙名未详】见説赵王【肃侯】于华屋之下【见説见而説也华髙丽也】抵掌而谈【集韵抵侧撃也】赵王大説封为武安君受相印革车百乗【兵车也】锦绣千纯【集韵匹端曰纯】白璧百双黄金万镒【一镒二十四两】以随其后约从散横以抑强秦故苏秦相于赵而关不通【六国之关不通秦也】当此之时天下之大万民之众王侯之威谋臣之权皆欲决于苏秦之策【决言用之不疑防谋也】不费斗粮未烦一兵未战一士未絶一未折一矢诸侯相亲贤于兄弟【贤犹胜】夫贤人在而天下服一人用而天下从故曰式于政不式于勇【式犹用】式于廊庙之内【廊东西序庙以尊先祖人君之居谓之岩廊庙堂尊严之称】不式于四境之外当秦之隆【苏秦隆盛之时】黄金万镒【元从水】为用转毂连骑【后车之盛】熿于道【光耀也】山东之国从风而服【以草偃为喻也】使赵大重【为从主诸侯尊之】且夫苏秦特穷巷掘门【凿垣为门】桑户棬枢之士耳【枢门牝也揉木为之如棬棬屈木盂也】伏轼【车前横木】撙衔【集韵撙挫也盖犹顿衔勒也】横歴天下【歴过也犹横行】庭説诸侯之主【犹庭教云】杜左右之口【杜犹塞】天下莫之伉【集韵匹也】将説楚王【威】路过洛阳【汉为河南郡】父母闻之清宫除道【清洒扫也】张乐设饮【张施也】郊迎三十里【迎于郊】妻侧目而视【不敢正视】倾耳而听嫂虵行匍伏【虵不直行伏音匐匍匐伏地也】四拜自跪而谢【集韵跪小拜也既拜复膝地】苏秦曰嫂何前倨而后卑也【倨不逊也】嫂曰以季子位尊而多金【谯周曰秦字季子】苏秦曰嗟乎贫穷则父母不子富贵则亲戚畏惧人生世上势位富厚盖可以忽乎哉【忽轻也此策史畧同合从在赵肃侯十六年此四年彪谓秦之自刺可谓有志矣而志止于金玉卿相故其所成就适足夸嫂妇耳而此史极口称颂之是亦利禄徒耳恶覩所谓大丈夫之事哉】
　　秦惠王谓寒泉子【秦处士之号】曰苏秦欺寡人【欺诈也言以虚声恐之】欲以一人之智反覆山东【元作东山】之君从以欺秦赵固负其众【负犹恃】故先使苏秦以其币帛约乎诸侯诸侯不可一犹连鸡之不能俱止于栖亦明矣【连谓绳繋之栖鸡所宿也】寡人忿然含怒日久吾欲使武安子起往喻意焉【喻谕同告也告诸侯以不可一之意】寒泉子曰不可夫攻城堕邑【败城邑曰堕】请使武安子善我国家【称国家之美】使诸侯请使客卿张仪【魏人仕秦惠五年为客卿】秦惠王曰敬受命【按起以昭二十九年为武安君自合从至是五十七年矣所称武安子起谬也】
　　楚魏战于陉山【魏记苏秦注在密县密属河南楚记威王卒魏因丧取我陉山魏防六年伐楚败之陉山在此前九年】魏许秦以上洛【属农】以絶秦于楚【使不助楚】魏战胜楚败于南阳【荆州郡非修武所谓】秦责赂于魏【责求也】魏不与管浅【秦人】谓秦王曰王何不谓楚王【懐】曰魏许寡人以地今战胜魏王【防】背寡人也王何不与寡人遇【遇犹会】魏畏秦楚之合必与秦地矣是魏胜楚而亡地于秦也是王以地徳寡人【秦因楚会得地楚之惠也】秦之楚者多资矣【之往也言将以厚币往结楚好】魏弱若不出地则王攻其南寡人攻其西魏必危秦王曰善以是告楚楚王扬言【显言之】与秦遇魏王闻之恐効上洛于秦
　　楚使者景鲤在秦从秦王与魏王【防】遇于境【此下脱简有秦使周最觧説与魏所以遇之意见髙注而楚防有其事】是以鲤与之遇也敝邑之于与遇善之【加好于魏】故齐不合也楚王因不罪景鲤而徳周秦【齐魏讐也好魏故齐不合齐楚敌也齐不合故楚説】
　　楚王【懐】使景鲤如秦客谓秦王曰景鲤楚王【下衍使景二字】所甚爱王不如留之以市地【市买卖所之也言使楚以地赎鲤如之】楚王听则不用兵而得地楚不听则杀景鲤更【衍下不字】与不如景鲤者【元作留】是便计也【便犹利安】秦王乃留景鲤景鲤使人説秦王曰臣见王之权轻天下【权犹势也天下所轻】而地不可得也臣之来使也闻齐魏皆且割地以事秦所以然者以秦与楚为昆弟国今大王留臣是示天下无楚也齐魏有何重于孤国也【有犹又】楚知秦之孤不与地而外结交以图【图秦】则社稷必危不如出臣秦王乃出之
　　楚攻魏张仪谓秦王曰不如与魏以劲之【与犹助】魏战胜复听于秦必入西河之外【禹贡西河属雍州此时属魏子夏老于西河之上是也】不胜魏不能守王必取之【自取河外】王用仪言取皮氏卒万人车百乗【皮氏属河东魏地也今秦于此取卒与车岂丧地七百里时入秦耶】以与魏犀首【公孙衍也隂晋人司马彪曰犀首魏官若今虎牙将军】战胜威王【楚】魏兵罢敝【罢疲同】恐畏秦果献西河之外【魏防五年入秦河西地此前八年也仪时为客卿魏七年纳上郡此前十年也仪时为相】
　　田华之为陈轸【二皆齐姓】説秦惠王曰臣恐王之如郭君【郭号同属扶风】夫晋献公欲伐郭而惮舟之侨存【惮难之也侨郭大夫】荀息【晋大夫】曰周书有言美女破舌【破壊其事舌指諌臣】乃遗之女乐以乱其政舟之侨谏而不听遂去【闵二年奔晋】因而伐郭遂破之又欲伐虞【属河东大阳】而惮宫之竒存【之竒虞臣】荀息曰周书有言美男破老【老成人】乃遗之美男教之恶宫之奇宫之奇以谏而不听遂亡【左氏不言其亡】因而伐虞遂取之今秦自以为王【时亦未王谓其欲之】能害王者之国者楚也【因其有自王之志故称之曰王者】楚知横门君【元作横君注有门字知为脱文盖秦将也】之善用兵【下衍用兵二字】与陈轸之智故骄张仪以五国【骄宠之也言楚使韩魏赵燕齐以事属之以重其权按仪初防楚楚相笞之后相楚乃为秦间耳楚无骄之之事今云然因其自楚来间之耳】来必恶是二人【恶言其恶也】愿王勿听也张仪果来辞因言轸也王怒而不听
　　张仪又恶陈轸于秦王曰轸驰秦楚之间今遂不加善秦而善轸【言楚善之】然则是轸自为而不为国也且轸欲去秦而之楚王何不听乎【听犹许】王谓陈轸曰吾闻子欲去秦而之楚信乎陈轸曰然王曰仪之言果信也曰非独仪知之也行道之人皆知之曰孝己爱其亲【世纪殷髙宗有贤子孝己母早死髙宗惑后妻之言放之而死】天下欲以为子子胥忠乎其君【伍子胥楚人平王杀其父奢胥奔吴呉王夫差败越于夫椒越王勾践求委国为臣妾夫差将许之胥諌不听后吴伐齐胥諌请释齐先越太宰嚭谗之赐劒以死】天下欲以为臣卖仆妾售乎闾巷【售卖去手也】者良仆妾也【良善也】出妇嫁乡曲者【曲里之一曲如韦曲杜曲】良妇也吾不忠于君楚亦何以轸为忠乎忠且见弃吾不之楚何适乎秦王曰善乃止之【轸传有】
　　陈轸去楚之秦【言去楚者本其始仕秦之时自楚来也且为输楚张本】张仪谓秦王曰陈轸为王臣常以国情输楚【情谓国事之隐者】仪不能与从事愿王逐之即复之楚愿王杀之王曰轸安敢之楚也王召陈轸告之曰吾能听子子欲何之请为子约车【约纒束之】对曰臣愿之楚王曰仪以子为之楚吾又自知子之楚子非楚且安之也轸曰臣出必故之楚以顺王与仪之策【策谓其所筹度】而明臣之楚与否也【此之即所谓以国情输楚】楚人有两妻者人誂其长者【誂相呼诱也】长者詈之【詈骂也】誂其少者少者许之居无几何【时不久也】有两妻者死客谓誂者曰汝取长者乎少者乎取长者【誂者对也】客曰长者詈汝少者和汝【和犹应】汝何为取长者曰居彼人之所则欲其许我也今为我妻则欲其为我詈人也【以国情输楚犹许者也轸诚有此则今之楚楚必不欲也】今楚王【懐】明主也而昭阳贤相也轸为人臣而常以国情【补】输楚楚【元作王】王必不留臣昭阳将不与臣从事矣以此明臣之楚与否【之亦犹于】轸出张仪入问王曰陈轸果安之王曰夫轸天下之辩士也熟【元作孰】视寡人曰轸必之楚寡人遂无奈何也寡人因问曰子必之楚也则仪之言果信也轸曰非独仪之言也行道之人皆知之昔者子胥忠其君天下皆欲以为臣孝己爱其亲天下皆欲以为子故卖仆妾不出里巷而取者良仆妾也出妇嫁于乡里者善妇也臣不忠于王楚何以轸为忠忠【】且见弃轸不之楚而何之乎王以为然遂善待之【此一事再出著书者以所闻駮异也彪谓轸之辩捷给而其所称譬皆当于人心不诡于正论周衰辩士未有若轸之絶伦离羣者也】
　　义渠君【西戎也北地郡有义渠道】之魏公孙衍谓义渠君曰道逺臣不得复过矣【不复相过】请谒事情【谒白也情犹实】义渠君曰愿闻之对曰中国无事于秦则秦且烧焫获君之国【焫亦烧也言火其国以得其地】中国为有事于秦【事皆谓战】则秦且轻使重币【轻言其行疾】而事君之国也【此事君之事】义渠君曰谨闻令【令犹命】居无几何五国伐秦【后七年韩赵魏燕齐共攻秦】陈轸谓秦王曰义渠君蛮夷之贤君王不如赂之以抚其心【抚安也】秦王曰善因以文绣千匹好女百人遗义渠君【遗赠也】义渠君致羣臣而谋【致之使至】曰此乃公孙衍之所谓也因起兵袭秦大败秦人于李帛之下【史张仪末有此防帛作伯地缺平原注河内成臯有李城岂秦出兵与诸国遇于此地而见败耶】
　　司马错【秦人】与张仪争论于秦惠王前司马错欲伐蜀张仪曰不如伐韩王曰请闻其説对曰亲魏善楚下兵三川塞轘辕缑氏之口【髙纪注轘辕缑氏险道属河南】当屯留之道【属上党】魏絶南阳【秦使之絶】楚临南郑【亦河南郑】秦攻新城宜阳【新城属河南】以临二周之郊诛周主之罪【诛讨也】侵楚魏之地周自知不救九鼎寳器必出据九鼎按图籍【土地之图人民金谷之籍】挟天子【挟持也】以令天下【号令指麾之】天下莫敢不听此王业也今夫蜀西僻之国而戎狄之长也敝兵劳众不足以成名【伯王之名】得其地不足以为利臣闻争名者于朝争利者于市今三川周室天下之市朝也而王不争焉顾争于戎狄【顾还视也故为反】去王业逺矣司马错曰不然臣闻之欲富国者务广其地【务趣也】欲强兵者务富其民欲王者务博其徳三资者备【三者于国如人之有资货】而王随之矣今王之地小民贫故臣愿从事于易夫蜀西僻之国也而戎狄之长也而有桀纣之乱以秦攻之譬如使豺狼逐羣羊也取其地足以广国也得其财足以富民缮兵【缮补也】不伤众而彼已服矣故防一国而天下不以为暴利尽四海【言四方之物蜀兼有之故苏秦于巴蜀汉中独曰利】诸侯不以为贪是我一举而名实两附【不贪暴名也得国实也】而又有禁暴正乱之名今攻韩刼天子【劫胁止也】劫天子恶名也而未必利也又有不义之名【韩无罪而伐之不义也】而攻天下之所不欲危【天下皆有尊周之志】臣请谒其故周天下之宗室也【宗尊也】齐韩周之与国也周自知失九鼎韩自知亡三川则必将二国并力合谋【并并也】以因于齐赵而求解乎楚魏【觧免秦兵】以鼎与楚以地与魏王不能禁此臣所谓危不如伐蜀之完也【不虞伤败】惠王曰善寡人听子卒起兵伐蜀十月取之遂定蜀蜀主更号为侯而使陈荘相蜀蜀既属【属犹附】秦益强富厚轻诸侯【仪有在前十年前而表在后九年谓前年议伐后年取之而取之书十月知为一年事也今从表】
　　齐助楚攻秦取曲沃【晋桓叔所封汉属河东为闻喜此时属秦与上取皮氏卒同义】其后秦欲伐齐齐楚之交善惠王患之谓张仪曰吾欲伐齐齐楚方懽子为寡人虑之奈何张仪曰王其为臣约车并币【言并则币非一物】臣请试之【不自必之辞】张仪南见楚王【懐】曰敝邑之王所説甚者无大大王【大犹过】唯仪之所甚愿为臣者【唯辞也称往相楚是也】亦无大大王敝邑之王所甚憎者【衍亦字】无大齐王【闵】唯仪之所【】甚憎者亦无大齐王今齐王之罪其于敝邑之王甚厚【言得罪于秦重也】敝邑欲伐之而大国与之懽是以敝邑之王不得事令【事犹听从】而仪不得为臣也大王茍能闭关絶齐臣请使秦王献商于之地【楚记注在今顺阳郡南乡丹水三县有商城在于中故名农商县是也】方六百里若此齐必弱【失楚援故】齐弱则必为王役【元作没】矣【役言为楚役使】则是北弱齐西徳于秦【秦因楚絶齐得报曲沃之役楚之惠也】而私商于之地以为利也则此一计而三利俱至楚王大説宣言之于朝廷曰不谷得商于之地方六百里羣臣闻见者毕贺【毕犹尽】陈轸后见【时去秦在楚】独不贺楚王曰不谷不烦一兵不伤一人而得商于之地六百里寡人自以为智矣诸士大夫皆贺子独不贺何也陈轸对曰臣见商于之地不可得而患必至也故不敢妄贺王曰何也对曰夫秦所以重王者以王有齐也今地未可得而齐先絶是楚孤也【无援故】秦又何重孤国且先出地絶齐秦计必弗为也先絶齐后责地且必受欺于张仪【言仪必背约】受欺于张仪王必惋之【惋犹恨】是西生秦患北絶齐交则两国兵必至矣楚王不听曰吾事善矣子其弭口无言【集韵弥止也通作弭】以待吾事【轸之防此可谓明矣而懐王不听愚而好自用者也其死秦宜哉】楚王使人絶齐使者未来【来还也】又重絶之张仪反【絶句】秦使人使齐齐秦之交隂合楚因使一将军受地于秦张仪至【前反而今至也】称病不朝楚王曰张子以寡人不絶齐乎乃使勇士往詈齐王张仪知楚絶齐也乃出见使者曰从某至某广从六里【横度为广直为从】使者曰臣闻六百里不闻六里仪曰仪固以小人【小人贫寠之称言不能多与】安得六百里使者反报楚王楚王大怒欲兴师伐秦陈轸曰臣可以言乎王曰可矣轸曰伐秦非计也王不如赂之一名都【都邑有闻于时者】与之伐齐是我亡于秦而取偿于齐也【偿还也言胜齐则得地虽亡所赂足以相偿】楚国不尚全事【不尚尚也言无所丧】王今已絶齐而责欺于秦是吾合齐秦之交也国【元作固】必大伤楚王不听【是亦明计也而不听是以知楚王之悍也彼安能用屈原哉】遂举兵伐秦秦与齐合韩氏从之楚兵大败于杜陵【属京兆】故楚之土壌士民非削弱仅以救亡者【集韵仅劣也】计失于陈轸过听于张仪【过犹误　记懐十六年有此十二年也】
　　楚絶齐齐举兵伐楚陈轸谓楚王【懐】曰王不如以地东解于齐西讲于秦王使陈轸之秦秦王谓轸曰子秦人也寡人与子故也【故言有旧】寡人不佞【佞髙材也】不能亲国事也【躬亲治国】故子弃寡人事楚王今齐楚相伐【轸言韩魏】或谓救之便或谓救之不便子独不可以忠为子主计【主懐王】以其余为寡人乎陈轸曰王独不闻吴人之逰楚者乎楚王甚爱之【楚先王】病【吴人】故使人问之【楚王使问】曰【使者还王问之】诚病乎意亦思乎【思吴】左右曰臣又知其思与不思【注家説有为又则又亦有也此言有以知之】诚思则将吴吟【作吴人呻吟】今轸将为王吴吟【言不忘秦】王不闻夫管与之説乎【轸作馆竪子】有两虎争【元作诤下同】人而鬭管荘子将刺之【管作卞刺直伤也】管与止之曰虎者戾虫【戾犹暴】人者甘饵也【以饼饵喻之】今两虎争人而鬭小者必死大者必伤子待伤虎而刺之则是一举而兼两虎也无刺一虎之劳而有刺两虎之名齐楚今战战必败【必有一败】败王起兵救之有救齐之利而无伐楚之害【今详秦王言为子主计则以齐楚正相伐故也今轸言无伐楚亦所以忠为主也】计听知覆逆者【能计善听知二国之覆逆覆逆言不顺于理】唯王可也计者事之本也听者存亡之机【机主矢喻事之要也先也】计失而听过能有国者寡也故曰计有一二者难悖【一二言反覆计之集韵悖乱也】听无失本末者难惑【轸传有无计听下】
　　秦惠王死公孙衍欲穷张仪李讐【秦人】谓公孙衍曰不如召甘茂于魏召公孙显【秦人】于韩起樗里子于国【起犹举】三人者皆张仪之讐也公用之则诸侯必见张子之无秦矣
　　武王【文子元年赧王五年辛亥】
　　张仪欲假秦兵以救魏【时将相魏】左成谓甘茂曰不如予之魏不反秦兵【谓败而死伤多】张子不反秦【惧秦以丧兵诛之】魏若反秦兵张子得志于魏不敢反于秦矣【惧秦疑其厚魏】张子不去秦【去犹舍也仪虽为魏犹有得秦之心】张子必髙子【髙贵重也髙之者欲茂以秦资之】
　　张仪之残樗里疾也【残犹害】重而使之楚【重犹贵贵之者欲使楚亦贵重之】因令楚王【懐】为之请相于秦【请于秦使相之】张子谓秦王曰重樗里疾而使之者将以为国交也【结两国之交】今身在楚【疾之身】楚王因为请相于秦臣闻其言【闻疾之言盖诬之也】曰王【楚王】欲穷仪于秦乎臣请助王楚王以为然故为请相也今王诚听之彼必以国事楚王秦王大怒樗里疾出走
　　张仪欲以汉中与楚【惠十三年取楚汉中】请秦王曰有汉中蠧【蠧木中虫也言为国害】种树不处者【言非其所】人必害之家有不宜之财则伤【非所宜得得之必有祸】今【元作本】汉中南边为楚利此国累也甘茂谓王曰地大者固多忧乎【言不然】天下有变【谓害于秦】王割汉中以楚和楚必畔天下而与王【畔犹背】王今以汉中与楚即天下有变王何以市楚也
　　为【补】魏谓魏冉【楚人宣太后弟后封穣侯传言其用事武王时此时冉欲如楚魏恐其合也】曰公闻东方之语乎【东山东】曰弗闻也曰辛张阳母泽【辛疑韩人张张仪母泽疑齐人】説魏王【哀】薛公【田婴】公叔也曰臣战【与楚战】载主契国【主木主军行载之祷且告焉契言以国为给】以与王约【王魏王】必无患矣若有败之者臣请挈领【领项也言欲请诛持其项以受鈇钺】然而臣有患也【患楚与秦合下衍十六字】夫楚王【懐】之以其国依冉也而事臣之主【事征伐也臣辛张阳主韩魏齐也此三人之辞非説冉者故名冉】此臣之所甚患也【此下乃説者之辞】今公东而因言于楚【公谓冉东东之楚也因与楚好言】是令张仪之言为禹【仪以武二年死故此章必次之是禹善谟今仪言楚依冉而冉果与楚合是仪之谋侔于禹也】而务败公之事也【三国是仪之説必欲败冉合从之为】公不如反公国【谓秦】徳楚【但施恩惠而不之楚】而观薛公之为公也【观其于冉如何】观三国之所求于秦而不能得者请以号三国以自信也【为韩魏齐请其所欲于秦因宣言之所以信于三国】观张仪与泽之所不能得于薛公者【衍也字】而公请之以自重也【薛公所不与仪者冉为之请而得则仪重冉仪时相魏为仪请而得亦所以为魏魏亦重冉也】
　　医扁鹊【卢人字越人】见秦武王武王示之病扁鹊请除【欲去其病】左右曰君之病在耳之前目之下除之未必已也将使耳不聦目不眀君以告扁鹊扁鹊怒而投其石【砭也所以砭弹臃肿】曰【】君与知之者谋之而与不知者败之使此知秦国之政也【此如此】则君一举而亡国矣【按扁鹊与赵简子同时至是百三十年矣】
　　秦武王谓甘茂曰寡人欲车通三川以闚周室【闚窥同小视也周室洛邑盖欲取之不正言耳言三川知其志不止镐京也】而寡人死不朽乎甘茂对曰请之魏约伐韩王令向夀【宣太后外族】辅行【辅犹副】甘茂至魏谓向夀子归告王曰魏徳臣矣然愿王勿攻也事成尽以为子功向寿归以告王王迎甘茂于息壌【山海经鲧窃息壌以陻洪水府则训于中央言息壌湮洪水之州而栁子厚言永州有之则息壌非一处此秦地也】甘茂至王问其故【勿攻之故】对曰宜阳大县也上党南阳【此属修武】积之久矣【二县财赋归之】名为县其实郡也【此时韩都平阳春秋传上大夫受郡下大夫受县则郡县之称久矣】今王倍数险【倍背同】行数千里而攻之难矣臣闻张仪西并巴蜀之地【并犹兼】北取西河之外南取上庸【属汉中】天下不以【衍为字】多张仪而贤先王【惠文】魏文侯令乐羊将攻中山【兾州国后志一名中人亭】三年而拔之乐羊反而语功文侯示之谤书一箧乐羊再拜稽首曰此非臣之功主君之力也今臣羇旅之臣也樗里疾公孙衍二人者挟韩而议【媒孽之也】王必听之是王欺魏而臣受公仲朋【元作侈】之怨也【朋公仲名此书后或名朋或名侈朋侈字近故误史并作侈然韩防言公仲侈又言韩侈为两人今定公仲名朋别韩侈也】昔者曾子处费【鲁邑属东海】费人有与曾子同名族者【族姓也】而杀人人告曾子母曰曾参杀人曾子之母曰吾子不杀人织自若【若如故也】有顷焉人又曰曾参杀人其母尚织自若也顷之一人又告之曰曾参杀人其母惧投杼【机之持纬者】逾墙而走夫以曾参之贤与母之信也而三人疑之【使其母疑】则慈母不能信也今臣之贤不及曾子而王之信臣又未若曾子之母也疑臣者【疑之于王】不适三人【适啻同】臣恐王为臣之投杼也王曰寡人不听也请与子盟于是与之盟于息壌果攻宜阳五月而不能防也樗里疾公孙衍二人在【言在中也】争之王王将听之召甘茂而告之甘茂对曰息壤在彼王曰有之因悉起兵复使甘茂攻之遂拔宜阳【在三年茂传有】
　　宜阳之役【役犹戍役】冯章【秦人】谓秦王曰不防宜阳韩楚乗吾敝国必危矣不如许楚汉中以懽之【使楚説也】楚懽而不进韩必孤无奈秦何矣王曰善果使冯章许楚汉中而拔宜阳楚王【懐】以其言责汉中于冯章冯章谓秦王曰王遂亡臣【诈为逐之】因谓楚王曰寡人固无地而许楚王【彪谓此策可以无出地矣如后不可为约何】
　　甘茂攻宜阳三鼓之【鼔以进军】而卒不上【卒士也上犹前】秦之右将有尉【军尉】对曰公不论兵【言不以兵法治士】必大困甘茂曰我羇旅而得相秦者我以宜阳饵王【以钓喻也】今攻宜阳而不防公孙衍樗里疾挫我于内【挫摧也】而公仲【元作中】以韩穷我于外是无伐之日已【战功曰伐言后不复立功】请明日鼓之而不可下因以宜阳之郭为墓【示必死也】于是出私金以益公赏明日鼓之而宜阳防
　　宜阳未得秦死伤者众甘茂欲息兵左成谓甘茂曰公内攻于樗里疾公孙衍【二人毁之如攻国然】而外与韩朋【元作侈】为怨今公用兵无功公必穷矣公不如进兵攻宜阳冝阳防则公之功多矣是樗里疾公孙衍无事也【不得事权】秦众尽【谓死伤多】怨之深矣【使茂久攻二人持之故也】
　　冝阳之役楚畔秦而合于韩秦王惧甘茂曰楚虽合韩不为韩氏先战韩亦恐战而楚有变其后【变背约也楚时助韩兵在韩后】韩楚必相御也【御犹制也二国虽合犹相疑故自相制】楚言与韩而不余怨于秦【楚之与韩有言而已而其于秦不见多怨】臣是以知其御也
　　宜阳之役杨达【秦人】谓公孙显曰请为公以五万攻西周得之是以九鼎抑【元作卬】甘茂也【显与茂争国者见惠王策抑桉也】不然秦攻西周天下恶之其救韩必疾则茂事败矣【言攻而不胜亦足以败茂　元在韩策】
　　秦王谓甘茂曰楚客来使者多健【言其强辩】与寡人争辞寡人数穷焉【辞屈也】为之奈何甘茂对曰王勿患也其健者来使者则王勿听其事其需弱者来使【集韵需音儒韦柔滑貌】则王必听之然则需弱者用而健者不用矣王因而制之【弱者易制因可制】
　　甘茂相秦秦王爱公孙衍与之间有所立【请间之间暇隙也因暇与语将置相也】因目谓之曰寡人且相子甘茂之吏道而闻之【闻之于道】以告甘茂甘茂因入见王曰王得贤相敢再拜贺王曰寡人托国于子焉更得贤相对曰王且相犀首王曰子焉闻之对曰犀首告臣王怒于犀首之泄也乃逐之【补逐逐衍也曰告人足矣不必告已】
　　甘茂约秦魏而攻楚楚之相秦者屈盖【凡屈皆楚人楚任之于秦使为秦相】为楚和于秦秦啓关而听楚使甘茂谓秦王曰訹【元作怵】于楚【訹诱也若怵则恐耳】而不使魏制和【制谓主之】楚必曰【以鬻魏之言告魏】秦鬻魏【鬻卖也如卖友云言始约而终背之】魏【】不説而合于楚楚魏为一国恐伤矣王不如使魏制和魏制和必説【絶句】王不恶于魏则寄地必多矣【言魏且割地与秦时地未入故言寄】
　　谓秦王曰臣窃惑王之轻齐易楚而卑畜韩也臣闻王兵胜而不骄霸主约而不忿【主天下之要约】胜而不骄故能服世约而不忿故能从邻【使邻国服从】今王广徳魏赵【大施恩惠】而轻失齐骄也战胜楚交不恤楚交忿也【言不以交楚为意】骄忿非霸王之业也臣切为大王虑之而不取也诗云靡不有初鲜克有终【大雅荡诗】故先王之所重者唯终与始何以知其然也昔智伯瑶残范中行【范吉射中行寅晋两卿】围晋阳【属太原故诗唐国】卒为三家笑【赵魏韩也事见韩防晋出公十七年】吴王夫差栖越于会稽【故越国扬州郡亦山名事见哀元年】胜齐于艾陵【杜注齐地哀十一年】为黄池之遇【陈留外黄注县有黄沟又魏内黄注吴会诸侯于黄池今黄沟是哀十三年】无礼于宋【并哀十三年吴欲伐宋杀其大夫囚其妇人】遂为【元作与】勾践禽死【二十二年】梁君【惠王】伐楚胜齐制韩赵之兵驱十二诸侯以朝天子于孟津【在河内河阳县南魏记惠王二年败韩于马陵败赵于懐十五年鲁卫宋郑君来朝二十八年中山君为相不见齐楚及朝天子事】后子死【太子申也三十年齐败我马陵虏申】身布冠【以丧礼自居也】而拘于秦【拘犹制】三者非无功也能始而不能终也今王破宜阳残三川而使天下之士不敢言雍天下之国【雍拥同言据有之】徙两周之疆【侵逼之】而世主不敢窥阳侯之塞【河东阳注阳侯国】取黄棘【秦纪楚记懐王与昭王盟于黄棘皆此地】而韩楚之兵不敢进王若能为此尾【言善其后】则三王不足四五霸不足六王若不能为此尾而有后患则臣恐诸侯之君河济之士【济水在温西北此言中国耳】以王为吴智之事也诗云行百里者半于九十【逸诗言行九十里适足为五十里耳】此言末路之难今大王皆有骄色以臣之心观之天下之事依世主之心【依犹据】非楚受兵必秦也【皆骄强故】何以知其然也秦人援魏以拒楚楚人援韩以拒秦【衍王字】四国之兵敌【秦楚韩魏也韩魏虽弱以得援故与之敌】而未能复战也【敌故不敢轻战】齐宋在绳墨之外以为权【外言四国不以为意权言能轻重四国】故曰先得齐宋者伐秦【此言魏韩得之】秦先得齐宋则韩氏铄【以销金喻】韩氏铄则楚孤而受兵也楚先得之则魏氏铄魏氏铄则秦孤而受兵矣若随此计而行之则两国者【秦楚】必为天下笑矣【彪谓此防孟轲之徒也惜其不名】
　　秦王与中期【秦人】争论不胜秦王大怒中期徐行而去或为中期説秦王曰悍人也【悍勇也勇者多迕】中期适遇明君故也向者遇桀纣必杀之矣秦王因不罪
　　昭防王【武王母弟元年赧王九年乙夘】
　　甘茂亡秦【茂昭元年撃魏皮氏未拔去】且之齐出关遇苏子【代也代侍燕太子质于齐将适秦】曰君闻夫江上之处女乎【女在室者】苏子曰不闻曰夫江上之处女有家贫而无烛者处女相与语欲去之【遣之使去】家贫无烛者将去矣谓处女曰妾以无烛故常先至扫室布席何爱于余明之照四壁者幸以赐妾何妨于处女妾自以为有益于处女何为去我处女相语以为然而留之今臣不肖弃逐于秦而出闗愿为足下扫室布席幸无我逐也苏子曰善请重公于齐乃西説秦王曰甘茂贤人非恒士也【恒常也】其居秦累世重矣【茂事惠武昭三王】自殽塞谿谷地形险易尽知之彼若以齐约韩魏反以谋秦是非秦之利也秦王曰然则奈何苏代曰不如重其贽【集韵贽与挚同握持也言多持物往遗之】厚其禄以迎之彼来则置之槐谷【扶风有槐史云鬼谷注在阳城】终身勿出【代知茂必留齐故言此尔不为茂防説也】天下何从图秦秦王曰善与之上卿以相迎之齐【迎之于齐】甘茂辞不往苏子【元作秦】伪为齐【】王【闵】曰甘茂贤人也今秦与之上卿以相迎之茂徳王之赐故不往愿为王臣今王何以礼之王若不留必不徳王彼以甘茂之贤得擅用强秦之众则难图也齐王曰善赐之上卿命而处之【命犹八命之命茂传有】
　　献则【楚人为芊戎防説者】谓公孙消【秦人】曰公大臣之尊者也数伐有功【伐战伐】所以不为相者太后【宣太后】不善公也芊【元作辛下同】戎者太后之所亲也【穣侯后同父弟芊戎为华阳君凡芊皆楚人】今亡于楚在东周【戎时未入秦知为昭王初也】公何不以秦楚之重资而相之于周乎【使为周相】楚必便之矣【戎虽以罪去楚楚既与秦共资之必为楚用故楚利之】是芊戎有秦楚之重太后必説公公相必矣
　　三国攻秦入函谷【魏记哀二十一年与齐韩共攻秦此九年也】秦王谓楼缓【赵人见穣侯此九年相秦而免】曰三国之兵深矣寡人欲割河东而讲【大河之东非郡名】对曰割河东大费也免【元作勉】于国患大利也此父兄之任也【谓公族】王何不召公子他【元作池下同此书多作他】而问焉王召公子他而问之对曰讲亦悔不讲亦悔王曰何也对曰王割河东而讲三国虽去王必曰惜矣【悔其失地】三国且去吾特以三城从之此讲之悔也王不讲三国入函谷咸阳必危【咸阳秦都扶风渭城也】王又曰惜矣吾爱三城而不讲此又不讲之悔也王曰钧吾悔也【钧均同平也】寜亡三城而悔无危咸阳而悔也寡人决讲矣【决断也犹必】卒使公子他以三城讲于三国三国【此二字】之兵乃退【缓时相秦对以他之言岂为侵官哉而曰此父兄之任焉用彼相矣】
　　薛公【田文】为魏谓魏冉曰文闻秦王欲以吕礼収齐【収犹取也礼时相齐亲礼所以取齐昭十三年礼奔魏其相齐见周防及孟尝后至十九年归秦明年齐伐宋伐宋后文乃相魏此事合在礼归秦之前此时文未相魏其言为魏意亲之矣】以济天下君必轻矣齐秦相聚以临三晋礼必并相之【相齐及秦】是君収齐以重吕礼也齐免于天下之兵其讐君必深【齐讐冉也欲得陶故故下章曰攻齐不成陶为邻恤然齐未免于兵亦不敢尔】君不如劝秦王令敝邑【薛也文以此十三年奔薛】卒攻齐之事齐破文请以所得封君齐破晋强【晋谓魏】秦王畏晋之强也必重君以取晋【文亲魏而重冉故欲取晋必重冉】齐予晋敝邑【薛虽文旧封而属齐齐破畏魏且取薛予魏】而不能支秦【魏得薛秦必害之而魏实弱不能当秦】晋必重君以事秦是君破齐以为功采晋以为重也破齐定封而秦晋皆重君若齐不破吕礼复用【礼虽亡秦之齐秦方以礼収齐则复亲之今齐不破是秦収齐之功遂也礼为有功于秦秦必用之并相齐秦也】子必大穷矣
　　泠向【髙注秦人今详为齐人盖齐攻宋恐秦害之故使向説秦】谓秦王曰向欲以齐事王使攻宋也宋破晋国危安邑王之有也【晋国大梁也宋在其东宋破则梁危安邑属河东近秦梁危则秦可取安邑】燕赵恶齐秦之合必割地以交于王矣齐必重于王【秦多得地齐畏其强故重之】则向之攻宋也且以恐齐而重王【燕赵交于秦故齐必恐】王何恶向之攻宋乎【恶皆去音】向以王之明为先知之【言秦自知攻宋之利】故不言
　　谓穣侯曰为君虑封【谋所以定其封】苦【元作若】于除宋罪重齐怒【宋齐所恶也故除宋罪则齐怒齐怒则冉之封不定故以为苦除觧免也】须残伐乱宋徳强齐定身封此亦百世之一时已
　　谓魏冉曰楚破秦秦【】不能与齐悬衡矣【悬衡轻重等也此言秦轻于齐】秦三世积节于韩魏【节犹事也言累有战伐之事】而齐之徳新加【加徳韩魏】与【衍齐字】秦交争韩魏韩【】魏东听【谓听齐】则秦伐矣齐有东国之地方千里楚包九夷又方千里南有符离之塞【属沛】北有甘鱼之口【未详疑为济隂髙鱼】权悬宋卫【言较其轻重】宋卫乃当阿甄耳【荘十三年注阿今济北东阿齐之阿邑甄属济隂荘十四年会于鄄史作甄此言二国如齐邑耳】利有千里者二【谓齐楚】富擅越【越勾践国犹礼之秋官四征伐所获之民也擅专有之事】秦乌能与齐悬衡韩支分方城膏腴之地【支言细散取之腴腹肥也言肥沃如之】以薄郑【薄犹廹也郑属长安在秦韩之间】兵休复起足以伤秦不必待齐
　　五国罢成臯【属河南详见赵策惠文十三年此二十一年也史不书】秦王欲为成阳君【以赵魏策知为韩人此十七年入朝时在其国】求相韩魏韩魏弗听秦太后【宣】为魏冉【冉后弟时主五国之成后恐成阳害其事故为之言】谓秦王曰成阳君以王之故穷而居于齐今王见其达而収之亦能翕其心乎【翕犹收也言収之晚】王曰未也太后曰穷而不収达而报之恐不为王用且収成阳君失韩魏之道也【其穷在齐亦必韩魏所恶】
　　蓝田【属京兆】岂难得哉【此防上有脱简盖三国攻楚楚求秦救薛公时在魏説者欲使薛公遣使之楚告以舍楚攻秦以疑秦使不救楚此言三国既舍楚攻秦蓝田可得也】况于楚之故地【蓝田秦近邑也尚可得而况楚地谓秦且以汉中予楚】楚疑于秦之未必救已也而今三国之辞云【元作去三国攻楚史不书辞云上所言者也】则楚之应之也必劝【劝乐之也言乐从从三国攻秦此一説也】是楚与三国谋出秦兵矣【出兵敌三国也其谋自楚】秦为知之必不救也三国疾攻楚楚必走秦以急【趋秦吿急】秦愈不敢出【畏三国也此又一説】则是我离秦而攻楚也【我三国也离言絶其交】兵必有功薛公曰善遂发重使之楚楚之应之果劝于是三国并力攻楚楚果告急于秦秦遂不敢出兵大【衍臣字】有功【此章应属齐若魏然附之齐则薛公时在魏附之魏则无薛公事以其事不完不明而齐魏无所适属也故次之此】
　　薛公入魏而出齐女【魏公子负刍之母薛公恶齐故逐之】韩春谓秦王曰王何不取为妻以齐秦刦魏【刦劫同】则上党秦之有也【此上党属魏】齐秦合而立负刍负刍立其母在秦则魏秦之县也【言负刍以母故必事秦】已珉【元作呡下同字书无之而韩呡韩策作珉今并从之此魏人也】欲以齐秦而困薛公【争魏权故】佐欲定其弟【佐负刍庻兄也定定其立】臣请为王因珉与佐也【因二人可以刦魏困薛】魏惧而复之【反齐女】负刍必以魏殁世事秦齐女入魏而怨薛公终以齐奉事王矣【齐女徳秦而齐其父母国也齐又与薛公隙故女能得之以事秦】
　　谓魏冉曰和不成【与赵和秦也此二十七年白起撃赵因伐狼光】兵必出白起者复将战胜必穷公不胜必事赵从公公又轻【不能穷冉故从冉而和然先和则冉重今不胜而和故轻】公不若毋多【谓专志于和毋他务也】则疾到【赵归我也此盖冉欲和而起欲战也起冉所荐其言穷公起似不尔】
　　陉山之事【穣侯传魏背秦与齐从亲秦使穣侯攻赵韩魏于华阳下且益赵以兵伐齐则此役也陉山在密后志注云史记秦破魏华阳地亦在县则此防书陉山史书华阳一役也事在三十四年】赵且与秦伐齐齐惧令田章以阳武【属河南此时属齐】合于赵而以顺子为质【齐公子】赵王【惠文】喜乃案兵告于秦曰齐以阳武赐敝邑而纳顺子欲以解伐敢告下吏【不斥王故言告吏】秦王使公子他之赵谓赵王曰齐与大国救魏而倍约【齐背二国】不可信恃大国不义【赵以齐背之为不义】以告敝邑【告以伐齐】而赐之二社之地【邑皆有社二社二邑也】以奉祭祀今又案兵且欲合齐而受其地非使臣之所知也请益甲四万大国裁之苏代为齐献书穣侯曰臣闻往来者之【元作之者】言曰秦且益赵甲四万人以伐齐臣窃必之敝邑之王【必者意其然王防王】曰秦王明而熟于计穣侯智而习于事必不益赵甲四万人以伐齐是何也夫三晋相结秦之深讐也三晋百背秦百欺秦不为不信不为无行今破齐以肥赵赵秦之深讐【此二十七年败赵取伐光狼】不利于秦一也秦之谋者必曰破齐敝晋【此晋赵也以赵破齐齐破赵亦敝】而后制晋楚之胜【二国破敝秦无后虑可以南制楚】夫齐罢国也【罢疲同】以天下撃之譬犹以千钧之弩溃痈也秦王安能制晋楚哉【夫能制人必其威武足以屈人今攻罢国胜之非武也安能制人】二也秦少出兵则晋楚不信【不信其伐齐】多出兵则晋楚为制于秦齐恐则必不走于秦且走晋楚【兵多则非独齐见制惧晋楚亦见制齐畏秦故不趋秦而与晋楚同患故趋晋楚】三也齐割地以实晋楚则晋楚安齐举兵而为之顿剑【二国恶秦而齐先伐故既合则齐为二国出兵顿下也此以小言之】则秦反受兵四也是晋楚以秦伐齐【晋亦赵也初与秦伐齐】以齐破秦【为之顿剑是也】何晋楚之智而齐秦之愚五也秦得安邑【此攻华阳时得之安邑魏也亦属韩犹上党两属也白起取韩安邑】善齐以安之亦必无患矣秦有安邑则韩魏必无上党哉【言可取】夫取三晋之肠胃【安邑上党如之】与出兵而惧其不反也孰利故臣窃必之敝邑之王曰秦王明而熟于计穣侯智而习于事必不益赵甲四万人以伐齐矣【穣侯传有】
　　秦客卿造【造其名】谓穣侯曰秦封君以陶【冉别封也越记注陶今济隂定陶】借君天下【借以制天下之权】数年矣攻齐之事成陶为万乗【国大也】长小国以朝天子天下必听五霸之事也攻齐不成陶为邻恤【言近于忧】而莫之据也【无援国可恃】故攻齐之于陶也存亡之机也君欲成之何不使人谓燕相国曰圣人不能为时【时天时非人所能为】时至弗失舜虽贤不遇尧也不得为天子汤武虽贤不当桀纣不王故以舜汤武之贤不遭时不得帝王今攻齐此君之大时也已【得时之利无大于此】因天下之力伐讐国之齐报惠王之耻【田单破燕燕惠王之初】成昭王之功【燕昭二十八年乐毅伐齐入临淄三十二年下齐七十余城明年田单复之】除万世之害此燕之长利而君之大名也【君谓燕相】诗云树徳莫如滋【滋益也】除害莫如尽【逸诗】吴不亡越越故亡吴齐不亡燕燕故亡齐【齐闵八年苏代为齐説燕哙譲子之燕几亡矣而不卒功故有乐毅临淄之役】齐亡于燕吴亡于越此除疾不尽也非以【元作以非】此时也成君之功除君之害秦卒有他事【卒猝同忽也】而从齐齐秦【元作赵】合其讐君必深矣挟君之雠【雠谓齐】以诛于燕【使燕诛相】后虽悔之不可得也已君悉燕兵而疾攻【元作僣】之天下之从君也若报父子之仇诚能亡齐封君于河南【亦河之南非郡此盖寓封】为万乗达途于中国南与陶为邻世世无患愿君之专志于攻齐而无它虑也
　　説秦王【按史此春申君未封时书在撃芒卯后此三十四年也】曰物至而反【至犹极】冬夏是也致至而危【致言取物置之物上】累棊是也今大国之地半天下有二垂【邉陲】此从生民以来万乗之地未尝有也先帝【尊称之耳时未为帝】文王【惠文王非孝文】武王【元作荘王按史秦轻楚顷防王歇乃上书説秦昭王则史与此防书此为庄王谬也】王之身三世而不接地于齐【不与通也】以絶从亲之要【要约也】今王使成桥【秦人】守事于韩【守犹待】成桥已【元作以】北入燕【使燕入朝于秦】是王不用甲不伸威而出百里之地【出言割地燕入秦必割地予秦秦使之出也】王可谓能矣王又举甲兵而攻魏社大梁之门举河内【属司】防燕酸枣虚桃人【燕南燕属东郡酸枣属陈留徐注始皇五年取酸枣燕虚又苏代曰决胥须之口魏无虚顿丘按此则虚魏地也桃人史作桃注燕县有桃城今按任城有桃聚】楚燕之兵云翔而不敢校【云翔散也语注包曰校报也】王之功亦多矣王休甲【元作申无休字今从史】息众二年然后复之又取蒲衍首垣【河东蒲坂注故蒲苏代曰北有河外卷衍注不地今按属魏故魏记书防我卷垣蒲阳衍而张仪説魏曰秦据卷衍又南阳有杜衍元作恒河东有首山有垣】以临仁【兵临之仁地缺】平丘【元作兵】小黄济阳婴城【地并属陈留婴犹萦也盖二邑环兵自守】而魏氏服矣王又割濮【周纪注在江汉之南楚纪注建寜郡南有濮夷】磨之北【后志当阳县注荆州记沮水西有磨城子胥所造】属之燕断齐秦之要絶楚魏之脊天下五合六聚而不敢救也王之威亦惮矣【惮言可畏】王若能持功守威省攻伐之心而肥仁义之诫【髙注肥犹厚地犹道则此诫字元作地也】使无复后患三王不足四五霸不足六也王若负人徒之众恃【元作材史作仗】甲兵之强一【元作壹】毁魏氏之威【前胜魏有威矣今自挫毁不持守也】而欲以力臣天下之主臣恐有后患诗云靡不有初鲜克有终易曰狐濡其尾【未济注小狐不能涉大川虽济而无余力将濡其尾不能终也】此言始之易终之难也何以知其然也智氏见伐赵之利而不知榆次之祸也【榆次属太原智伯处】吴见伐齐之便而不知干隧之败也【干隧吴地苏秦春申并不注道应注干遂在临淮岂此耶盖或越王逐北至是】此二国者非无大功也没【元作设】利于前【没犹溺】而易患于后也吴之信越也从而伐齐遂攻齐人于艾陵还为越王禽于三江之浦【礼扬州其川三江浦水濵也髙注即干隧】智氏信韩魏从而伐赵攻晋阳之城胜有日矣【其日可期】韩魏反之杀智伯瑶于凿台之上【史注在榆次】今王妬楚之不毁也【谓无伤】而忘毁楚之强魏也【楚毁不能侵之故强攷下文宜有韩字】臣为大王虑而不取诗云大武逺宅不涉【逸诗武足迹宅犹居也言地之居逺者虽有大足不涉之也】从此观之楚国援也邻国敌也诗云他人有心予忖度之跃跃□遇犬获之【大雅巧言诗忖亦度也跃跃走也□狡也言虽善走或时遇犬犬能得之喻人心难知或可忖度】今王中道而信韩魏之善王也【中道在前后间】此正吴信越也臣闻敌不可易时不可失臣恐韩魏之卑辞虑患【以虑患故辞卑】而实欺大国也王既无重世之徳于韩魏【重犹累】而有累世之怨焉夫韩魏父子兄弟接踵而死于秦者百世矣本国残社稷壊宗庙隳刳腹折頥【顄也】首身分离暴骨草泽【暴日干也】头颅僵仆【颅首骨僵偾仆僵也】相望于境父子老弱系虏相随于路【系累为虏虏获也】鬼神狐祥【狐之为妖者】无所食【无人为之依也】百姓不聊生族离散流亡为臣妾【男为人臣女为妾】满海内矣韩魏之不亡秦社稷之忧也今王之攻楚不亦失乎且王攻楚之日则恶出兵【恶安也】王将借路于仇讐之韩魏乎兵出之日而王忧其不反也是王以兵资于仇讐之韩魏【资犹与】王若不借路于仇讐之韩魏必攻随阳右壌此皆广川大水山林谿谷不食之地王虽有之不为得地是王有毁楚之名无得地之实也且王攻楚之日四国必【衍应字】悉起应王【齐赵魏韩也方言南攻故不及燕应言以兵从之盖蹑秦也】秦楚之兵【】构而不离魏氏将出兵而攻留【属楚国】方与【方与胡陵属山阳】铚胡陵砀萧相【砀属梁国余属沛】故宋必尽【七邑故皆宋地】齐人南靣泗北必举【济隂乗氏注泗水入淮鲁国十县注入沛】此皆平原四达膏腴之地也而王使之独攻【秦与楚战不暇救七邑及泗北故二国攻之兵势无所分也】王破楚于以肥韩魏于中国而劲齐韩魏之强足以校于秦矣【校较同直也言与之敌】而齐南以泗为境东负海【负与抱反背也】北倚河而无后患天下之国莫强于齐齐魏得地葆利【葆保同】而详事下吏【事犹治】一年之后为帝若未能于以禁王之为帝有余【禁制也】夫以王壌土之博人徒之众兵革之强而注地于楚【注犹属言地广】诎令韩魏【诎犹反】归帝重于齐是王失计也臣为王虑莫若善楚秦楚合而为一以临【元作临以】韩韩必授首【言其服而请诛】王襟以山东之险【蔽障如襟】带以河曲之利【围绕如带】韩必为关中之【比之吏】若是王以十万【】戍【元作成】郑梁氏寒心【战惧则然】许鄢陵【并属颍川】婴城上蔡召陵【并属汝南】不往来也【韩魏不通】如此而魏亦关内候矣王一善楚而关内二万乗之主注地于秦【元作齐】齐之右壌可拱手而取也【拱敛手】是王之地一注【元作任】两海【东南】要絶天下也【要谓中】是燕赵无齐楚齐楚【此二字】无燕赵也然后危动燕赵【以危亡之事恐动之】持齐楚【持劫之也】此四国者不待痛而服矣【痛言攻伐之酷春申有】
　　叚产【秦人】谓新城君【韩防十二年注芊戎也】曰夫宵行者能无为姧而不能令狗无吠已今臣处郎中【郎廊同汉官表注主郎内诸官】能无议君于王而不能使人毋议臣于君愿君察之也【元在韩防魏昭防白圭语同】
　　段干越人【凡段干皆魏人今在秦】谓新城君曰王良之弟子驾【良赵简子御驾马在车下负轭】云取千里【其言然】马遇造父之弟子【造父周穆王之御不得与王良同时然学出于造父者得称为其弟子非必与之同时也】造父之弟子曰马不千里【不能然】王良弟子曰马千里之马也服千里之服也【驾车马四两服在中央夹辕两骖在旁见大叔于田言马言服马岂骖耶】而不能取千里何也曰子纆牵长【纆索也以牵马】故纆牵于事万分之一也而难千里之行今臣虽不肖于秦亦万分之一也而相国见臣【戎未尝相以其得国事称之】不释塞者【言障之于王不解】是纆牵长也【亦在韩防详二臣之言则戎之宠少衰矣故范雎得而间之】
　　范子【名雎字叔后封应侯凡范皆晋旧姓故史云魏人】因王稽【秦谒者令时使魏还】入秦献书昭王曰臣闻明主莅正【史作政字通】有功者不得不赏有能者不得不官劳大者其禄厚功多者其爵尊能治众者其官大故不能者不敢当其职焉能者亦不得蔽隠使以臣之言为可则行而益利其道【利犹达】若将弗行则久留臣无谓【元作为】也语曰人主赏所爱而罚所恶明主则不然赏必加于有功刑必断于有罪今臣之胷不足以当椹质【集韵椹斫木锧锧铁椹质锧同】要不足以待斧钺【钺亦斧也】岂敢以疑事尝试于王乎【尝亦试也】虽以臣为贱而轻辱臣独不重任【臣】者后无反覆于王前耶【保任人必保其后后不如言则为反覆此任人者所重也王岂得轻之】臣闻周有砥厄宋有结緑梁有悬黎楚有和璞【卞和之璞皆美玉名】此四寳者工之所失也【失谓不能别之故卞和三刖也】而为天下名器然则圣主之所弃者独不足以厚国家乎【厚言使之重】臣闻善厚家者取之于国善厚国者取之于诸侯【皆取其人】天下有明主则诸侯不得擅厚矣是何也为其凋荣也【凋伤也荣艸华也此喻厚重彼有擅之则此无有】良医知病人之死生圣王明于成败之事利则行之害则舍之疑则少尝之虽尧舜禹汤复生弗能改已语之至者臣不敢载之于书其浅者又不足听也意者臣愚而不阖于王心耶【阖合同】亡【元作已】其言臣者【亡其犹得无】将贱而不足听耶非若是也则臣之志【絶句】愿少赐防观之闲【闲暇隙也】望见足下【不斥王故指其足下之人犹陛下也】而入之书上秦王説之因谢王稽説【且谢且説説其未用之故】使人持车召之【雎传有】
　　范雎至秦王庭迎范雎曰寡人宜以身受令乆矣今者义渠之事急【盖脩李帛之怨】寡人日自请太后今义渠之事已寡人乃得以身受命躬窃闵然不敏【闵犹伤敏疾也自伤其见雎之缓】敬执賔主之礼范雎辞譲是日见范雎见者【下见贤遍切】无不变色易容者秦王屏左右【博雅屏除也此谓去之】宫中虚无人秦王跪而请曰先生何以幸教寡人【以教之为宠】范雎曰唯唯有间【亦隙也】秦王复请范雎曰唯唯若是者三秦王跽曰【长跪也】先生不幸教寡人乎范雎谢曰非敢然也臣闻始时吕尚之遇文王也身为渔父而钓于渭阳之濵耳【渭水出陇西首阳此渭水之阳诗匡咸阳之地】若是者交疏也【絶句】已一説而立为太师载与俱南归者其言深也故文王果収功于吕尚卒擅天下而身立为帝王即使文王疏吕望而弗与深言是周无天子之徳而文武无与成其王也今臣羇旅之臣也交疏于王而所愿陈者皆匡君臣之事处人骨肉之间【处犹在也谓欲言太后及穣侯等】愿以陈臣之陋忠而未知王心也所以王三问而不对者是也臣非有所畏而不敢言也知今日言之于前而明日伏诛于后然臣弗敢畏也大王信行臣之言死不足以为臣患亡不足以为臣忧漆身而为厉【音頼恶疾也】被发而为狂不足以为臣耻五帝之圣而死三王之仁而死五霸之贤而死乌获之力而死【秦纪乌获武王力士然自孟子时称之则其以力闻久矣】奔育之勇而死【史注孟奔夏育皆勇士育之力能举千钧】死者人之所必不免处必然之势可以少有补于秦此臣之所大愿也臣何患乎伍子胥槖载而出昭关【楚关名】夜行而昼伏至于菱夫【地缺】无以饵其口坐行蒲服【匍匐同乞饥困故】食于吴市【胥在丹阳溧阳】卒兴吴国阖闾为霸使臣得进谋如伍子胥加之以幽囚终身不复见是臣説之行也臣何忧乎箕子接舆【髙士楚人陆通字接舆】漆身而为厉被发而为狂无益于殷楚使臣得同行于箕子接舆漆身可以补所贤之主是臣之大荣也【二子无补于时犹为之今为而有补故特以为荣】臣又何耻乎臣之所恐者独恐臣死之后天下见臣尽忠而身蹷也【蹷僵也】是以杜口褁足莫肯即秦耳【即就也】足下上畏太后之严下惑姧臣之态居深宫之中不离保傅之手【女保女傅非大臣也】终身闇惑无与照姧大者宗庙灭覆小者身以孤危此臣之所恐耳若夫穷辱之事死亡之患臣弗敢畏也臣死而秦治贤于生也秦王跪曰先生是何言也夫秦国僻逺寡人愚不肖先生乃幸至此此天以寡人慁先生【慁溷同乱也浊貌】而存先王之庙也寡人得受命于先生此天所以幸先王而不弃其孤也先生奈何而言若此事无大小上及太后下至大臣愿先生悉以教寡人无疑寡人也范雎再拜秦王亦再拜范雎曰大王之国北有甘泉谷口【文纪注在云阳云阳属冯翊】南带泾渭【泾水出安定泾阳】右陇蜀【陇西有陇坻即陇坂】左关坂【函谷关陇坂】战车千乗奋撃百万以秦卒之勇车骑之多以当诸侯譬若施韩卢【俊犬名博物志韩有黒犬名卢】而逐驽也【驽言其不俊】霸王之业可致今反闭关【】而不敢窥兵于山东者是穣侯为国谋不忠而大王之计有所失也王曰愿闻所失计雎曰大王越韩魏而攻强齐非计也少出师则不足以伤齐多之则害于秦臣意王之计【以意测之】欲少出师而悉韩魏之兵则不义矣【义宜也已少出师而使人悉出非宜也】今见与国之不可亲【与谓韩魏】越人之国而攻可乎疏于计矣昔者齐人伐楚【闵二十三年败楚重丘大有功】战胜破军杀将再辟千里【辟拓地也】肤寸之地无得者【集韵侧手曰扶通作肤春秋肤寸而合】岂齐不欲地哉形弗能有也诸侯见齐之罢露【罢疲同在野曰露】君臣之不亲举兵而伐之【魏昭十二年与秦赵韩燕伐齐败之】主辱军破为天下笑所以然者以其伐楚而肥韩魏也此所谓借贼兵而赍盗食者也王不如逺交而近攻得寸则王之寸得尺亦王之尺也今舍此而逺攻不亦缪乎且昔者中山【元作山中】之地方五百里赵独擅之【武灵二十七年亡中山】功成名立利附焉【元作则今从史】天下莫能害【此言近攻之利】今韩魏中国之处而天下之枢也【言出入来往所由】王若欲霸必亲中国而以为天下枢以威楚赵赵强则楚附楚强则赵附【言虽不能兼制必有一附】楚赵附则齐必惧惧必卑辞重币以事秦齐附而韩魏可虚也【可使为丘墟】王曰寡人欲亲魏魏多变之国也寡人不能亲请问亲魏奈何范雎曰卑辞重币以事之不可削地而赂之不可举兵而伐之【彪谓逺交近攻雎之策当矣语未卒而复欲亲之既亲之又欲伐之立谈之间矫乱如此使人主何适从乎若曰某防为上某次之其可也】于是举兵而攻邢丘【在河南平臯】邢丘防【四十一年夏取邢丘】而魏请附曰【雎复説也】秦韩之地形相错如绣秦之有韩若木之有蠹人之病心腹天下有变为秦害者莫大于韩王曰寡人欲収韩韩【】不听为之奈何范雎曰举兵而攻荥阳【属河南】则成臯之路不通北斩太行之道【河内山阳皆有此山晋隘也】则上党之兵不下一举而攻宜阳则其国断而为三【衍魏字】韩见必亡焉得不听韩听而霸事可成也王曰善【雎传有按史拔邢丘在亲魏説后二年此三十八年也攻宜阳説亦在拔邢丘前则此邢丘拔要终言之也】
　　范雎曰臣居山东闻齐之内有田单【齐之疏属后为相封安平君史云田文非也文去齐至是已二十余年不得近舍单逺论文也】不闻其有王闻秦之有太后穣侯泾阳【昭王母弟】华阳不闻其有王夫擅国之谓王【擅专也】能专利害之谓王制杀生之威之谓王今太后擅行不顾【不顾王也】穣侯出使不报【报犹白也言不白王而擅遣使于外】泾阳华阳撃断无讳【撃断谓刑人无讳言不避王】四贵备而国不危者未之有也为此四贵下乃所谓无王已然则权焉得不倾而令焉得从王出乎臣闻善为国者内固其威而外重其权穣侯使者操王之重决裂诸侯【谓分剖其地】剖符于天下【剖犹分符信也谓军符汉制以竹长六寸分而相合】征敌伐国莫敢不听战胜攻取则利归于陶国敝御于诸侯【国谓秦御言为诸侯所制】战败则怨结于百姓而祸归社稷诗曰木实繁者【实木子】披其枝【披谓禠之】披其枝者伤其心【逸诗】大其都者危其国【此因诗申之也】尊其臣者卑其主淖齿【楚将楚使救齐因相之】管齐之权【管犹管防之管专之也】缩闵王之筋县之庙梁宿昔而死【集韵宿夜也通作昔事在闵四十年】李兑用赵减食主父【减主父食】百日而饿死【赵惠文四年】今秦太后穣侯用事髙陵【亦昭王母弟】泾阳佐之卒无秦王此亦淖齿李兑之已臣今见王独立于朝庙矣且臣将恐后世之有秦国者非王之子孙也秦王惧于是乃废太后逐穣侯出髙陵走泾阳于关外【此四十二年】昭王谓范雎曰昔者齐公得管仲时以为仲父今吾得子亦以为父【雎有】
　　应侯谓昭王曰亦闻恒思【地缺】有神丛与【灌木中有神灵托之】恒思有悍少年请与丛博【局戏也六着十二棊】曰吾胜丛丛借吾神三日【以神灵借我】不胜丛丛困我乃左手为丛投【班固奕指曰博悬于投不必慧巧骃曰投投琼】右手自为投【右强而便欲自取胜】胜丛丛借其神三日丛往求之遂弗归五日而丛枯七日而丛亡今国者王之丛势者王之神借人以此得无危乎臣未尝闻指大于臂臂大于股若有此则病必甚矣百人舆瓢而趋【负之如舆载物】不如一人持而走疾百人诚舆瓢瓢必裂【以争持者众】今秦国华阳用之穣侯用之太后用之王亦用之不称瓢为器则已【称犹等也谓比国于瓢】称瓢为器国必裂矣臣闻之木实繁者枝必披枝之披者伤其心都大者危其国臣强者危其主其令邑中自斗食以上【汉官表注嵗俸不满百斛计日而食一斗二升】至尉内史【秦有郡尉有内史郡国官也】及王左右有非相国之人者乎【相国穣侯】国无事则已国有事臣必见王独立于庭也臣窃为王恐恐万世之后有国者非王子孙也臣闻古之善为政者其威内扶【扶犹持也言不颠仆】其辅外布【辅谓股肱之臣】而【元作四】治政不乱不逆使者直道而行不敢为非今太后使者分裂诸侯而符布天下操大国之势强徴兵伐诸侯战胜攻取利尽归于陶国之币帛竭入太后之家境内之利分移华阳古之所谓危主灭国之道必从此起三贵竭国以自安【据上文不及泾阳髙陵】然则令何得从王出权何得毋分是【衍我字】王果处三分之一也【彪谓人君生事之所严有母而巳范雎説昭王乃以太后为称首忍哉君子所以进其身岂舍此独无説乎】
　　秦昭王谓左右曰今日韩魏孰与始强对曰弗如也王曰今之如耳【魏人】魏齐【魏相】孰与孟尝【先时相魏】芒卯之贤【不信韩人魏主兵也】对曰弗如也王曰以孟尝芒卯之贤帅强韩魏之兵以伐秦犹无奈寡人何也今以无能之如耳魏齐帅弱韩魏以攻秦其无奈寡人何亦明矣中期【武王时已出此人至是四十四五年矣】推琴对曰王之料天下过矣【料量也】昔者六晋之时【智范中行韩魏赵晋卿也实分晋国】智氏最强灭破范中行又帅韩魏以围赵防子于晋阳决晋水【出晋阳】以灌晋阳城不沈者三板耳【板髙二尺】智伯出行水【行去音按视也】韩康子御魏桓子骖乗【徐无鬼疏在左为骖在右为御】智伯曰始吾不知水之可亡人之国也乃今知之汾水利以灌安邑【汾水出汾阳属河东】绛水利以灌平阳【绛水平阳并属河东】魏桓子肘韩康子【不敢正语以肘筑之】康子履魏桓子蹑其踵【蹑蹈踵跟也】肘足接于车上而智氏分矣身死国亡为天下笑今秦之强不能过智伯韩魏虽弱尚贤其在晋阳之下也此乃方其用肘足时也愿王之勿易也【彪谓此贤人君子之言也人君闲暇宜数闻之魏厘十一年有此四十一年也以在取邢丘下故不可先范雎事】
　　秦宣太后爱魏丑夫【魏人仕秦】太后病将死出令曰为我葬必以魏子为殉【以人从曰殉】魏子患之庸芮【秦人】为魏子説太后曰以死者为有知乎太后曰无知也曰若太后之神灵明知死者之无知矣何为空以生所爱葬于无知之死人哉若死者有知先王积怒之日久矣太后救过不赡何暇乃私魏丑夫乎太后曰善乃止【后死在四十二年】
　　秦攻韩围陉【僖四年次于陉注楚地颖川邵陵南有防亭此时属韩韩桓惠九年秦防我陉此四十三年也】范雎谓秦昭王曰有攻人者有攻地者穣侯十攻魏而不得伤者非秦弱而魏强也其所攻者地也地者人主所甚爱也人主者人臣之所乐为死也攻人主之所爱与乐死者鬭故十攻而弗胜也今王将攻韩围陉臣愿王之毋独攻其地而攻其人也王攻韩围陉以张仪为言【仪死至雎之相四十四年矣仪亦未尝在韩此必误】张仪之力多且割【元作削】地而以自赎于王几割地而韩不尽张仪之力少则王逐张仪而更与不如仪者市【智不如耳非力也】则王之所求于韩者尽可得也
　　应侯曰郑人谓玉未理者璞周人谓防未腊者朴周人懐朴【元作璞】过郑贾曰欲买朴乎郑贾曰欲之出其朴乃防也因谢不取【谢辞去也】今平原君【赵公子胜惠文王弟后相孝成见魏无忌传】自以贤显名于天下然降其主父沙丘而臣之【降贬损之也钜鹿有沙丘亭赵记不书此未详】天下之王尚犹尊之是天下之王不如郑贾之智于名【目无常主也故为惑】不知其实也
　　天下之士合从相聚于赵而欲攻秦秦相应侯曰王勿忧也请令废之秦于天下之士非有怨也相聚而攻秦者以已有富贵耳王见大王之狗卧者卧起者起行者行止者止毋相与鬭者投之一骨轻起相牙者【轻犹忽也牙言以牙相噬】何则有争意也于是使【】唐雎载音乐予之五千金居武安【属魏郡赵奢传注在邯郸西】髙会【髙纪注大会也】相与饮谓邯郸人【邯郸赵国都】谁来取者于是其谋者固未可得予也【用金少故未能动谋者】其可得予者与之昆弟矣【谋人之昆弟】公与秦计功者【应侯教唐雎云】不问金之所之金尽者功多矣今令人复载五千金随公唐雎行至武安散不能三千金天下之士大相与鬭矣【士得金复为秦故其谋不协】
　　谓应侯曰君禽马服君乎【赵括也袭其父称】曰然又即围邯郸乎【四十八年十月】曰然曰【】赵亡秦王王矣武安君为三公武安君所以为秦战胜攻取者七十余城南亡鄢郢汉中【南郡宜城注故鄢江陵注郢都又郢故郢】禽马服之军不亡一甲虽周吕望之功亦不过此矣赵亡秦王王武安君为三公君能为之下乎虽欲无为之下固不得之矣秦尝攻韩邢【赵国襄国注故邢国此字当作防】困于上党上党之民皆返为赵【冯亭事】天下之民不乐为秦民之日固久矣今攻赵北地入燕东地入齐南地入楚魏则秦所得不能【元作一】几何故不如因而割之【许赵割地来和】因以为武安功【如是则起无大功雎不为之下】
　　应侯失韩之汝南【豫州郡近应国应侯尝取得之】秦昭王谓应侯曰君亡国其忧乎应侯曰臣不忧王曰何也曰梁人有东门吴者其子死而不忧其相室【室家之相此女也男曰家老】曰公之爱子【衍也字】天下无有今子死而不忧何也东门吴曰吾尝无子无子之时不忧今子死乃即与无子时同也臣奚忧焉臣亦尝为子【此臣应侯子余子也此时无地】为子时不忧今亡汝南乃即与【元作与即】为梁余子同也【大司徒可任之余为余子】臣何为忧秦王以为不然以告防傲【秦人】曰今也寡人一城围食不甘味卧不便席今应侯亡地而言不忧此其情也【问其心诚然否】蒙傲曰臣请得其情防傲乃往见应侯曰傲欲死应侯曰何谓也曰秦王师君天下莫不闻而况于秦国乎今傲势得为秦王为将【元作为王将】将兵臣以韩之细也显逆【言其国小而逆节着】诛夺君地傲尚奚生不若死应侯拜防傲曰愿委之卿防傲以报于昭王自是之后应侯每言韩事者秦王弗听也以其为汝南虏也【汝南民为韩虏获者】
　　昭王既息民缮兵复欲伐赵【围邯郸也】武安君曰不可王曰前年国虚民饥君不量百姓之力求益军粮以灭赵今寡人息民以养士蓄积粮食三军之俸【集韵俸秩禄也】有倍于前而曰不可其説何也武安君曰长平之事【后志氏有长平亭在上党郡南山中百二十里事在此四十七年】秦军大克【元从寸下同徐曰胜此物谓之克若尅则杀也】赵军大破秦人欢喜赵人畏惧秦民之死者厚葬伤者厚养劳者相飨【乡人饮酒也】饮食餔餽【餔申时食吴谓祭鬼曰餽】以靡其财【集韵靡防通壊也】赵人之死者不得收伤者不得疗【治也】涕泣相哀勠力同忧【勠并力】耕田疾作以生其财今王发军虽倍其前臣料赵国守备亦以十倍矣赵自长平已来君臣忧惧早朝晏罢卑辞重币四靣出嫁结亲燕魏连好齐楚积虑并心备秦为务其国内实其交外成当今之时赵未可伐也王曰寡人既以兴师矣乃使【衍五字】校大夫王陵将而伐赵陵战失利亡五校【集韵校木为栏格也军部及养马用之故军尉马官以为号】王欲使武安君武安君称疾不行王乃使应侯往见武安君责之曰楚地方五千里持防百万君前率数万之众入楚拔鄢郢焚其庙东至竟陵【后志属江夏起此二十八年取鄢二十九年取郢】楚人震恐【震劈雳震物也故为恐】东徙而不敢西向【徙陈】韩魏相率兴兵甚众君所将之卒【】不能半之而与战之于伊阙【十四年】大破二国之军流血漂卤【卤橹同大楯也】斩首二十四万韩魏以故至今称东藩此君之功天下莫不闻今赵卒之死于长平者已十七八其国虚弱是以寡人【睢称王命故云】大发军人数倍【元作君】于赵国之众愿使君将必欲灭之矣君常以寡撃众取胜如神况以强撃弱以众撃寡乎武安君曰是时楚王【顷防】恃其国大不恤其政而羣臣相妬以功谀謟用事良臣斥踈【集韵斥亦踈】百姓心离城池不脩既无良臣又无守备故起所以得引兵深入多倍城【邑兵深入城邑在后故言倍倍背同】梁焚舟以专民【梁桥也此皆示以不还使民专于战也下衍以字】掠于郊野【掠夺取】以足军食当此之时秦中士卒以军中为家将帅为父母不约而亲不谋而信一心同力死不旋踵【不反走也】楚人自战其地咸顾其家各有散心莫有鬭志是以能有功也伊阙之战韩孤顾魏【时韩僖侯立三年耳故称曰孤】不欲先用其众魏恃韩之鋭【时韩主兵故韩记言率周魏攻秦魏记言佐韩也】欲推以为锋【锋军之先】二军争便之力不同是以【臣】得设疑兵以持【元作待】韩阵【持不决战也】专军并鋭触魏之不意魏军既败韩军自溃乗胜逐北【战败曰北】以是之故能立功皆计利形势【谓人谋地利军之形势】自然之理何神之有哉今秦破赵军于长平不遂以时乗其振惧而灭之【振震同以赵畏服遂释攻】畏而释之使得耕稼以益蓄积养孤长防以益其众缮治兵甲以益其强増城浚池以益其固主折节以下其臣【屈折肢节】臣推体以下死士【推体犹委质】至于平原之属皆令妻妾补缝于行伍之间臣人一心上下同力犹勾践困于会稽之时也以今伐之赵必固守挑其军战【挑摧挠也挠敌求战】必不肯出围其国都必不可克攻其列城必未可拔掠其郊野必无所得兵出无功诸侯生心外救必至臣见其害未覩其利又病未能行应侯慙而退以言于王王曰微白起吾不能灭赵乎复益发军更使王龁代王陵伐赵围邯郸八九月死伤者众而弗下赵王【孝成】出轻锐以冦其后秦数不利武安君曰不听臣计今果如何王闻之怒因见武安君强起之曰君虽病强为寡人卧而将之有功寡人之愿将加重于君如君不行寡人恨君武安君顿首曰臣知行虽无功得免于罪虽不行无罪不免于诛然惟愿大王览臣愚计释赵养民以诸侯之变抚其恐惧伐其防慢诛灭无道以令诸侯天下可定何必以赵为先乎此所谓为一臣屈而胜天下也大王若不察臣愚计必欲快心于赵以致臣罪此亦所谓胜一臣而为天下屈者也夫胜一臣之严焉【严犹威】孰若胜天下之威大耶臣闻明主爱其国忠臣爱其名破国不可复完死卒不可复生臣寜伏受重诛而死不忍为辱军之将【军败则辱此所谓爱名】愿大王察之王不答而去【事在四十八年及五十年元在中山策之末　彪谓起之策秦楚三晋可谓明切然人臣无以有已故孔子不俟驾行矣长平之败属耳赵何遽能益强以起之材智知己知彼而得筭多不幸至于无功极矣何破国辱军之有三请不行此自抽杜邮之劒也】
　　秦攻邯郸十七月不下荘【人名也】谓王稽曰君何不赐军吏乎王稽曰吾与王也不用人言荘曰不然父之于子也令有必行者必不行者曰去贵妻卖爱妾此令必行者也因曰毋敢思也此令必不行者也守闾妪曰【妪母也】曰某夕某孺子【孺乳子也妇之尝乳者亦妇人之美称齐防王有七孺子】内某士【内私之也言妪之言亦有必行者】贵妻已去爱妾已卖而心不有【有犹欲也言父虽令之而非其所欲故令之勿思则必不行】欲教之者人心固有【教犹告也孺子内士人心固欲其告虽非至亲令必行也】今君虽幸于王不过父子之亲【言王之令亦能夺其所贵爱有不必行者】军吏虽贱不卑于守闾妪【言且告稽】且君擅主轻下之日久矣闻三人成虎【即魏策厐葱所称者】十夫揉椎【揉屈申木也】众口所移毋翼而飞故曰不如赐军吏而礼之王稽不聴军吏穷果恶王稽杜挚以反【挚稽之副也雎传言稽与诸侯通则此所恶亦其实也】秦王大怒而欲兼诛范雎【稽始荐雎雎后任稽守河东】范雎曰臣东鄙之贱人也【魏在秦东】开罪于【衍楚字】魏【开言始得罪】遁逃来奔臣无诸侯之援亲习之故【习犹狎故旧也言非王近习之旧】王举臣于羇旅之中使职事【职犹主】天下皆闻臣之身与王之举也今愚【元作遇】惑【衍或字】与罪人同心【罪人谓王稽】而王明诛之是王过举【过犹误也昔举而今诛之是举之误】显于天下而为诸侯所议也臣愿请药赐死而恩以相葬臣【既杀之而加恩以国相礼葬之】王必不失臣之罪【已杀之】而无过举之名王曰有之【然其过举之言】遂弗杀而善遇之
　　秦攻赵苏子谓秦王曰臣闻明王之于其民也博论而技艺之【试之以事】是故官无乏事而力不困于其言也多听而时用之是故事无败业而恶不章臣愿王察臣之所谒而効之于一时之用也臣闻懐重寳者不以夜行任大功者不以轻敌是以贤者任重而行恭智者功大而辞顺【皆不伐也】故民不恶其尊而世不妬【元从女从后】其业臣闻之百倍之国者【谓地广也】民不乐后也【争先附之】功业髙世者人主不再行也【一举成之不待后】力尽之民仁者不用也求得而反静【复于无事】圣王之制也功大而息民用兵之道也今用兵终身不休力尽不罢怒赵【元作赵怒】必于其已邑【必欲战服使为已邑】赵仅存哉【言所存无几】然而四轮之国也【轮犹通言其民于适四方无所不通故下言从而不止】今虽得邯郸非国之长利也【时攻邯郸不破故曰今虽】意者地广而不耕民羸而不休又严之以刑罚【新民未服故】则虽从而不止矣【言且去之】语曰战胜而国危者物不断也【物事也断犹止言战事不止】功大而权轻者地不入也故过任之事父不得于子【虽父责之其子使必为不可得也】无已之求君不得于臣故防之为著者强察乎息民之为用者霸明乎轻之为重者王【不伐人人所轻也重莫大焉】秦王曰寡人案兵息民则天下必为从将以逆秦苏子曰臣有以知天下之不能为从以逆秦也臣以田单如耳为大过也岂独田单如耳为大过哉天下之主亦尽过矣夫虑收亡齐【言世主志虑欲尔】罢楚【并音疲】敝魏与不可知之赵【未亡而有亡形】欲以穷秦折韩臣以为至愚也夫齐威宣者世之贤王也徳博而地广国富而民用【民为之用元作用民】将武而兵强宣王用之后破【元作富】韩威魏以南伐楚西攻秦秦【补】为齐兵困于殽函之上十年攘地【攘推也犹拓】秦人逺迹不服【逺迹畏而避之也然终不服】而齐为虚□【战败其地为墟其民为□□疾也按齐记及表不书秦败齐惟秦纪惠十二年东攻齐昭二十二年伐齐河东为九县三十六年攻齐取寿刚不至是也此乐毅入临淄之役也秦与五国共败之】夫齐兵之所以破韩魏之所以仅存者何也【破韩魏宜能强而适足自存者何】是则伐楚攻秦而后受其殃也今富非有齐威宣之余也【今谓世主】精兵非有冨韩劲魏之库也而将非有田单司马之虑也【司马穣苴以齐言之耳非威宣将】収破齐罢楚敝魏不可知之赵欲以穷秦折韩臣以为至误臣以从一【合从为一】不可成也客有难者今臣有患于世【难者如刑名家苏子所患也】夫刑名之家【申韩之徒】皆曰白马非马也已如白马实马乃使有白马之为也【如使白马实马必冇白马之为而天下之马不皆为白马故曰非马】此臣之所患也【言难者皆无端若此故可患而今非若此也】昔者秦人下兵攻懐【属河内】服其人三国从之【赵赵奢齐鲍佞并楚为三】赵奢鲍佞将【絶句】楚有四人【不名告之】起而从之临懐而不救秦人去而不从【赵鲍楚四人本起救懐而不救又听秦之自去不随撃也】不识三国之憎秦而爱懐耶亡其憎懐而爱秦耶【亡其犹无亦云】夫攻而不救去而不从是以知【】三国之兵困而赵奢鲍佞之能也【以不救不从为能知秦之不可当也】故裂地以败于齐【此下申言上殽函之败】田单将齐之良以兵横行于中十四年终身不敢设兵以攻秦折韩也而驰于封内【言不出战所谓横行于中】不识从之一成恶存也于是秦王解兵不出于境诸侯休天下安二十九年不相攻【以此策为苏秦合从时则所称赵奢惠文孝成将也苏秦不当称之自昭迄始皇定天下无年不战则天下不相攻之説不可晓也今定为孝成九年邯郸围后説是后秦独攻取两周犹息兵五六年前此后此皆无觧兵之事】
　　说秦王【此上元有张仪字而所説皆仪死后事故删去说云者犹西周谓齐王之比】曰臣闻之弗知而言为不智知而不言为不忠为人臣不忠当死言不审亦当死【审悉也】虽然【言己未能如言】臣愿悉言所闻【悉详尽也】大王裁其罪【裁制也】臣闻天下隂燕阳魏【隂北阳南】连荆【楚也始皇讳其父名故称曰荆知此书始皇时人作】固齐【时山东国齐楚为大故从人连结之恃以为固】收余韩【韩时弱多丧地今存者其余也】成从将西南以与秦为难【赧五十九年与诸侯从此五十一年】臣窃笑之世有三亡而天下得之其此之谓乎【此谓从】臣闻之曰以乱攻治者亡以邪攻正者亡以逆攻顺者亡今天下之府库不盈【府文书藏库兵车藏今详凡冇藏者皆得称也】囷仓空虚【囷围廪】悉其士民张军数千百万【张去音】白刃在前斧质在后【诛不进战者故在后】而皆去之不能死【不战也】非【元作罪】其百姓不能死也其上不杀也【言亦杀之】言赏则不与言罚则不行赏罚不行故民不死也今秦出号令而行赏罚不攻耳【】无相攻【元作攻相】事也【言秦有不攻耳无敢与相攻者】出其父母懐衽之中【衽衣衿】生未尝见冦也闻战顿足徒禓【此顿下也集韵徒空手禓袒也】犯白刃蹈煨炭【煨盆中火】断死于前者【以死自断】比比【元只一字】是也【比次也言如是者相次不一】夫断死与断生也不同【言死难】而民为之者是贵奋也【奋言勇不顾死】一可以合十【与敌合鬬】十可以合百百可以合千千可以合万万可以胜天下矣今秦地形断长续短方数千里名师数百万【名言有勇决之称】秦之号令赏罚地形利害天下莫如也【秦有断死之利诸侯有不死之害故不如秦】以此与天下【与言与之争】天下不足兼而有也是知秦战未尝不胜攻未尝不取所当未尝不破也【当相值也】开地数千里此甚大功也然而甲兵顿【此顿言其劳弊】士民病蓄积索【集韵索尽也】田畴荒【畴耕治之田】囷仓虚四邻诸侯不服霸王之名不成此无异故【犹言无它事】谋臣皆不尽其忠也臣敢言往昔昔者齐南破荆中破宋【闵二十八年】西服秦【荆秦事未详】北破燕【十五年】中使韩魏之君【两国从其役】地广而兵强战胜攻取诏令天下【以诏令令天下时未称诏此秦史之言耳】济清河浊足以为限【东郡夀张注洓上有朐城又平原有鬲津般河皆近齐】长城钜防足以为塞【苏秦注济北卢有防门又有长城东至海后志注防门即钜防】齐五战之国也【上所谓南破中破之】一战不胜而无齐【燕昭入临淄事】故由此观之夫战者万乗之存亡也且臣闻之曰削株掘根无与祸邻祸乃不存秦与荆人战大破荆袭郢取洞庭五都江南【扬州记太湖一名湖亭一名震泽一名洞庭熊绎按楚熊绎都丹阳文王徙江陵是为郢都昭王徙郢所谓故郢又自郢徙都与鄢为五史多言鄢郢齐防鄢郢者楚之柱国知鄢亦为都江南即汉志楚地所谓江南地逺者也】荆王【顷防】亡走东伏于陈【见白起】当是之时随荆以兵则荆可举【防其国如举物然言易也】举荆则其民足贪也地足利也东以强齐燕【强于二国】中陵三晋然则是一举而霸王之名可成也【举犹行】四邻诸侯可朝也【使之朝秦】而谋臣不为引军而退与荆人和令荆人収亡国聚散民立社主【为木主社】置宗庙今帅天下西面以与秦为难此固已无霸王之道一矣天下有比志【比密也言其志亲】而军华下【即华阳之所】大王以诈破之兵至梁都【元作郭】围梁数旬则梁可拔拔梁则魏可举【梁以都言魏全国也】举魏则荆赵之志絶【魏居二国之中而为与国故举魏则二国不通】荆赵之志絶则赵危【赵尤近秦】赵危而荆孤东以强齐燕中陵三晋然则是一举而霸王之名可成也四邻诸侯可朝也而谋臣不为引军而退与魏氏和令魏氏収亡国聚散民立社主置宗庙此固已无霸王之道二矣前者穰侯之治秦也用一国之兵而欲以成两国之功【秦及穰侯所封也如封寿刚以广陶之】是故兵终身暴露于外士民潞病于内【潞即露耳故髙注为嬴】霸王之名不成此固已无霸王之道三矣赵氏中央之国也杂民之所居也其民轻而难用也【轻则其志不坚】号令不治赏罚不信地形不便【无险隘故】上非能尽其民力彼固亡国之形也而不忧民氓【在野曰氓】悉其士民军于长平之下以争韩之上党【冯亭事】大王以诈破之防武安【此杀赵括事在四十七年】当是时赵氏上下不相亲也贵贱不相信也然则是邯郸不守拔邯郸完河间【冀州完之者欲急取修武上党诸郡置之去也】引军而去西攻修武【属河内】逾羊肠降代上党代三十六县上党十七县不用一领甲不苦一民皆秦之有也代上党不战而已为秦矣东阳【属清河】河外【滹沱河之外】不战而已反为齐矣【此本赵所得齐地今赵弱故齐复取之取之则益弱矣】中呼沱【元作池】以北【中言中分之呼沱在代卤城】不战而已为燕矣【燕乗败取之】然则是举赵则韩必亡韩亡则荆魏不能独立荆魏不能独立则是一举而壊韩蠧魏【蠧者病其中也】挟荆以东弱齐燕决白马之口【张仪守白马之津津在东郡】以流魏氏【流犹灌】一举而三晋亡从者败【合从者】大王拱手以须【须胥同待也】天下徧随而伏霸王之名可成也而谋臣不为引军而退与赵氏为和以大王之明秦兵之强霸王之业【谓先世所创】地尊不可得【地与相王之尊】乃取欺于亡国【亡国以长平之败言赵】是谋臣之拙也且夫赵当亡不亡秦当霸不霸天下固量秦之谋臣一矣乃复悉卒以攻邯郸不能防也弃甲兵怒战栗而却【且怒且惧而退】天下固量秦力二矣军乃引退并于李下【后志河内有李城赵封李同之父于此】大王又并军而致与战【致言极力】非能厚胜之也【厚犹大】又交罢却【交言秦与赵俱罢兵而退】天下固量秦力三矣内者量吾谋臣外者极吾兵力【极言度其力之所至】由是观之臣以天下之从【合从也】岂其难矣内者吾甲兵顿士民病蓄积索田畴荒囷仓虚外者天下比志甚固愿大王有以虑之也且臣闻之战战栗栗日慎一日茍慎其道天下可有也何以知其然也昔者纣为天子【元作下】帅天下将百万左饮于淇谷【河内共淇水所出】右饮于洹水【苏秦注出林虑项纪注在安阳县北前后志在良乡东南】淇水竭而洹水不流【亦竭也】以与周武为难武王将素甲三千领【绢素为之非金革也】战一日破纣之国【以甲子日战遂克之】禽其身据其地而有其民天下莫不伤【伤殷之亡耳】智伯帅三国之众以攻赵防主于晋阳【礼大夫称主】决水灌之三年城且防矣防主错【错措同置也】数策【以蓍筮也】占兆【灼拆处曰兆】以视利害何国可降【三国中孰为可降】而使张孟谈【赵之谋臣】于是潜行而出反智伯之约【使韩魏背之】得两国之众以攻智伯之国禽其身以成防子之功今秦地断长续短方数千里名师数百万秦国号令赏罚地形利害天下莫如也以此与天下天下可兼而有也臣昧死【自言不知死所】望见大王言所以举破天下之从【举谓一举】举赵亡韩【举亦防也】臣荆魏亲齐燕【二国去秦逺未可加兵故亲之以寛兵力其后秦灭诸国二国独后亡以此故也】以成霸王之名朝四隣诸侯之道大王试听其説一举而天下之从不破赵不举韩不亡荆魏不臣齐燕不亲霸王之名不成四邻诸侯不朝大王斩臣以徇于国【徇行以示人也】以主不忠于国者【主言以为首恶彪谓此士论事深切着明孙卿不如秦所以取天下盖行其说也而史失其人猥以张仪名之惜哉所称谋臣范雎也】
　　蔡泽【燕人】见逐于赵而入韩魏遇夺釡鬲于涂【人夺之也尔雅鬲鼎也】闻应侯任郑安平【魏齐困范雎安平匿之时安平撃赵以二万人降赵】王稽【通诸侯也】皆负重罪应侯内慙乃西入秦将见昭王使人宣言以感怒应侯曰燕客蔡泽天下骏雄辩之士也彼一见秦王秦王必相之而夺君位应侯闻之使人召蔡泽蔡泽入则揖应侯应侯固不快及见之又倨应侯因譲之曰子尝宣言代我相秦岂有此乎对曰然应侯曰请闻其説蔡泽曰吁君何见之晚也夫四时之序成功者去夫人生手足坚强耳目聪明圣智岂非士之所愿与应侯曰然蔡泽曰质仁秉义【质犹体】行道施徳于天下天下懐乐敬爱愿以为君王岂不辩智之期与【期犹志也辩智者志期得此】应侯曰然蔡泽复曰富贵显荣成理万物【理治也】万物各得其所生命夀长终其年而不夭伤天下继其统【统纪也】守其业之无穷名实纯粹【言其两全美】泽流千世称之而毋絶岂非道之符【言行道之効】而圣人所谓吉祥善事与应侯曰然泽曰若秦之商君楚之吴起【卫人仕魏后相楚而死】越之大夫种【姓文越王勾践之相】其卒亦可愿与【元作矣】应侯知蔡泽之欲困己以説复曰何为不可夫公孙鞅事孝公极身毋二【极身犹竭已】尽公不还私【还反顾也】信赏罚以致治竭智能示情素【素其所蓄积】防怨咎【集韵冡覆也防冡同鞅尝刑太子之傅知必见怨咎犹冐为之】欺旧交虏魏公子卬【卬则鞅之旧也】卒为秦禽将破敌军攘地千里吴起事悼王使私不害公谗不蔽忠言不取茍合行不取茍容行义不顾【元作固】毁誉必欲【元作有】霸主强国不辞祸凶大夫种事越王王离困辱【离罹同集韵遭也】悉忠而不解【解懈同】主虽亡絶尽能而不离【离犹去】多功而不矜贵冨不骄怠若此三子者义之至忠之节也故君子杀身以成名义之所在身虽死无憾悔何为而不可哉蔡泽曰主圣臣贤天下之福也君明臣忠国之福也父慈子孝夫信妇贞家之福也故比干忠不能存殷子胥智不能存吴申生孝而晋惑乱【僖五年】是有忠臣孝子国家灭乱何也无明君贤父以听之故天下以其君父为戮辱【戮杀也贱之如刑戮诟辱之人】怜其臣子夫待死而后可以立忠成名是微子不足仁孔子不足圣管仲不足大也于是应侯称善蔡泽得少间【间言有隙可乘】因曰商君吴起大夫种其为人臣尽忠致功则可愿矣闳夭事文王周公辅成王也岂不亦忠乎以圣论之商君吴起大夫种其可愿孰与闳夭周公哉应侯曰商君吴起大夫种不若也蔡泽曰然则君之主慈仁任忠【任犹信】不欺旧故孰与秦孝楚悼越王乎应侯曰未知何如也蔡泽曰主固亲忠臣不过秦孝越王楚悼君之为主正乱批患折难【批□同匹齐切撃也集韵或作批又蒲结切】广地殖谷【植种也】富国足家强主威盖海内功彰万里之外不过商君吴起大夫种而君之禄位贵盛私家之富过于三子而身不退窃为君危之语曰日中则移月满则亏物盛则衰天之常数也进退盈缩变化圣人之常道也昔者齐桓公一匡天下至葵丘之防【杜注陈留外黄东有葵丘】有骄矜之色畔者九国【僖九年】吴王夫差无敌【元作适】于天下轻诸侯陵【元作凌】齐晋遂以杀身亡国夏育太史啓【太史周官其人未详史作史噭岂君王后之父耶】叱呼骇三军【叱诃也】而身死于庸夫此皆乗至盛不近道理也夫商君为孝公平权衡正度量调轻重决裂阡陌教民耕战是以兵动而地广兵休而国富故秦无敌于天下立威诸侯功已成矣【补】遂以车裂楚地持防百万白起率数万之师以与楚战一战举鄢郢再战烧夷陵【属南郡】南并蜀汉又越韩魏攻强赵北坑马服诛屠四十余万之众【屠言杀之酷】流血成川沸声若雷使秦业帝【有帝之业】自是之后赵楚慑服【慑失气也】不敢攻秦者白起之势也身所服者七十余城功已成矣赐死于杜邮【起注在咸阳西门十里】吴起为楚悼罢无能废无用损不急之官塞私门之请壹楚国之俗南攻杨越【越属州】北并陈蔡破横散从使驰说之士无所开其口功已成矣卒支解【防其四支按起宗室大臣射刺起死】大夫种为越王垦草剏邑【垦耕剏造也】辟地殖谷【殖植同】率四方之【补】士专【】上下之力以禽劲吴成霸功勾践终拮而杀之【拮戞同轹也盖逼之楚记言赐劒死】此四子者功成而不去祸至于此此所谓信而不能屈往而不能反者也范蠡知之超然避世长为陶朱【居陶易姓朱】君独不观博者乎或欲【衍分字】大投【大言全胜也】或欲分功【分胜者所获】此皆君之所明知也今君相秦计不下席谋不出廊庙坐制诸侯利【补】施三川以实宜阳以决羊肠之险塞太行之口又斩范中行之途【斩谓絶之此言断三晋之路】栈道千里【栈棚也施于险絶以济不通】通【补】于蜀汉使天下皆畏秦秦之欲得矣君之功极矣此亦秦之分功之时也【秦秦人】如时不退【时是也】则商君白公吴起大夫种是也君何不以此时归相印譲贤者授之必有伯夷之廉长为应侯世世称孤而有乔松之寿【乔王子晋松赤松子皆仙不死】孰与以祸终哉此则君何居焉应侯曰善乃延入坐为上客后数日入朝言于秦昭王曰客新有从山东来者蔡泽其人辩士臣之见人甚众莫有及者臣不如也秦昭王召见与语大说之拜为客卿应侯因谢病【以病辞去】请归相印昭王强起应侯应侯遂称笃【笃犹甚】因免相昭王新说蔡泽计画遂拜为秦相【在五十二年】东収周室蔡泽相秦王数月人或恶之惧诛乃谢病归相印号为刚成君居【】秦十余年事【补】昭王孝文王荘防王卒事始皇帝为秦使于燕三年【居燕三年】而燕使太子丹入质于秦【泽有彪谓周衰辩士皆矜材角智趣于利而已惟泽为近道徳明哲保身之防故其得位不数月引去优防于秦以封君令终美矣非茍知之亦允蹈之泽之谓乎】
　　孝文王【昭王子元年辛亥周亡于是六年矣】
　　濮阳人【属东郡】吕不韦贾于邯郸见秦质子异人【子楚初名孝文王子】归而谓父曰耕田之利几倍曰十倍珠玉之赢几倍曰百倍立国家之主赢几倍曰无数曰今力田疾作不得暖衣余食今建国立君泽可以遗世【遗犹诒世后世】愿往事之【事犹为】秦子异人质于赵处于城【赵地缺】故往説之曰子傒【异人异母兄】有承国之业又有母在中今子无母于中【异人母曰夏姬无宠如无母然】外托于不可知之国【史言赵不礼之故祸福未可知也】一日倍约身为粪土【弃死且贱也】今子听吾计事求归【以求归为事】可以有秦国吾为子使秦必来请子乃说秦王后【孝文后华阳夫人】弟阳泉君曰君之罪至死君知之乎君之门下无不居髙尊位太子门下无贵者【太子子傒】君之府藏珍珠寳玉君之骏马盈外厩美女充后庭王之春秋髙【春秋举成嵗此言其年髙】一日山陵崩【山陵喻髙且固崩喻死】太子用事君危于累卵而不寿于朝生【木槿也朝荣夕死今又不如】说有可以一切【权宜也】而使君富贵千万嵗【衍其字】寜于太山四维【四方之隅不可移也】必无危亡之患矣阳泉君避席【离席前请】请闻其説不韦曰王年髙矣王后无子子傒有承国之业士仓又辅之王一日山陵崩子傒立士仓用事王后之门必生蓬蒿子异人贤材也弃在于赵无母于内引领西望而愿一得归王后诚请而立之是子异人无国而有国王后无子而有子也阳泉君曰然入说王后王后乃请赵而归之赵未之遣不韦説赵曰子异人秦之宠子也无母于中王后欲取而子之使秦而欲屠赵不顾一子以留计【留不决也】是抱空质也【出质本以交好今不能然故曰空】若使子异人归而得立赵厚送遣之是不敢倍徳畔施是自为徳讲【必以恩纪讲好于赵】秦王老矣一日晏驾【天文志注天子当早作而方崩陨臣子之心犹谓宫车晚出】虽有子异人不足以结秦赵乃遣之【不韦秦围邯郸赵欲杀子楚子楚脱亡归与此駮】异人至不韦使楚服而见【以王后楚人故服楚制以説之】王后説其状髙其智曰吾楚人也而自子之乃变其名曰楚王使子诵【诵所习书】子曰少弃捐在外尝无师所教学不习于诵王罢之乃留止【止宫中】间曰【间政事之隙】陛下尝轫车于赵矣【髙纪五年注陛者云云轫碍车木】赵之豪杰得知名者不少【以名见知于王】今大王反国皆西面而望大王无一介之使以存之【昭二十八年注一个单使也存问也问其存亡】臣恐其皆有怨心使边境早闭晩开【冇警则然】王以为然奇其计王后劝立之王乃召相令之曰寡人子莫若楚立以为太子子楚立【是为荘防王】以不韦为相号曰文信侯食蓝田十二县王后为华阳太后诸侯皆致秦邑【致邑为太后养地也按此是子楚以孝文王立后不韦説使归之不韦则言孝文为安国君时归与此駮　彪谓不韦贾人也彼安能知义欲图赢而夺嫡立庻秦国之不乱败者幸也以此得赢而饮酖于蜀于是知有天道矣凡不韦所立于时皆丧身灭国之事周衰士之憸险倾邪无辈于不韦者不足算也不足算也子楚之计平平耳孝文称为竒而立之非老悖乎】
　　荘防王【文王子元年壬子】
　　始皇帝【荘防王子元年乙卯】
　　文信侯欲攻赵以广河间使刚成君蔡泽事燕三年而燕太子质于秦文信侯因请张唐【秦人】相燕张唐辞曰燕者必径于赵【径者道所出也】赵人得唐者受百里之地文信侯去而不快少庶子甘罗【礼庶子掌诸侯卿大夫之庶子罗茂之孙】曰君侯何不快甚也文信侯曰吾令刚成君蔡泽事燕三年而燕太子已入质矣今吾自请张卿相燕而不肯行甘罗曰臣行之文信侯【元作君】叱去曰我自行之而不肯汝安能行之也甘罗曰夫项橐【列子有问日出者岂其人乎】生七嵗而为孔子师今臣生十二嵗于兹矣君其试臣奚以遽言叱也甘罗见张唐曰卿之功孰与武安君唐曰武安君战胜攻取不知其数攻城堕邑不知其数臣之功不如武安君也甘罗曰卿明知功之不如武安君与曰知之应侯之用秦也【见用于秦】孰与文信侯专曰应侯不如文信侯专曰卿明知为不如文信侯专与曰知之甘罗曰应侯欲伐赵武安君难之去咸阳七里绞而杀之【起传言赐劒】今文信侯自请卿相燕而卿不肯行臣不知卿所死之处矣唐曰请因孺子而行【因之请于文信离娄注孺子童子】令库具车廐具马府具币行有日矣甘罗谓文信侯曰借臣车五乗请为张唐先报赵见赵王【悼防】赵王郊迎谓赵王曰闻燕太子丹之入秦与曰闻之闻张唐之相燕与曰闻之燕太子入秦者燕不欺秦也张唐相燕者秦不欺燕也秦燕不相欺则伐赵危矣燕秦所以不相欺者无异故欲攻赵而广河间也今王赍臣五城以广河间请归燕太子与强赵攻弱燕赵王立割五城以广河间归燕太子与【补】赵攻燕得上谷【幽州郡】三十六县与秦什一【以十之一与秦也罗传有】
　　秦王欲见顿弱【秦人】顿弱曰臣之义不叅拜王能使臣无拜则可矣不即不见也秦王许之于是顿子曰天下有有【补】其实而无其名者有无其实而有其名者有无其名又无其实者王知之乎王曰弗知顿子曰有其实而无其名者商人是也无把铫挂耨之势【铫芸苗器耨耨器】而有积粟之实此有其实而无其名者也无其实而有其名者农夫是也解冻而耕暴背而耨无积粟之实此无其实而有其名者也无其名又无其实者王乃是也已立为万乗无孝之名以千里养无孝之实秦王悖然而怒【悖艴同语色艴如也】顿弱曰山东战国六威不掩于山东而掩于母【始皇母帝太后也本吕不韦姬通不韦又通嫪毐人告之王怒九年迁雍】臣窃为大王不取也秦王曰山东之战国可兼与顿子曰韩天下之咽喉魏天下之胷腹王资臣万金而逰【资赍同】听之韩魏【时不通诸国故请王听其往也】入其社稷之臣于秦【说之使归秦】即韩魏从而天下可图也秦王曰寡人之国贫恐不能给也顿子曰天下未尝无事也非从即横也横成则秦帝从成则楚王秦帝即以天下恭养【且敬且养】楚王即王虽有万金弗得私也秦王曰善乃资万金使东逰韩魏入其将相北逰【衍于字】燕赵而杀李牧【赵良将幽王七年杀之此十八年】齐入朝四国毕【元作必】从【齐魏燕赵也杀牧时已虏韩】顿子之説也【说始皇在十年还太后前此要终言之　彪谓顿子之义髙于范雎而其説过之逺矣惜其不知择木焉有仁人君子而为始皇用哉鲁连视之蔑矣】
　　或为六国説秦王曰土广不足以为安人众不足以为强若土广者安人众者强则桀纣之后将存昔者赵氏亦尝强矣曰赵强何若【曰犹言】举左案齐【言举兵于左则齐下案下也】举右案魏厌案万乗之国【厌言案之不一】二国千乗之宋也【宋于七国时为千乗今使齐魏如之】筑刚平【赵地缺赵敬侯四年筑刚平以侵卫五年齐魏为卫取我刚平皆不注】卫无东野【详此则刚平赵取之卫也】刍牧薪采【刍草也以食马牧养牛人也大者薪小者采】莫敢闚东门当是时卫危于累卵天下之士相从谋曰吾将还其委质【还反言改事也僖二十二年注委质屈膝也】而朝于邯郸之君乎于是天下有称伐邯郸者莫不夕【】令朝行魏伐邯郸【魏惠三十年伐赵赵告急齐是以有马陵之败】因退为逢泽之遇【开封东北有逢池或曰宋之逢泽】乗夏车【夏取其文礼有夏】称夏王【夏中国也】一【】朝为天子天下皆从齐宣王【元作太公太公和时无此事】闻之举兵伐魏梁王身抱质执璧【质贽同羔鴈之属】请为陈侯臣【齐陈敬仲之后故称陈侯赵成侯二十一年魏防邯郸齐亦败魏于桂陵不至如此所称故定为宣王马陵之役】天下乃释梁郢威王闻之【郢楚都也亦避始皇父讳楚威七年伐齐败之徐州】寝不食不饱帅天下百姓以与申缚遇于泗水之上【缚齐将之水注中诸姜】而大败申缚赵人闻之至枝桑【地缺赵记注根桑一曰平桑疑即此此魏地也盖赴魏之难】燕人闻之至格道格道不通平际絶【二地缺】齐战败不胜谋则不得使陈毛释劒掫【掫夜戒有所击引也释二者不自卫示平也】委南听罪【委去南面之尊】西说赵【説使人觧之】北説燕内喻其百姓而天下乃齐释【不攻齐也】于是天下【】积薄而为厚聚少而为多以同言郢威王于侧纣之间【髙注纣当为牖】臣岂以郢威王为政衰谋乱以至于此哉郢为强【絶句】临天下诸侯故天下乐伐之也
　　四国为一【荆齐燕代见下文】将以攻秦秦王召羣臣賔客六十人而问焉曰四国为一将以图秦寡人屈于内【财力困也】而百姓靡于外为之奈何羣臣莫对姚贾【魏人】对曰贾愿出使四国必絶其谋而案【元作安】其兵乃资车百乗金千斤衣以其衣【以王衣衣之宠之也】舞以其劒【古者饮则以劒舞今以王劒赐之使为舞时用】姚贾辞行絶其谋止其兵与之为交以报秦秦王大説贾封千户以为上卿韩非【韩之诸公子秦王见其书恨不及见之攻韩韩遣之使秦秦王说之贾与李斯毁之死】知之曰贾以珍珠重寳南使荆齐【元作吴此章无吴事此四国后亡者也三晋灭久矣】北使燕代之间三年四国之交未必合也而珍珠重寳尽于内是贾以王之权外自交于诸侯愿王察之且梁监门子【监门卒也贾其子】尝盗于梁臣于赵而逐取世监门子【父死子继曰世】梁之大盗赵之逐臣与同知社稷之计非所以厉羣臣也【厉砺同防也】王召姚贾而问曰吾闻子以寡人财交于诸侯有诸对曰有王曰有何靣目复见寡人对曰曾参孝其亲天下愿以为子子胥忠于君天下愿以为臣贞女工巧【有妇功也】天下愿以为妃【妃匹也】今贾忠王而王不知也贾不归四国尚焉之使贾不忠于君四国之王尚焉用贾之身桀听谗而诛其良将纣听【元作闻】谗而杀其忠臣至身死国亡今王听谗则无忠臣矣王曰子监门子梁之大盗赵之逐臣姚贾曰太公望齐之逐夫【妇逐之也不经见】朝歌之废屠【朝歌属河内贾肉不售故曰废】子良之逐臣【未闻】棘津之雠不庸【后志琅邪西海太公所出又钓于棘津今存雠售同盖尝求售与人为庸不见用也】文王用之而王管仲其鄙人之贾人也【五鄼为鄙盖鄼鄙之人为贾者仲尝与鲍叔贾】南阳之敝幽【修武南阳也仲頴上人尝以贫困隠此敝困幽隠也】鲁之免囚【见荘二十九年】桓公用之而霸百里奚虞之乞人传卖以五羊之皮【奚虞臣也不见用自鬻于秦养牲者以五羖羊皮鬻之】穆公相之而朝西戎文公用中山盗而胜于城濮【僖二十八年晋文公用咎犯之谋破楚成王于城濮与此不同杜注城濮及史注止云卫地】此四士者皆有诟丑大诽【诟辱丑耻也】天下明主用之知其可与立功也【补】使若卞随务光【并汤时人辞汤之聘】申屠狄【纣时人自沈于渊并见荘子】人主岂得其用哉故明主不取其污不听其非察其为已用【污者非者虽不取不听知其为用则或听取察言听取之】故可以存社稷虽有外诽者不听虽有髙世之名无咫尺之功者【八寸曰咫】不赏是以羣臣莫敢以虚愿望于上【无功而愿赏虚愿也】秦王曰然乃【衍可字】复使姚贾而诛韩非【髙诱妄人也注此书谬妄非一处如此防以姚贾为陈贾齐防以伐燕为齐宣王初不考其嵗月贾乃与李斯同时安得见于孟子之书宣闵皆尝伐燕而之哙之役实闵王也诱之率意如此愚天下后世甚矣彪之挍注盖为此愤故其所称皆必有依据惧获罪于后人也】



　　战国策卷三
<史部,杂史类,鲍氏战国策注>
　　钦定四库全书
　　战国防卷四
　　宋　鲍彪　注
　　齐【东有菑川东莱琅邪髙宻胶东南有泰山城阳北有千乗清河以南勃海之髙乐髙城重合信阳西有济南平原】
　　威王【田齐桓公子元年安王二十四年癸卯】
　　上之事【此东郡濮水之上实衞地】赘子死章子走【皆以名子之犹婴子文子章匡章】盼子谓齐王曰【田盼也威王言使守髙唐者并齐将】不如易余粮于宋【易移与之】宋王【辟公】必説梁氏不敢过宋伐齐齐固弱【固犹信】是以余粮收宋也齐国复强虽复责之宋可【可责其偿】不偿因以为辞攻之亦可【盼子威王臣威自九年后未尝败挠此言二子死盖九年前也】
　　邯郸之难【赵成侯二十一年魏围邯郸此二十五年】赵求救于齐田侯召大臣而谋曰救赵孰与勿救邹子【名忌二十一年相明年封下邳号成侯】曰不如勿救段干纶曰弗救则我不利【我我齐】田侯曰何哉对曰【补二字】夫魏氏兼邯郸其于齐何利哉田侯曰善乃起兵甲军于邯郸之郊【以军法陈之于此】段干纶曰臣之求利且不利者非此也【且犹与】夫救邯郸军于其郊是赵不拔而魏全也【两国不战故】故不如南攻襄陵以敝魏【襄□属河东魏邑也攻之使魏困】邯郸拔而承魏之敝【承言继其后】是赵破而魏弱也田侯曰善乃起兵南攻襄陵七月邯郸拔齐因承魏之敝大破之桂陵【诸注止言魏地　齐记有云二十六年】
　　秦假道韩魏以攻齐齐威王使章子将而应之与秦交和而舍【孙子两军相对曰交和楚记注军门曰和】使者数相往来章子为变其徽章【徽帜也以绛帛着于背章其别也】以杂秦军者言【齐之侦者】章子以齐入秦威王不应顷【衍之字】间者复言章子以齐兵降秦威王不应而此者三【而犹如】有司请曰言章子之败者异人而同辞王何不废将而击之【废谓罢之】王曰此不叛寡人明矣曷为而击之顷间言齐兵大胜秦军大败于是秦王称【元作拜】西藩之臣【按威王与秦献公孝公同时齐虽强而秦不弱此语未详】而谢于齐左右曰何以知之曰章子之母啓【其母名】得罪其父其父杀之而埋马栈之下【栈为棚以立焉】吾使【衍者字】章子将也勉之曰夫子之强全兵而还必更将军之母对曰臣非不能更先妾也臣之母啓得罪臣之父臣之父未教而死【未有教命】夫不得父之教而更母是欺死父也故不敢【彪谓君父一也虽无父命而以君命更何损于义凡章子之孝皆过所谓过孝】夫为人子而不欺死父岂为人臣欺生君哉【彪谓周衰齐威不世之主也列子曰君非自知我也以人之言赐我其罪我又将以人之言故人君于其臣欲其自知之也威王之于章子有焉夫如是虽百市虎不摇也岂以三告而投杼乎哉】
　　楚将伐齐鲁亲之【亲楚】齐王患之张丐曰【齐人疑即张丑】臣请令鲁中立【于两国之间无所亲踈】乃为齐见鲁君【康公】鲁君曰齐王惧乎曰非臣所知也臣来吊足下鲁君曰何吊乎曰君之谋过矣君不与胜者而与不胜者【楚时末败而云然盖楚有胜齐之势楚虽胜士卒多死鲁合齐以两国击之楚必败故言其不胜】何故也鲁君曰子以齐楚为孰胜哉对曰鬼且不知也然则子何以吊寡人曰齐楚之权敌也不用有鲁与无鲁足下岂如全众而合二国之后哉楚大胜齐其良士选卒【材武见选者】必殪【殪死也】其余兵足以待天下齐为胜其良士选卒亦殪而君以鲁众合战胜后【合合败者也胜者虽合之不必见徳今以全众合败者彼胜者既士卒多死可胜也败者因见徳矣】此其为徳也亦大矣【徳败者】其见恩徳也亦甚大矣【败者徳之】鲁君以为然乃退师
　　成侯邹忌为齐相田忌为将不相説公孙闬【齐人】谓邹忌曰公何不为王谋伐魏胜则是君之谋也君可以有功战不胜田忌不进战而不死曲挠而诛【曲挠言师不直前而败】邹忌以为然乃説王而使田忌伐魏田忌三战三胜邹忌以吿公孙闬公孙闬乃使人操十金而往卜于市曰我田忌之人也吾三战而三胜声威天下【天下畏其威声】欲为大事【反齐而王】亦吉否卜者出【田忌之人】因令人捕【捕取也】为人卜者亦验其辞于王前田忌遂走【齐记三十五年有彪谓齐威贤王也其知章子察阿即墨大夫明矣独于是失之然忌之走亦非威王谴之也】
　　邹忌脩八尺有余而形防昳丽【昳徒结切日侧也故有光艶意又疑作佚】朝服衣冠窥镜谓其妻曰我孰与城北徐公美其妻曰君美甚徐公何能及君也城北徐公齐国之美丽者也忌不自信而复问其妾曰吾孰与徐公美妾曰徐公何能及君也旦日【旦明也】客从外来与坐谈问之吾与徐公孰美客曰徐公不若君之美也明日徐公来孰视之自以为不如窥镜而自视又弗如逺甚暮寝而思之曰吾妻之美我者私我也【私犹亲】妾之美我者畏我也客之美我者欲有求于我也于是入朝见威王曰臣诚知不如徐公美臣之妻私臣臣之妾畏臣臣之客欲有求于臣皆以美于徐公今齐地方千里百二十城宫妇左右莫不私王朝廷之臣莫不畏王四境之内莫不有求于王由此观之王之蔽甚矣王曰善乃下令羣臣吏民能面刺寡人之过者受上赏上书谏寡人者受中赏能谤议于市朝闻寡人之耳者受下赏令初下羣臣进谏门庭若市数月之后时时而间进【进谏者有暇隙】朞年之后虽欲言无可进者燕赵韩魏闻之皆朝于齐此所谓战胜于朝廷【坐朝廷之上四国朝之不待兵也彪谓邹忌尝以诈走田忌则其人亦倾险士耳唯此言者万世之言也】
　　宣王【威王子元年显王二十七年己夘】
　　南梁之难【鲁国蕃县有南梁水此二年魏伐朝赵与韩共击魏赵不利败于南梁】韩氏请救于齐田侯【犹上陈侯】召大臣而谋曰早救之孰与晩救之便张丐对曰晚救之韩且折而入于魏不如早救之田臣思曰不可夫韩魏之兵未敝而我救之我代韩而受魏之兵顾反聴命于韩也且夫魏有破韩之志韩见且亡必东愬于齐【愬告也】我因隂结韩之亲而晚承魏之敝【承继其后也】则国可重利可得名可尊矣田侯曰善乃隂告韩使者而遣之【告者许之也】韩自以有齐国五战五不胜东愬于齐齐因起兵击魏大破之马陵魏破韩弱韩魏之君因田婴北面而朝田侯【齐记有为两章一为桓公臣思一为宣王孙子彪谓臣思之防则幸中矣非仁义举也孟子曰行一不义而得天下不为也况朝韩魏乎】
　　田忌为齐将【此二年召复位】系梁太子申禽厐涓【魏将】孙子【膑也齐人武之孙为田忌军师】谓田忌曰将军可以为大事乎田忌曰奈何孙子曰将军无解兵而入齐使彼罢敝于先【罢疲同彼谓齐齐军已与魏战虽胜亦罢今使当前】弱守于主【弱弱卒也忌所自将使齐不疑也主地缺盖齐险隘】主者循轶之途也【轶辙同车迹也言其险狭不得方适相循耳】鎋击摩车而相过【鎋牵同车轴耑键也路狭车宻故相击相摩】使彼罢敝先弱守于主必一而当十【得地利故】十而当百百而当千然后背太山【在太山博县西北】左济右天唐【盖盼子所守所谓髙唐属平原】军重踵髙宛【重辎重也后志髙宛属乐安】使轻车锐骑冲雍门【始皇纪注在髙陵】若是则齐君可正【正犹制治】而成侯可走不然则将军不得入于齐矣田忌不聴果不入齐【彪谓膑非武流也武虽运竒用诡岂尝语人以是乎忌不聴忌贤也】
　　田忌亡齐而之楚邹忌代之相齐恐田忌欲以楚权复于齐【复犹返】杜赫曰臣请为留楚【为邹留田于楚】谓楚王【威】曰邹忌所以不善楚者恐田忌之以楚权复于齐也王不如封田忌于江南以示忌之不返齐也邹忌必【】以齐厚事楚田忌亡人也而得封必徳王若复于齐必以齐事楚【言此示不为邹忌游説也】此用二忌之道也楚果封之于江南
　　邹忌事宣王仕人众【荐于王使之仕】宣王不説晏首【齐人】贵而仕人宣王説之邹忌谓宣王曰忌闻以为有一子之孝不如有五子之孝今首之所进仕者以防何人宣王因以晏首壅塞之【言其不荐逹人】
　　楚威王战胜于徐州【后志鲁之薛六国时曰徐州事在楚威七年此十年】欲逐婴子于齐【逐使齐逐之田婴时未封故田婴子犹盼子】婴子恐张丑【齐人】谓楚王曰王战胜于徐州也盼子不用也盼子有功于国百姓为之用婴子不善【不与盼善】而用申申者大臣弗【补】与【史曰不附】百姓弗为用故王胜之也今婴子逐盼子必用复整其士卒以与王遇必不便于王也楚王因弗逐
　　权之难【后志南郡编注鬬緍以权叛又当阳注县东南有权城楚地也盖燕自北进齐自东进而战于楚境燕防为文公时】齐燕战秦使魏冉之赵【冉言自恵王时任事然则此役文公末年也】出兵助燕击齐薛公【婴时未封后人称之耳婴言自威王时任职】使魏处之赵谓李向【赵人】曰君助燕击齐齐必急急必以地和于燕而身与赵战矣然则是君自为燕束兵【束犹敛燕齐和成敛兵不战】为燕取地也【取齐地】故为君计者不如按兵勿出齐必缓【赵之助燕不力故齐无危急之势】缓必复与燕战战而胜兵罢敝【罢疲同】赵可取唐曲逆【并属中山国言二国战不暇北顾赵可以其间取中山也】战而不胜命悬于赵【县系也】然则吾中立【吾谓赵】而割穷齐与疲燕也【割割齐地】两国之权悬于君矣
　　苏秦为赵合从【赵肃侯十七年此当十年】説齐宣王曰齐南有太山东有琅邪【徐州郡】西有清河【冀州郡】北有渤海【幽州郡】此所谓四塞之国也【言四方皆有险固】齐地方二千里带甲数十万粟如丘山齐车之良五家之兵【管仲军令始于五家为】疾如锥矢【锥锐也】战如雷电【其威大也】解如风雨【言疾也】即有军役未尝倍泰山絶清河渉渤海也临淄之中【属齐郡】七万户臣窃度之下户三男子三七二十一万不待于逺县而临淄之卒固已二十一万矣临淄甚富而实其民无不吹竽【似笙三十六篁】鼓瑟【似琴二十五】击筑【以竹曲五之乐】弹琴鬬鸡走犬六博蹋鞠者【刘向别録蹙鞠黄帝作盖因娱戯以练武士蹋即蹙也】临淄之途车毂【元作防】击人肩摩连袵成帏【帐属在旁者】举袂成幕【袂袖也】挥汗成雨家敦而富【敦厚也】志髙而扬夫以大王之贤与齐之强天下不能当今乃西面事秦窃为大王羞之且夫韩魏所以【补】畏秦者以与秦接界也兵出而相当不至十日而战胜存亡之机决矣韩魏战而胜秦则兵半折【折犹败以弱敌强虽胜犹为失半也】四境不守战而不胜以亡随其后是故【元作后】韩魏之所以重与秦战而轻为之臣也今秦攻齐则不然倍韩魏之地【倍言二国在其后】至衞【元作闱】阳晋之道【魏襄十六年秦抜魏蒲坂阳晋张仪刼衞取阳晋注皆不地盖衞地时属魏也】径亢父之险【属东平】车不得方【尔雅方舟并两舟则此亦两也轨车辙】马不得并行百人守险千人不能过也秦虽欲深入则狼顾【惊貎】恐韩魏之议其后也是故恫疑虚喝【元作猲恫痛也言疑之甚集韵喝呵也】髙跃而不敢进则秦不能害齐亦明矣夫不料秦之不奈我何也而欲西面事秦是羣臣之计过今臣无事秦之名而有强国之实臣故【元作固】愿大王之少留计【留意计之】齐王曰寡人不敏【此敏谓犹明明则疾于事】今主君以赵王之教诏之【诏告也】敬奉社稷以从【凡苏张从横之説本皆有此在説燕赵韩魏后】
　　淳于髠【齐人见滑稽】一日而见七人于宣王王曰子来寡人闻之千里而一士是比肩而立【比谓肩相次也言士难得千里有一犹为并肩也】百世而一圣若随踵而至也今子一朝而见七士则士不亦众乎淳于髠曰不然夫鸟同翼者而聚居兽同足者而俱行今求柴胡桔梗于沮泽【二草山生而沮水也故求不可得孟子注菹泽生草者水名出汉中】则累世不得一焉及之睾黍【地缺疑为负黍盖此与梁父皆东地也】梁父之隂【梁父在泰山山北曰隂】则郄车而载耳【郄却同言多获车重不前】夫物各有畴【耕治之田禾所聚也故为】今髠贤者之畴也王求士于髠若挹水于河【挹酌也】而取火于燧也【夫燧鍳也】髠将复见之岂特七士也
　　齐欲伐魏淳于髠谓【元作为】齐王曰韩子卢者天下之疾犬也东郭逡者【逡防同狡兔名】海内之狡兔也【集韵狡狯也疾也】韩子卢逐东郭逡环山者三腾山者五兔极于前犬废于后犬兔俱罢各死其处田父见之无劳勌之苦而擅其功【擅者无与争也】今齐魏久相持以顿其兵【顿亦劳敝】敝其众臣恐强秦大楚承其后有田父之功齐王惧谢将休士【谢辞去之言不用也】
　　齐欲伐魏魏使人谓淳于髠曰齐欲伐魏能解魏患唯先生也敝邑有宝璧二双文马二驷【文毛色成文马四足为驷】请致之先生淳于髠曰诺入説齐王曰楚齐之仇敌也魏齐之与国也【魏防马陵之败魏请臣畜朝齐楚王怒伐齐则此所言也】夫伐与国使仇敌制其余敝【言楚将因齐兵劳而伐之】名丑而实危【伐与国丑也而有楚伐之危】为王弗取也齐王曰善乃不伐魏客谓齐王曰淳于髠言不伐魏者受魏之璧马也王以谓淳于髠曰闻先生受魏之璧马有诸曰有之然则先生之为寡人计之何如淳于髠曰伐魏之事不便魏虽刺髠于王何益【伐魏不便魏所欲也而髠止之故魏刺之虽刺髠而齐实不便非益也此设也】词若诚不便魏虽封髠于王何损且夫王无伐与国之诽魏无见亡之危百姓无被兵之患髠有璧马之宝于王何伤乎【元在魏防】
　　齐宣王见顔斶【集韵音触引吕春秋齐有顔斶】曰斶前斶亦曰王前【并使之即也】宣王不説左右曰王人君也斶人臣也王曰斶前斶亦曰王前可乎斶对曰夫斶前为慕势王前为趋士【趋就之】与使斶为慕势不如使王为趋士王忿然作色曰王者贵乎士贵乎对曰士贵耳王者不贵王曰有説乎斶曰有昔者秦攻齐令有敢去栁下季垄五十步而樵采者【鲁展禽字季食采栁下亦云居之垄其冢埒秦伐齐先径鲁故云】死不赦令曰有能得齐王头者封万户侯赐金千镒由是观之生王之头曽不若死士之垄也宣王黙然不説左右皆曰斶来斶来大王据千乘之地而建千石钟【一石百二十斤】万石簴【钟鼓之桴】天下之士皆为役处【役为之使处在其位】辩智并进莫不来语东西南北莫敢不来服【元作服求】万物无不备具而百姓无不亲附今夫士之髙者乃称匹夫徒步而处农下则鄙野【五鄼为鄙郊外曰野亦所处也】监门闾里【闾在乡里在野并五百家皆有门】士之贱也亦甚矣斶对曰不然斶闻古大禹之时诸侯万国何则徳厚之道得贵士之力也【言能贵士故徳厚】故舜起农畆出于野鄙而为天子及汤之时诸侯三千当今之世南面称寡者乃二十四由此观之非得失之策与【昔诸侯多由得防也今失防故诛防而寡得防贵士也】稍稍诛防防亡无族之时欲为监门闾里安可得而有也哉是故易不云乎居上位未得其实而【元作以】喜其为名者必以骄奢为行倨慢骄奢则凶必从之是故无其实而喜其名者削【削地也】无徳而望其福者约【约穷也】无功而受其禄者辱祸必握【言祸辱随之不舍也】故曰矜功不立【言徒有矜大好功之志而不为故功不立】虚愿不至【不求不为而欲得之虚愿也物不自至】此皆幸乐其名而无其实徳者也是以尧有九佐【九官也】舜有七友【雄陶方回续牙伯阳东不訾秦不虚灵补见陶渊明四八臣】禹有五丞【楚辞八师三后外有益稷臯陶垂契】汤有三辅【商书伊虺二伯外有谊伯仲伯咎单岂此未详】自古及今而能虚成名于天下者无有是以君王无羞亟问【亟犹数】不愧下学【学于臣下】是故成其道徳而扬功名于后世者尧舜禹汤周文王是也故曰无形【元并作刑】者形之君也【无形谓削约之未著者】无端者事之本也夫上见其原下通其流至圣【衍人字】明学【明学学之明者言上见下通圣明之事】何不吉之有哉老子曰虽贵必以贱为本虽髙必下为基是以侯王称孤寡不谷是其贱之本与非夫【犹言非耶】孤寡者人之困贱下位也而侯王以自谓岂非下人【以身下人】而尊贵士与夫尧舜舜禹周成王任周公旦而世世称曰明主是以明乎士之贵也宣王曰嗟乎君子焉可侮哉寡人自取病耳及今闻君子之言乃今闻细人之行【细人王自称】愿请受为弟子且顔先生与寡人游食必太牢【牛羊豕具为太牢】出必乗车妻子衣服丽都【皆美称】顔斶辞去曰夫玉生于山制则破焉【制裁断之】非弗宝贵矣然大璞不完士生乎鄙野推选则禄焉非不尊遂也【遂犹逹】然而形神不全斶愿得归晚食以当肉【晩言饥而食也其美比于食肉】安步以当车无罪以当贵清净贞正以自虞【虞娱同乐也】制言者王也【言谓命令】尽忠直言者斶也言要道已备矣愿得赐归安行反臣之邑屋则再拜【衍而字】辞去君子【补二字】曰斶知足矣归真【补】反璞则终身不辱
　　先生王斗【齐人】造门而欲见齐宣王宣王使谒者延入【谒者掌賔赞受事延引也】王斗曰斗趋见王为好势王趋见斗为好士于王何如使者复还报王曰先生徐之【使待其至】寡人请从【就之也】宣王因趋而迎之于门与入曰寡人奉先君之宗庙守社稷闻先生直言正谏不讳王斗对曰王闻之过【不如所闻】斗生于乱世事乱君焉敢直言正谏宣王忿然作色不説有间王斗曰昔先君桓公【此桓公虽非田氏之先斗齐人也得称为先】所好者五【补】九合诸侯一匡天下天子授【元作受】籍【土地人民之籍犹赐履也】立为太伯【二伯之伯】今王有四焉宣王説曰寡人愚陋守齐国唯恐夫抎之【抎失也春秋传抎子辱矣】焉能有四焉王斗曰否先君好马王亦好马先君好狗王亦好狗先君好酒王亦好酒先君好色王亦好色先君好士而【元作是】王不好士宣王曰当今之世无士寡人何好王斗曰世无骐驎騄耳【字书不説骐驎不载唯玊篇云马黒脊亦不言良马陆机防麒麟行中律吕则此马以麒麟比也騄耳八骏之一】王之【补】驷已备矣世无东郭俊卢氏之狗王之走狗已具矣世无毛嫱西施【荘小疏毛嫱越王嬖妾西施越女吴王姬】王宫已充矣王亦不好士也何患无士王曰寡人忧国爱民固愿得士以治之王斗曰王之忧国爱民不若王爱尺縠也【縠细繗也】王曰何谓也王斗曰王使人为冠不使左右便辟【便顺其所好辟避其所恶】而使工者何也为能之也今王治齐非左右便辟无使也臣故曰不如爱尺縠也宣王谢曰寡人有罪国家于是举士五人任官齐国大治【彪谓王斗之义无所出出门求见自卑甚矣而徒以趋见于咫尺之间以为髙此孟子所谓不能三年而缌小功之察者也抑其陈谊迂而不切独所谓学縠者可知耳然不若魏牟之言之慤而彪为序舍牟而取斗为牟之言出于斗也】
　　齐人见田骈【齐处士】曰闻先生髙议设为不宦【设者虚假之辞】而愿为役【为骈给使】田骈曰子何闻之对曰臣闻之邻人之女田骈曰何谓也对曰臣邻人之女设为不嫁行年三十而有七子不嫁则不嫁然嫁过毕矣【毕犹已言过于嫁已矣】今先生设为不宦訾养千钟【訾资同所资所养也昭三年注四豆为区自四以登至于釡十则钟又防氏注四升为豆则钟凡六斛四斗也】徒百人【徒从车者】不宦则然矣而富过毕矣田子辞【谢之也】
　　管燕【齐人】得罪齐王谓其左右曰子孰而与我赴诸侯乎【而辞也】左右黙然莫对管燕连然流涕【连与涟同泣下也】曰悲夫士何其易得而难用也田需对曰士三食不得餍【饱也】而君鵞鹜有余食【鹜舒凫】下宫糅罗纨【下宫后宫下列糅杂纨素也】曵绮縠【绮文缯】而士不得以为縁【縁衣纯】且财者君之所轻死者士之所重君不肯以所轻与士而责士以所重事君非士易得而难用也
　　闵王【宣王子元年显王四十六年戊戌】
　　昭阳为楚伐魏覆军杀将得八城【楚懐六年此元年】移兵而攻齐陈轸为齐王【衍使字史言轸为秦使齐齐王问之为齐见阳】见昭阳再拜贺战胜起而问楚之法覆军杀将其官爵何也昭阳曰官为上柱国爵为上执珪陈轸曰异贵于此者何也【问此外复有贵者否】曰唯令尹耳【楚相也】陈轸曰令尹贵矣主非置两令尹也臣窃为公譬可也楚有祠者【祠春祭】赐其舍人【始皇纪注主廐内小史或曰侍从賔客者】巵酒【巵器也】舍人相谓曰数人饮之不足一人饮之有余请画地为虵先成者饮酒一人虵先成引酒且饮乃左手持巵右手画虵曰吾能为之足未成一人之虵成夺其巵曰虵固无足子安能为之足遂饮其酒为虵足者终亡其酒今君相楚而攻魏破军杀将得八城不弱兵【言恃其强】欲攻齐齐畏公甚公以是为名亦【元作居】足矣官之上非可重也战无不胜而不知止者身且死爵且后归【言身死后爵归于国故史言爵夺】犹为虵足也昭阳以为然解军而去【楚记同彪谓此防虽其指为齐亦持胜之善】
　　秦攻赵赵令楼缓以五城求讲于秦而与之伐齐齐王恐因使人以十城求讲于秦楼子恐因以上党二十四县许秦王【恵文】赵足【凡赵皆赵人】之齐谓齐王曰王欲秦赵之解乎不如从合于赵赵必背秦背秦则齐无患矣
　　齐将封田婴于薛【定封在此三年】楚王【懐】闻之大怒将伐齐齐王有辍志【集韵辍止也】公孙闬曰封之成与不非在齐也又将在楚闬説楚王令其欲封公也又甚于齐婴子曰愿委之于子公孙闬为谓楚王曰鲁宋事楚而齐不事者齐大而鲁宋小王独利鲁宋之小不恶齐大何也夫齐之削地而封田婴是其所以弱也愿勿止楚王曰善因不止【彪谓此説不可行也婴齐相也虽得薛不决裂于外犹齐地耳齐薛为一如穰侯应侯之于秦也何弱小乎其初哉】
　　靖郭君【田婴谥】将城薛客多以谏靖郭君谓谒者无为客通齐人有请者曰臣请三言而已矣益一言臣请烹【所谓鼎镬之诛】靖郭君因见之客趋而进曰海大鱼因反走君曰客有于此【言此言外应复有】客曰鄙臣不敢以死为戯君曰亡【亡无同言无此也】更言之对曰君不闻大鱼乎网不能止钩不能牵荡而失水【集韵荡放也言自放肆】则蝼蚁得意焉【蝼蝼蛄一曰慤天蝼得意饫饱也】今夫齐亦君之水也君长齐【雄长之长】奚以薛为夫齐虽隆薛之城到于天犹之无益也君曰善乃辍城薛
　　靖郭君谓齐王曰五官之计【曲礼司徒司空司马司士司冦典司五众计其事之凡也】不可不日聴也而数览王曰説吾而厌之【言汝既説我则不得自厌故以委之】今与靖郭君【以五官之计委之】
　　靖郭君善齐貎辨【齐人】齐貎辨之为人也多疵【疵病也谓过失】门人弗説士尉【齐人】以证靖郭君【证諌也】靖郭君不聴士尉辞而去孟尝君【婴子文】又窃以諌【窃犹私】靖郭君大怒曰刬而【集韵刬翦也以翦草为喻而汝也族】破吾家茍可慊齐貎辨者【集韵慊惬也】吾无辞为之【言有可满貎辨之意虽家族破防犹为之不辞也】于是舍之上舍【犹甲第】令长子御之【集韵御侍也】旦暮进食数年宣【元作威下同】王薨闵【元作宣下同】王立【婴之封薛在闵王初下言之薛则此不得言宣王立也】靖郭君之交大不善于闵王辞而之薛与齐貎辨俱留无几何齐貎辨辞而行请见闵王靖郭君曰王之不説婴甚公往必得死焉齐貎辨曰固不求生也请必行靖郭君不能止齐貎辨行至齐闵王闻之藏怒以待之齐貎辨见闵王曰子【元作子曰】靖郭君之所聴爱夫【爱而聴用其言】齐貎辨曰爱则有之聴则无有王之方为太子之时辨谓靖郭君曰太子相不仁过颐豕视【过谓丰頥过人豕多反视】若是者信反【始信后反】不若废太子更立衞姬婴儿郊师靖郭君泣而曰不可吾不忍也若聴辨而为之必无今日之患也此为一至于薛昭阳请以数倍之地易薛辨又曰必聴之靖郭君曰受薛于先王【封婴于薛闵王也而曰受于先王盖宣王有防封之】虽恶于后王吾独谓先王何【言无以告于先王】且先王之庙在薛吾岂可以先王之庙与楚乎又不肯聴辨此为二闵王太息【长出气也】动于顔色曰靖郭君之于寡人一至此乎寡人少殊不知此客肯为寡人来靖郭君乎齐貎辨对曰敬诺靖郭君衣宣王之衣冠舞其劒【先时所赐】闵王自迎靖郭君于郊望之而泣靖郭君至因请相之靖郭君辞不得已而受之七日谢病强辞【强固辞】不得三日而聴【王聴其辞】当是时靖郭君可谓能自知人矣能自知人故人非之不为沮【集韵沮止也】此齐貎辨之所以外生【以生为外物无所爱也】乐患趣难者也【彪谓知人之难贵于知其心齐人曰辨之为人多疵论其迹也靖郭君独深善之不可夺知其心也士为知己者死此辨所以不求生与】
　　秦伐魏陈轸合三晋而东谓齐王曰古之王者之伐也欲以正天下而立功名以为后世也今齐楚燕赵韩梁六国之递甚也【递言其更相伐】不足以立功名适足以强秦而自弱也非山东之上计也能危山东者强秦也不忧强秦而递相罢弱【罢疲同】而两归其国于秦【两彼我也】此臣之所以为山东之患天下为秦相割【以割肉喻其相伐】秦曽不出力天下为秦相烹【煮也】秦曾不出薪【喻秦无所事】何秦之智而山东之愚耶愿大王之察也古之五帝三王五霸之伐也伐不道者今秦之伐天下不然必欲反之【反古】主必死辱【死于辱】民必死虏今韩梁之目未尝干【战死者多也】而齐民独不也非齐亲而韩梁疏也齐逺秦而韩梁近今齐将近矣今秦欲攻梁绛安邑【绛属河东】秦得绛安邑以东下河必表里河山【补】而东攻齐举齐属之海【举言得其地】南面而孤楚韩梁【三国在秦之南孤谓称孤以臣之】北向而孤燕赵【絶句】齐无所出其计矣愿王熟虑之今三晋已合矣复为兄弟约而出锐师以戌梁绛安邑此万世之计也齐非急以锐师合三晋必有后忧三晋合秦必不敢攻梁必南攻楚楚秦构难三晋怒齐不与已也必东攻齐此臣之所谓齐必有大忧不如急以兵合于三晋齐王敬诺果以兵合于三晋【秦恵后七年韩赵魏燕齐共攻秦此六年】
　　韩齐为与国张仪以秦魏伐韩【仪复相时】齐王曰韩吾与国也秦伐之吾将救之田臣思曰王之谋过矣不如聴之子哙【燕王】与子之国【之燕相】百姓不戴诸侯弗与秦伐韩楚赵必救之是天下以燕赐我也【我我齐】王曰善乃许韩使者而还之韩自以得交于齐遂与秦战楚赵果遽起兵而救韩齐因起兵攻燕三十日而举燕国【燕哙七年此十年】
　　张仪为秦连横【仪连横在郑袖出仪后説楚説韩齐赵卒説燕归报而恵王死则此当秦十四年此十三年】説【补】齐王曰天下强国无过齐者大臣父兄殷众富乐无过齐者然而为大王计者皆为一时説而不顾万世之利从人説大王者必谓齐西有强赵南有韩魏负海之国也地广人众兵强士勇虽有百秦将无奈我何大王览其説而不察其至实夫从人朋党比周【比相亲周相芘也与论语意异】莫不以从为可臣闻之齐与鲁三战而鲁三胜国以危亡随其后【鲁战胜齐史传不书时鲁故在有无形耳】虽有胜名而有亡之实是何故也齐大而鲁小今赵之与秦也犹齐之于鲁也秦赵战于河漳之上【史不书説文浊漳出上党长子鹿谷山东入清漳清漳出沾山大黾谷入河南漳出南郡】再战而再胜【絶句】秦战于畨吾之下【不书苏秦注常山有蒲吾】再战而再胜秦四战之后赵亡卒数十万邯郸仅存虽有胜秦之名而国破矣是何故也秦强而赵弱也今秦楚嫁子取妇为昆弟之国【仪説懐王亦云然】韩献冝阳魏效河外赵入朝黾池【属农】割河间以事秦【据此则説赵当在齐前】大王不事秦秦驱韩魏攻齐之南地悉赵渉河闗【悉悉起其兵河闗属金城之作清河是也】指博闗【苏秦传注齐威六年晋伐齐至博陵东郡有博平以为博闗今按泰山有博亦近齐也】临菑即墨【属胶东国】非王之有也国一日被攻虽欲事秦不可得也是故愿大王熟计之齐王曰齐僻陋隐居托于东海之上未尝闻社稷之长利今大客【礼大行人掌大客之仪】幸而教之请奉社稷以事秦献鱼盐之地三百于秦【三百里也】
　　张仪事秦恵王恵王死武王立左右恶张仪曰仪事先王不忠言未巳齐让又至【仪尝曰仪之所甚憎无大齐王则仪齐所恶也而秦任之故齐以此贵秦】张仪谓武王曰仪有愚计愿効之王王曰奈何曰为社稷计者东方有大变【言有兵】然后王可以多割地【割诸侯地】今齐王甚憎【衍张字】仪仪之所在必举兵伐之故仪愿乞不肖身而之梁齐必举兵伐之齐梁之兵连于城下【连谓不解】不能相去王以其间伐韩入三川出兵函谷而无伐以临周祭器必出【周有先周宗社礼器诸侯所不备今必出以赂秦】挟天子按图籍此王业也王曰善乃具革车三十乘纳之梁齐果举兵伐之梁王大恐张仪曰王勿患请令罢齐兵乃使其舍人冯喜之楚借使之齐齐楚之事已毕【事使事】因谓齐王王甚憎张仪虽然厚矣王之托仪于秦王也齐王曰寡人甚憎张仪仪之所在必举兵伐之何以托仪也对曰是乃王之托仪也仪之出秦因与秦王约曰为王计者东方有大变然后王可以多割地齐王甚憎仪仪之所在必举兵伐之故仪愿乞不肖身而之梁齐必举兵伐梁梁齐之兵连于城下不能去王以其间伐韩入三川出兵函谷而无伐以临周祭器必出挟天子按图籍是王业也秦王以为然与革车三十乗而纳仪于梁而果伐之是王内自罢【音疲劳师故】而伐与国广邻敌以自临而信仪于秦王也此臣之所谓托仪也王曰善乃止【仪有彪谓此计之必售防之必行者也仪之所谟于时有妾妇之所羞市人之所不为者若誉南后以取金欺商于以卖楚皆可鄙也唯此为文无害仪亦明年死矣宜其言之善与】
　　犀首以梁与齐战于承匡【本宋地见陈留襄邑注】而不胜张仪谓梁王【哀】不用臣言以危国梁王因相仪【魏九年此十四年】仪以秦梁之齐合横亲犀首欲败【败其横事】谓衞君【嗣君】曰【时仪过卫】衍非有怨于仪值所以为国者不同耳【值适当也】君必解衍【解説衍于仪使之释怨】衞君为告仪仪许诺因与之参坐于衞君之前【三人合坐】犀首跪行为仪千金之祝明日张子行犀首送之至于齐疆齐王闻之怒于仪曰衍也吾雠【衍尝与齐战故】而仪与之俱是必与仪鬻吾国矣遂不聴【彪谓此一时岌乎殆哉一言一动尽为机穽岂可与同羣哉此在衍术中而不悟是以知仪之踈也故其智暗于秦其辩屈于轸而此谋败于衍也】
　　楚王死【懐王】太子在齐质【楚二十九年使太子质于齐名横是为顷襄王按史楚三十年懐王入秦秦留之明年顷襄王立立三年懐王乃死与此駮】苏子【元作秦下并同秦死至是二十年矣此非代则厉也】谓薛公【田文】曰君何不留楚太子以市其下东国【楚防云与我东地盖楚国之东其地近齐楚地髙而此下】薛公曰不可我留太子郢中立王然则是我抱空质而行不义于天下也苏子曰不然郢中立王君因谓其新王曰与我下东国吾为王杀太子不然吾将与三国共立之【齐尝与秦韩魏败楚三国谓此重立】然则下东国必可得也苏子之事【此著书者叙説】可以请行可以令楚王【并新王】亟入下东国可以益割于楚可以忠太子而使楚益入地可以为楚王走太子可以忠太子使之亟去可以恶苏子于薛公可以为苏子请封于楚可以使人説薛公以善苏子可以使苏子【此二子字因旧】自解于薛公苏子谓薛公曰臣闻谋泄者事无功计不决者名不成今君留楚【补】太子者以市下东国也非亟得下东国者则楚之计变变则是君抱空质而负名于天下也【负荷不义之名】薛公曰善为之奈何对曰臣请为君之楚使亟入下东国之地楚得成【得犹与也齐求地而楚与之为得成】则君无败矣薛公曰善因遣之故曰可以请行也【此七字元作注字此亦著书者叙説】谓楚王【以为懐王则上言已死以为顷襄则顷襄即太子也以为新襄王则顷襄外无它王未详】曰齐欲奉太子而立之臣观薛公之留太子者以市下东国也今王不亟入下东国则太子且倍王之割【倍多于前】而使齐奉已楚王曰谨受命因献下东国故曰可以使楚亟入地也谓薛公曰楚之势可多割也薛公曰奈何请吿太子其故【请告苏子辞也告以楚献地之故】使太子谒之君【君薛公也使太子白以亦欲割地】以忠太子使楚王闻之可以益入地故曰可以益割于楚谓太子曰齐奉太子而立之楚王请割地以留太子齐少其地太子何不倍楚之割地而资齐齐必奉太子太子曰善倍楚之割而延齐【延长行也故有饶益意】楚王闻之恐益割地而献之尚恐事不成故曰可以使楚益入地也谓楚王曰齐之所以敢多割地者挟太子也今已得地而求不止者以太子权王也【权者轻重所在】故臣能去太子【使人去齐】太子去齐无辞必不倍于王也【多割】王因驰强齐而为交【驰亟往】齐辞【齐之説】必聴王然则是王去雠而得齐交也楚王大説曰请以国因【因苏子交齐】故曰可以为楚王使太子亟去也谓太子曰夫剬楚者王也【剬断齐也犹制】以空名市者太子也齐未必信太子之言也而楚功见矣【功谓入地】楚交成太子必危矣太子其图之太子曰谨受命乃约车而暮去故曰可以使太子急去也苏子使人请薛公曰夫劝留太子者苏子也苏子非诚以为君也且以便楚也【太子去楚之便也】苏子恐君之知之故多割楚以防迹也【没其使楚之迹】今劝太子去【】者又苏子也而君弗知也臣窃为君疑之薛公大怒于苏子故曰可以使人恶苏子于薛公也又使人谓楚王曰夫使薛公留太子者苏子也奉王而代立楚太子者【代太子立为王】又苏子也割地因约者【因为之约齐】又苏子也忠王而走太子者又苏子也今人恶苏子于薛公之以其为齐薄而为楚厚也愿王之知之楚王曰谨受命因封苏子为武贞君【封以美名非邑】故曰可以为苏子请封于楚也又使景鲤请薛公曰君之所以重于天下者以能得天下之士而有齐权也今苏子天下之辩士也世与少有【言如之者少】君因不善苏子则是围塞天下士而不利说途也夫不善君者且奉苏子而于君之事殆矣【于犹与】今苏子善于楚王而君不蚤亲则是与楚为雠也【此亦非薛公之恐楚王立未能自定安能难齐哉故彪于楚防谓苏子以此防干薛公不见用世犹载其语也】故君不如因而亲之贵而重之是君有楚也薛公因善苏子故曰可以为苏子说薛公以善苏子【按此则懐王死楚立新王太子卒不得立而顷襄非太子也史不谓然故其书东国之事亦略】
　　齐王夫人死有七孺子皆近【言其亲幸】薛公欲知王所欲立乃献七珥【瑱也所以充耳】美其一明日视美珥所在劝王立为夫人
　　孟尝君将入秦【言秦昭王闻其贤求见之故将入】止者千数而弗聴苏代【元作秦今并从】欲止之孟尝君曰人事者吾已尽知之矣吾所未闻者独鬼事耳苏代曰臣之来也固不敢言人事也固且以鬼事见君孟尝君见之谓孟尝君曰今者臣来过于淄上【淄水出泰山莱芜原】有土偶人【偶相人也比土为之】与桃梗【集韵梗略也荒也此盖枯木海外经东海中有山名度索有大桃树屈蟠三千里枝间东北曰鬼门万鬼所由往来上有二神人曰荼与郁雷主治害鬼故使世人刻桃画其首正嵗置门上辟鬼】相与语桃梗谓土偶人曰子西岸之土也挺子以为人【挺拔也拔于土中】至嵗八月降雨下【降大雨自上下也异于飘洒】淄水至则汝残矣【残败壊也】土偶曰不然吾西岸之土也土则复西岸耳今子东国之桃梗也刻削子以为人降雨下淄水至流子而去则子漂漂者将如何耳【如往也不知其所在】今秦四塞之国譬若虎口而君入之则臣不知君所出矣孟尝君乃止【有】
　　孟尝君在薛【史言文代立在薛时未相也】荆人攻之淳于髠为齐使于荆还反过薛孟尝君【补】令人体貌【有礼容也】而郊迎之谓淳于髠曰荆人攻薛夫子弗忧文无以复侍矣【言且死】淳于髠曰敬闻命至于齐毕报【以使事悉报齐王】王曰何见于荆对曰荆甚固【言其不通】而薛亦不量其力王曰何谓也对曰薛不量其力而为先王立清庙【诗注祭有清徳之宫】荆固而攻之清庙必危故曰薛不量力而荆亦甚固齐王和其顔色曰譆【集韵痛也】先君之庙在焉疾兴兵救之颠蹶之请【此著书者词也言善说者不劳而功颠倒蹶僵也言其请救之遽】望拜之谒【望而拜之言谒之恭】虽得则薄矣【言他人请谒虽有得不如髠之厚】善说者陈其势言其方【方大略也】人之急也【言应之疾】若自在隘窘之中【隘险也】岂用彊力哉
　　孟尝君奉夏侯章【齐人】以四马百人之食【言飨之厚】遇之甚懽夏侯章每言未尝不毁之也或以告孟尝君孟尝君曰文有以事夏侯公矣勿言【言事之厚彼不我害】董之蘩菁【齐人】以问夏侯公夏侯公曰孟尝君重非诸侯也而奉我四马百人之食我无分寸之功而得此然吾毁之以为之也君所以得为长者【贤有容之称髙祖曰为其母不长者】以吾毁之也吾以身为孟尝君岂得待【元作持】言也【彪谓君子所以报知我者亦多术矣岂必毁之而后为为之哉此其说有似侯嬴而不及嬴非正议也】
　　孟尝君防坐【防合语也】谓三先生曰愿闻先生有以补文阙者也一人曰訾天下之主【訾不称意也言孟尝有不得意于诸侯者】有侵君者【侵陵之侵】臣请以臣之血湔其衽【湔溅同集韵水激也】田瞀曰车轶之所能至【轶辙也】请掩足下之短【衍者字】诵足下之长千乗之君与万乗之相其欲有君也【有言欲得之】如使而弗及也【若有使之如恐弗及】滕【元作胜】臀【元作□字书无之亦可作股齐人】曰臣愿以足下之府库财物收天下之士能为君决疑应卒【与猝同】若魏文侯之有田子方段干木也【二人文侯师友】此臣之所为君取矣【求以此为孟尝所取】
　　孟尝君舍人有与君之夫人相爱者【夫人姬媵之通称非其配也与下十妃同】或以问孟尝君曰为君舍人而内与夫人相爱者亦甚不义矣君其杀之君曰睹貌而相说者人之情也其错之【错措同也】勿言也居朞年君召爱夫人者而谓之曰子与文游久矣大官未可得小官公又弗欲卫君【嗣君】与文布衣交【言交于未贵时】请具车马皮币【皮羔狐之属宗伯孤执皮帛】愿君以此从卫君游舍人【补三字】游于卫甚重卫之交恶卫君甚欲约天下之兵以攻齐是人谓君曰孟尝君不知臣不肖以臣欺君【欺者已不肖而孟尝言其贤也】且臣闻齐卫先君刑马压羊【杀马歃其血又压羊杀之以盟使谕者如此】盟曰齐卫后世无相攻伐有相攻伐者令其命如此令君约天下之兵以攻齐是足下背先君盟约而欺孟尝君也愿君勿以齐为心君聴臣则可不聴臣若臣不肖也【言或以此人为不肖】辄以颈血湔足下衿【交袵也】卫君乃止齐人闻之曰孟尝君可语【言可与语】善为事矣转祸为功【彪谓周衰礼义消亡以若孟尝者为能爱士爱则爱矣然非礼之爱也以若舍人者为能强争强则强矣然亦非义之强也】
　　孟尝君有舍人而弗说欲逐之鲁连【齐人仲连】谓孟尝君曰猿狝猴错木【言自置木上】据水则不若鱼鼈【据犹处下衍处字】歴险乗危则骐骥不如狐狸曹沬【衍之字】奋三尺之劒一军不能当【鲁记庄公与齐桓公防柯沬执七首刼桓公归鲁侵地】使曹沬释其三尺之劒而操铫耨与农人居垅畆之中【陇田埒】则不若农夫故物舍其所长之其所短【之犹于】尧亦有所不及矣今使人而不能则谓之不肖教人而不能则谓之拙拙则罢之不肖则弃之使人有弃逐不相与处【言党友以此士见弃逐不屑与处】而来害相报者【弃逐者必之他国自彼来而害我报其弃逐之怨】岂非世之立教首也哉【言后人视此为戒】孟尝君曰善乃弗逐【彪谓仲连立言士也言必有中】
　　孟尝君出行国【按行之行兼相他国故】至楚献象牀【象齿为牀】郢之登徒【楚官也好色赋登徒子注以为姓非】直使送之【直犹当】不欲行见孟尝君门人公孙戌曰臣郢之登徒也直送象牀象牀之直千金伤此若发漂【漂飘同言其细若飞发】卖妻子不足偿之足下能使仆无行先人有寳劒愿得献之公孙戌【补】曰诺入见孟尝君曰君岂受楚象牀哉孟尝君曰然公孙戌曰臣愿君勿受孟尝君曰何哉公孙戌曰小国所以皆致相印于君者闻君于齐能振达贫穷有存亡继絶之义小国英桀之士【才出万人曰英千人曰桀】皆以国事累君【累犹诿诿之以事所以累之】说君之义慕君之廉也今君到楚而受象牀所未至之国将何以待君臣戍愿君勿受孟尝君曰诺公孙戌趋而去未出至中闺【特立之户上圜下方】君召而返之曰子教文无受象牀甚善今何举足之髙志之也公孙戌曰臣有大喜三重之寳劔一【重言三喜外复有此】孟尝君曰何谓也公孙戌曰门下百数莫敢入谏臣独入谏臣一喜谏而得听臣二喜谏而止君之过臣三喜输象牀【输亦送也】郢之登徒不欲行许戌以先人之宝劒孟尝君曰善受之乎公孙戌曰未敢曰急受之因书门版曰有能扬文之名止文之过私得宝于外者疾入谏【彪谓孟尝君于是能立徳矣吾知欲止吾过而已彼得宝于我庸何伤且谏者士之所难因得寳而摧折之后孰敢轻以过闻乎吾哉】
　　齐人有冯暖【史作驩并况袁切】者贫乏不能自存使人属孟尝君【属嘱同】愿寄食门下孟尝君曰客何好曰客无好也曰客何能曰客无能也孟尝君笑而受之曰诺左右以君贱之也食以草具【草不精也具馔具】居有顷倚柱弹其劒歌曰长铗归来乎【铗劒把也欲与劒俱去】食无鱼左右以告孟尝君曰食之比门下之客居有顷复弹其铗歌曰长铗归来乎出无车左右皆笑之以告孟尝君曰为之驾比门下之车客【乗车之客】于是乗其车揭其劒【集韵揭举也檐也】过其友曰孟尝君客我【待我以客】后有顷复弹其劒铗歌曰长铗归来乎无以为家左右皆恶之以为贪而不知足孟尝君问冯公有亲乎对曰有老母孟尝君使人给其食用无使乏于是冯暖不复歌后孟尝君出记【记疏也】问门下诸客谁习计防【计防防总合也】能为文收责于薛者乎【责债同集韵逋财也】冯暖署曰能【署书也】孟尝君怪之曰此谁也左右曰乃歌夫长铗归来者也孟尝君笑曰客果有能也【言果则孟尝固意其能也】吾负之未尝见也请而见之谢曰文倦于是【是谓国事】愦于忧【愦溃同愦乱也以忧思昏乱】而性懧愚【懧当作儜集韵弱也】沈于国家之事开罪于先生【得罪于暖自我启之】先生不羞乃有意欲为收责于薛乎冯暖曰愿之于是约车治装载券契而行【券亦契契别书之以刀判其旁】辞曰责毕收以何市而反孟尝君曰视吾家所寡有者驱而之薛使吏召诸民当偿者悉来合券券徧合赴【凡券取者与者各收一责则合验之徧合矣乃来聴命】矫命【汲黯注矫托也托言孟尝之命】以责赐诸民因烧其券民称万嵗【祝孟尝也】长驱到齐【行不留也】晨而求见孟尝君怪其疾也衣冠而见之曰责毕收乎来何疾也曰收毕矣以何市而反【孟尝问也】冯暖曰君云视吾家所寡有者臣窃计君宫中积珍宝狗马实外廏美人充下陈【陈犹列】君家所寡有者以义耳窃以为君市义孟尝君曰市义奈何曰今君有区区之薛不拊爱子其民【拊循犹摩也】因而贾利之臣窃矫君命以责赐诸民因烧其券民称万嵗乃臣所以为君市义也孟尝君不说曰诺先生休矣【休息也】后朞年齐王谓孟尝君曰寡人不敢以先王之臣为臣孟尝君就国于薛未至百里民扶老携幼迎君道中终【元作正】日孟尝君顾谓冯暖先生所为文市义者乃今日见之冯暖曰狡兔有三窟仅【元作今】得免其死耳今有一窟未得髙枕而卧也请为君复凿二窟孟尝君予车五十乗金五百斤西游于梁谓梁【元作恵】王【昭】曰齐放其大臣孟尝君【此非当时所称追书云尔】于诸侯诸侯先迎之者富而兵强于是梁王虚上位以故相为上将军遣使者黄金千斤车百乗往聘孟尝君冯暖先驱诫孟尝君曰千金重币也百乗显使也齐其闻之矣梁使三反孟尝君固辞不往也齐王闻之君臣恐惧遣太傅【本周官此齐大臣也】赍黄金千斤文车二【四文马彩绘也】服劒一【王所自佩者】封书一谢孟尝君曰寡人不祥被于宗庙之祟沈于谄谀之臣开罪于君寡人不足为也愿君顾先王之宗庙姑反国统万人乎【集韵统摄理也】冯暖诫孟尝君曰愿请先王之祭器立宗庙于薛【前自靖郭时既立庙矣今又请立则所谓宗庙非一王也】庙成还报孟尝君曰三窟已就君姑髙枕为乐矣孟尝君为相数十年无纎介之祸者【介独也独则不众故为微细之词一说喻草芥也】冯暖之计也【孟尝传有彪谓能者客之人孰不能客无能者孟尝于是为不可几也暖之市义贤矣而为之营窟则亦声利之客耳嗟乎气俗之移人莫觉寤也以暖之贤而不能自擢于众况不贤者乎】
　　孟尝君逐于齐而复反【此三十年孟尝奔薛此言复反传言王召之因谢病老于薛与此駮】谭拾子【齐人】迎之于境谓孟尝君曰君得无有所怨于齐士大夫孟尝君曰有君满意杀之乎【拾子借以杀之为惬乎】孟尝君曰然谭拾子曰事有必至理有固然君知之乎孟尝君曰不知谭拾子曰事之必至者死也理之固然者富贵则就之贫贱则去之此事之必至理之固然者请以市谕市朝则满夕则虚非朝爱市而夕憎之也求存故往【所求者存故往趋之】亡故去愿君勿怨孟尝君乃取所怨五百牒【牒札也书所怨人】削去之不敢以为言【冯驩略同以此防及驩考之盖反而后谢病也】
　　苏子【元作秦史作代是】自燕之齐【此三十六年】见于章华南门【史作东门注齐都赋注少城北门不知是一门非也】齐王曰嘻【集韵有所多大之声】子之来也秦使魏冉致帝【致帝号于齐】子以为何如对曰王之问臣也卒【与猝同】而患之所从往者微【患在后故言从往与从来异也今未着故言微】今不听是恨秦也【违秦秦恨之】听之是恨天下也不如听之以为【元作卒】秦【为犹善】勿庸称也【庸用也】以为天下秦称之天下听之王亦称之先后之事帝名为无伤也【虽称有先后无害于帝】秦称之而天下不听王因勿称【衍具字】于以收天下此大资也【齐记三十六年有彪谓此防自为智则明为人谋则忠苏张之巨擘也】
　　苏子【元作秦】谓齐王曰齐秦立为两帝王以天下为尊秦乎且尊齐乎王曰尊秦释帝【苏子问】则天下爱齐乎且爱秦乎王曰爱齐而憎秦两帝立【亦问辞】约伐赵孰与伐宋之利也对曰伐宋利【补此五字】对曰夫约然【然其伐宋之约】与秦为帝而天下独尊秦而轻齐齐释帝则天下爱齐而憎秦伐赵不如伐宋之利故臣愿王明释帝以就天下倍约傧秦【倍背同傧摈同集韵弃也】勿使争重而王以其间举宋夫有宋则卫之阳城危【汝南颍川皆有】有淮北【淮水之北淮出平氏桐栢】则楚之东国危有济西【庄十八注济水之西】则赵之河东危【赵河之东非郡也】有隂平陆【隂属南阳后志东平国东平陆】则梁门不啓【大梁之门】故释帝而贰之以伐宋之事【贰不与秦合也秦约伐赵而此伐宋】则国重而名尊燕楚以刑服【刑犹威也言畏威而服】天下不敢不听此汤武之举也敬秦以为名【非实敬之】而后使天下憎之此所谓以卑易尊者也愿王之熟虑之也【齐记与上为一章今详上章犹欲聴秦此章决欲傧之非一日之谈为二章可也】
　　苏子【元作秦】说齐闵王曰臣闻用兵而喜先天下者忧【为天下先】约结而喜主怨者孤【为约以结与国而伐人人必怨之又为之主众所不与也故孤】夫后起者借也【借言有所资权是也】而逺怨者时也【得其时也人怨之则虽欲乗时不能也】是以圣人从事必借于权【权者事之宜重之所在也上言后起者借借此而已】而务兴于时夫权借者万物之率也【率帅同犹长也】而时势者百事之长也故无权借倍时势【倍背同】而能事成者寡矣今虽干将莫邪【博物志干将阳龙文莫邪隂漫理此二劒吴王使干将作干将越人莫邪其妻亦善作劒】非得人力则不能割刿矣【刿利伤也】坚箭利金不得机之利则不能逺杀矣矢非不铦【集韵利也】而劒非不利也何则权借不在焉何以知其然也昔者赵氏袭卫车舍人【主车者】不休【驿递也言其警急】卫国城割平【言城中割地求成平成也】卫八门土【以土塞门而守】而二门堕矣此亡国之形也卫君跣行告遡于魏【遡愬同】魏王身被甲底劒【底砥同砺也】挑赵索战邯郸之中骛【骛乱驰也】河山之间乱卫得是借也亦收余甲而北面残刚平堕中牟之郭【中牟属河南赵献侯自耿徙此赵记注详】卫非强于赵也譬之卫矢而魏机也借力魏而有河东之地【赵敬侯四年筑刚平以侵卫五年齐魏为卫败赵刚平】赵氏惧楚人救赵而伐魏战于州西【州属河内】出梁门军舍林中【魏记注宛有林乡】马饮于大河赵得是借也亦袭魏之河北【属河东】烧棘蒲【元作沟下同敬侯六年借兵楚取魏棘蒲不注宣二年注大棘在陈留襄邑南蒲南蒲蒲坂也谓此】坠黄城【八年拔魏黄城陈留外黄是】故刚平之残也中牟之堕也黄城之坠也棘蒲之烧也此皆非赵魏之欲也然二国劝行之者何也卫明于时权之借也今世之为国者不然矣兵弱而好敌强国罢而好众怨【罢疲同音下同乐与众为怨】事败而好鞠之【鞠穷也言遂事】兵弱而憎下人【衍也字】地狭而好敌大事败而好长诈【长益之】行此六者而求霸则逺矣臣闻善为国者顺民之意而料兵之能然后从于天下【从谓后之】故约不为人主怨伐不为人挫强【不以兵为人挫强敌】如此则兵不费权不轻地可广欲可成也昔者齐之与韩魏伐【衍秦字】楚也战非甚疾也分地又非多韩魏也【言得地等耳】然而天下独归咎于齐者何也以其为韩魏主怨也【是楚懐二十六年此二十一年】且天下徧用兵矣齐燕战而赵氏兼中山秦楚战韩魏不休而宋越専用其兵【未详】此十国者皆以相敌为意而独举心于齐者何也约而好主怨伐而好挫强也且夫强大之祸常以王人为意也【欲为人王】夫弱小之殃常以谋人为利也是以大国危小国灭也大国之计莫若后起而重伐不义【不义虽可伐亦不可轻】夫后起之借与多而兵劲【人与之多】则是【元作事】以众强敌【元作适】罢寡也兵必立也事不塞天下之心则利必附矣大国行此则名号不攘而至【攘犹取】覇王不为而立矣小国之情莫如谨【元作仅下同】静而寡信诸侯【信犹恃也莒蔡是矣】谨静则四邻不反寡信诸侯则天下不卖外不卖内不反则稸积【元作槟祸】朽腐而不用币帛矫蠹【矫揉箭箝也故有变意此言变其初也蠹犹蚀】小国道此【道犹行】则不祠而福矣不贷而见足矣【贷音貣从人求物也】故曰祖仁者王立义者霸用兵穷者亡何以知其然也昔吴王夫差以强大为天下先【衍强字】袭郢而栖越身从诸侯之君【诸侯从之】而卒身死国亡为天下戮者何也此夫差平居而谋王强大而喜先天下之祸也昔者莱莒好谋【东莱故莱子国】陈蔡好诈莒恃越而灭【莒蔡皆恃逺忽近故亡】蔡恃晋而亡此皆内长诈外信诸侯之殃也由此观之则强弱大小之祸可见于前事矣语曰骐骥之衰也驽马先之孟贲之倦也女子胜之夫驽马女子筋力骨劲非贤于骐骥孟贲也何则后起之借也今天下之相与也不并灭【与犹恃也言与国之相恃亦不皆亡在所处耳】有能【元作而】案兵而后起寄怨而诛不直【寄言假手于人不为主也】微用兵而寄于义【犹假也】则亡天下可局足而须也【局不伸也】明于诸侯之故察于地形之理者不约亲不相质而固【质质子】不趋而疾众事而不反【众事犹共事】交割而不相憎【交言彼此割地】俱强而加以亲何则形同忧而兵趋利也何以知其然也昔者燕齐战于桓之曲【家语所谓桓山葢在齐鲁之间】燕不胜十万之众尽胡人袭燕楼烦数县【楼烦属雁门】取其牛马【此葢之哙败时】夫胡之与齐非素亲也而用兵又非约质而谋燕也然而甚于相趋者何也【衍何字】则形同忧而兵趋利也由此观之约于同形则利长后起则诸侯可趋役也【可使趋我而为我役】故明主察相【相之明察者】诚欲以霸王【衍也字】为志则战攻非所先战者国之残也【有害于国】而都县之费也【隠元年注邑有宗庙之主曰都周制二千五百家为县】残费已先而能从诸侯者寡矣彼战者之为残也士闻战则输私财而富军市【士众所聚有市井焉】输饮食而待死士令折辕而炊之【辕辀也】杀牛而觞士【觯实曰觞葢以饮之】则是路君之道也【路疑作露言国中所有悉出于外又疑作路窘言财用窘于道路】中人祷祀【国中之人为行者祈】君翳酿【翳华葢也故有隠义言酿于中以待饮至】通都小县置社【戮不用命者】有市之邑莫不正事而奉王【事谓则赋惊备之事】则此虚中之计也夫战之明日尸死扶伤【尸未殓也】虽若有功也军出费中哭泣则伤主心矣死者破家而葬夷伤者空财而共药【夷亦伤共供同】完者内酺而华乐【酺大饮也华犹奢】故其费与死伤者钧【与均同】故民之所费也十年之田而不偿也军之所出矛防折【矛酋矛也兵车所建】镮絶【镮刀镮】伤弩破车罢马亡矢之太半甲兵之具宫之所私出也【宫如父子异宫之宫故者寓兵于农故私家出之】士大夫之所匿厮养士之所窃【厮析薪养马者】十年之田而不偿也天下有此再费者而能从诸侯者寡矣攻城之费百姓理襜蔽【襜衣蔽前者襜蔽叠言也言士作苦衣易敝故亟治之】举冲橹【冲陷阵车正作防】家杂总【全家并作】身窟穴中【谓地道】罢于刀金【兵器也】而士困于土功将不释甲朞数而能拔城者【数数月】为亟耳上倦于教士断于兵【断音短截也】故三下城而能胜敌者寡矣故曰彼战攻者非所先也何以知其然也昔智伯瑶攻范中行氏杀其君灭其国又西围晋阳吞并二国而忧一主【赵襄子】此用兵之盛也然而智伯卒身死国亡为天下笑者何谓也兵先战攻而灭二子之【补】患也【患在灭二子】昔者中山悉起而迎燕赵南战于长子败赵氏北战于中山克燕军杀其将夫中山千乗之国也而攻万乗之国二再战比胜【比相次】此用兵之上节也【节犹等】然而国遂亡君臣于齐者【此二十九年书佐赵灭中山】何也不啬于战攻之患也【啬吝也】由此观之则战攻之败可见于前事矣【补】今世之所谓善用兵者终战比胜【终谓穷兵】而守不可拔【守城期于不拔】天下称为善一国得而保之【得所称为善者保恃之】则非国之利也臣闻战大胜者其士多死而兵益弱守而不可拔者其百姓罢而城郭露【外无居人故暴露】夫士死于外民残于内而城郭露于境则非王之乐也今夫鹄的【的即鹄也所谓侯中】非咎罪于人也便弓引弩而射之【便谓巧审弓得便巧乃发】中者则善【人善之】不中则愧少长贵贱则同心于贯之者何也恶其示人以难也【的以难中人争欲贯之如恶之然人如的者人所恶也】今穷战比胜而守必不拔则是非徒示人以难也又且害人者也然则天下仇之必矣夫罢士露国而多与天下为仇则明君不居也素用强兵而弱之【素犹常也言兵常用虽强必弱】则察相不事【不从事于此】彼明君察相者则五兵不动【五戎注刃劒矛防矢】而诸侯从辞让而重赂至矣故明君之攻战也甲兵不出于军而敌国胜冲橹不施而边城降士民不知而王业至矣彼明君之从事也用财少旷日逺而利长者【旷濶也日虽濶逺其利不穷】故曰兵后起则诸侯可趋役也臣之所闻攻战之道非师者【师旅也言不用师】虽有百万之军北之堂上【言谋之于堂彼自败也】虽有阖闾吴起之将【阖闾将孙武也此以君臣互言之】禽之户内千丈之城拔之尊爼之间【爼肉在豆上】百尺之冲折之衽席之上【郑注记衽卧席也】故钟鼓竽瑟之音不絶地可广而欲可成和乐倡优侏儒之笑【倡优倡乐也侏儒短小人】不乏诸侯可同日而致也故名配天地不为尊利制海内不为厚【言其功徳之崇虽名利若此犹不足称也】故夫善为王业者在劳天下而自逸乱天下而自安诸侯无成谋【图我之谋不成】则其国无宿忧也【言无一夕之忧】何以知其然也【】佚治在我劳乱在天下则王之道也锐兵来则拒之患至则趋之【趋言往应之】使诸侯无成谋则其国无宿忧矣何以知其然也【元作矣】昔者魏王【惠】拥土千里带甲三十六万恃【】其强而拔邯郸【十八年】西围定阳【属上党】又从十二诸侯朝天子以西谋秦秦王恐之【此孝公也此史秦人故尊称之】寝不安席食不甘味令于境内尽堞中【堞城上女墙】为战具竞【元作竟】为守备为死士置将以待魏氏卫鞅谋于秦王曰夫魏氏其功大而令行于天下有十二诸侯而朝天子其与必众【人与之】故以一秦而敌大魏恐不如王何不使臣见魏王则臣请必北魏矣秦王许诺卫鞅见魏王曰大王之功大矣令行于天下矣今大王之所从十二诸侯非宋卫也则邹鲁陈蔡此固大王之所以鞭棰使也【棰马策】不足以王天下大王不若北取燕东伐齐则赵必从矣西取秦南伐楚则韩必从矣大王有伐齐楚心而从天下之志【使天下从】则王业见矣大王不如先行王服【王者服饰】然后图齐楚魏王说于魏鞅之言也故身广公宫制丹衣柱【以丹帛为柱衣】建九斿【旗旒】从七星之旟【鸟隼为旟又绘星焉】此天子之位也而魏王处之于是齐楚怒诸侯奔齐齐人伐魏杀其太子覆其十万之军魏王大恐跣行【跣足亲地也】按兵于国而东次于齐【过信为次往服齐也】然后天下乃舎之当是时秦王垂拱而受西河之外【垂衣拱手言无所事西丧地于秦谓此与】而不以徳魏王故【衍曰字】卫鞅之始与秦王计也谋约不下席言于尊爼之间谋成于堂上而魏将已禽于齐矣冲橹未施而西河之外已【】入于秦矣此臣之所谓北之堂上禽将户内拔城于尊爼之间折冲席上者也【彪谓此策辗转皆中事机而不诡于圣虽钟竽倡乐非所以啓人主者亦孟子色货之比闵王骄不能聴以及鼓里之祸百世之戒也】
　　齐负郭之民【负犹背】有孤狐咺者正议闵王斮之檀衢【斮斩也檀衢葢齐市名】百姓不附齐孙室子陈举【公孙家子犹宗室云】直言杀之东闾宗室离心司马穰苴【田完之裔为景公将去此时逺甚葢误其名】为政者也杀之大臣不亲以故燕举兵使昌国君【乐毅魏乐羊之后】将而击之齐使向子【及下达子史不书】将而应之【后起为应】齐军破向子以舆一乗亡达子收余卒复振与燕战求所以赏【元作偿】者闵王不肯与军破走王奔莒【此四十年】淖齿数之曰夫千乗【青州郡】博昌之间【属千乗】方数百里雨血霑衣王知之乎王曰不知嬴博之间【二县属泰山】地圻至泉王知之乎王曰不知人有当阙而哭者【阙门观】求之则不得去之则闻其声王知之乎王曰不知淖齿曰天雨血霑衣者天以告也地坼至泉者地以告也人有当阙而哭者人以告也天地人皆以告矣而王不知戒焉何得无诛乎于是杀闵王于鼓里【莒中里也】太子【名法章是为襄王】乃解衣免服逃太史之家为溉园【溉灌注】君王后太史后氏女【后姓也以其姓后不可曰后后故曰君王后也】知其贵人善事之田单以即墨之城破亡余卒破燕兵绐骑刼【绐欺也刼燕将代乐毅者毅传言单设诈诳燕军】遂以复齐【襄五年】遽迎太子于莒立之以为王【时立五年矣迎而立之齐耳】襄王即位立【补】君王后以为后生齐王建
　　王孙贾年十五事闵王王出走失王之处其母曰女朝出而晚来则吾倚门而望女暮出而不还则吾倚闾而望女今事王王出走女不知其处女尚何归【责其亲王不如我之亲女】王孙贾乃入市中曰淖齿乱齐国杀【衍闵字】王欲与我诛者袒右【右肩】市人从者四百人与之诛淖齿刺而杀之
　　襄王【闵王子元年】
　　燕攻齐取七十余城唯莒即墨未下齐田单以即墨破燕杀骑刼初燕将【史亦不名】攻下聊城【属东郡髙纪注在平原】人或谗之燕将惧诛遂保守聊城不敢归田单攻之嵗余士卒多死而聊城不下鲁连乃为【补】书约之矢【纒束书于矢上】以射城中遗燕将曰吾闻之智者不倍时而弃利【倍背同】勇士不怯死而灭名忠臣不先身而后君今公行一朝之忿不顾燕王之无臣【惠王】非忠也杀身亡聊城而威不信于齐非勇也功废名灭后世无称非智也故智者不再计勇士不怯死今死生荣辱尊卑贵贱此其一时也【此释上不再计故史云时不再至】愿公之详计而无与俗同也且楚攻南阳【史云齐之南阳然则此荆州郡时属齐】魏攻平陆齐无南面之心【楚魏在齐之南齐有燕难不急此二县故不南面与争】以为亡南阳之害不若得济北之利故定计而坚守之今秦人下兵【此时齐善秦故下兵救之】魏不敢东面【不攻齐也】横秦之势合【齐善秦为横】则楚国之形危且弃南阳断右瓖【谓平陆断亦弃也】存济北计必为之今楚魏交退【言其皆退】燕救不至【不救聊城】齐无天下之规【规犹谋也秦救之而楚魏退无谋齐者】与聊城共据朞年之敝【据相持也】即臣见公之不能得也【不能胜齐】齐必决之于聊城公无再计彼燕国大乱君臣过计【过犹失】上下迷惑栗腹【燕将】以十万之众五折于外万乗之国被围于赵壤削主困为天下戮【按燕王喜四年赵孝成十五年亷颇围破燕杀栗腹在齐襄燕惠聊城事二十八年以为此时则自骑刼败死外不书它将及赵国也】公闻之乎今燕王方寒心独立大臣不足恃国敝祸多民心无所归今公又以聊城之民距全齐之兵【距拒同捍也】朞年不解是墨翟之守也【墨子曰公输般为云梯将以攻宋墨子闻之见般以帯为城以牒为械般九设机变墨九距之般之械尽墨之守固有余】食人炊骨士无反北之心是孙膑吴起之兵也能已见于天下矣故为公计不如罢兵休士全车甲归报燕王燕王必喜士民见公如见父母交游攘臂而议于世【攘言推臂前也】功业可明矣上辅孤主以制羣臣下养百姓以资说士【辩说之士资以籍口】矫国革俗于天下【矫革言变其国俗】功名可立也意者亦捐燕弃世【捐亦弃】东游于齐乎请裂地定封富比陶卫【陶穰侯邑卫自梁襄王后称君】世世称寡与齐久存此亦一计也二者显名厚实也愿公熟计而审处一也且吾闻効小节者不能行大威恶小耻者不能立荣名昔管仲射桓公中钩簒也遗公子纠【遗忘也】而不能死怯也束桎梏【桎足械梏手械】辱身也此三行者乡里不通也世主不臣也使管仲终穷抑【抑按也人所按故为困】幽囚而不出慙耻而不见穷年没夀不免为辱人贱行矣然管子并三行之过据齐国之政一匡天下九合诸侯为五霸首名髙天下光照邻国曹沬为鲁君将三战三北而丧地千里使曹子之足不离陈计不顾后出必死而不生【出计所出也】则不免为败军禽将曹子以败军禽将非勇也功废名灭后世无称非智也故去三北之耻退而与鲁君计也曹子以为遭齐桓公有天下朝诸侯【此霸者之事欲兴霸则可责以义故沬与鲁君计言此】曹子以一劒之任刼桓公于坛位之上顔色不变而辞气不悖三战之所丧一朝而反之天下震动惊骇威信吴楚名后世若此二公者非不能行小节死小耻也以为杀身絶世功名不立非智也故去忿恚之心【恚恨也】而成终身之名除感忿之耻而立累世之功故业与三王争流名与天壤相敝也【言天地敝此名乃敝】公其图之燕将曰敬闻命矣因罢兵到韣【元作到读】而去【韣弓衣倒示无弓】故解齐国之围救百姓之死仲连之说也【仲连传有彪按此书以齐闵为宣王苏代为苏秦事时不合如此者甚众殆为后人録之谬至于此章引栗腹之事说聊城之将则非后人谬矣葢好事者闻约矢之说惜其书不存拟为之以补亡而其人意气横溢肆笔而成不暇检校细处此史及太史公亦爱其千里而略其牝牡骊黄至于今二千嵗莫有知其非者也又按燕昭二十八年书齐之不下者唯聊莒即墨聊即聊城也徐广注此栗腹事云去长平十年而不论其在聊城事后苏氏故史亦因之疏矣故备论之】
　　燕攻齐齐破闵王奔莒淖齿杀闵王田单守即墨之城破燕兵复齐墟襄王为太子征【征犹信也太子初易姓名为庸人疑之至是始有状可信也】齐已破燕田单之立疑【人疑单也】齐国之众皆以田单为自立也襄王立田单相之过菑水【菑淄同】有老人涉菑而寒出不能行坐于沙中田单见其寒欲使后车分衣无可以分者单解裘而衣之襄王恶之曰田单之施将欲以取我国乎不早图之恐后之【恐单先发】左右顾无人岩下有贯珠者【齐人】襄王呼而问之曰女闻吾言乎对曰闻之王曰女以为何若对曰王不如因以为已善王嘉单之善下令曰寡人忧民之饥也单收而食之寡人忧民之寒也单解裘而衣之寡人忧劳百姓而单亦忧之称寡人之意【称犹副】单有是善而王嘉之善单之善亦王之善已王曰善乃赐单牛酒嘉其行后数日贯珠者复见王曰王至朝日宜召田单而揖之于庭口劳之乃布令求百姓之饥寒者收谷之【谷犹养】乃使人聴于闾里闻丈夫之相【衍举字】与语曰田单之爱人嗟乃王之教泽也【彪谓单之取疑所谓威震主者与襄王亦不明甚矣使单有异志阖城阳而王孰敢不聴岂俟今日哉贯珠者可谓君子人矣为是言也上足以掩王之非下足以救单之死一言而齐国定君子哉】
　　貂勃【齐人】常恶田单曰安平君小人也安平君闻之故为酒而召貂勃曰单何以得罪于先生故常见誉于朝【不欲正言其毁】貂勃曰跖之狗吠尧【跖柳下季之弟盗跖】非贵跖而贱尧也狗固吠非其主也且今使公孙子贤而徐子不肖然而使公孙子与徐子鬬徐子之狗犹【元作山】将攫公孙子之腓而噬之也【攫持腓胫腨噬啗也】若乃得去不肖者而为贤者狗岂特攫其腓而噬之耳哉安平君曰敬闻命明日任之于王【白王使任用之】王有所幸臣九人之属欲伤安平君相与语于王曰燕之伐齐之时楚王【顷襄】使将军【淖齿也】将万人而佐齐今国已定而社稷已安矣何不使使者谢于楚王王曰左右孰可九人之属曰貂勃可【欲去单之助】貂勃使楚楚王受而觞之数日不反九人之属相与语于王曰夫一人身而牵留万乗者岂不以据势也哉【言勃据单势】且安平君之与王也君臣无礼而上下无别且其志欲为不善【谓反畔】内收百姓循抚其心振穷补不足【振举救也】布徳于民外懐戎翟天下之贤士【懐翟与士】隂结诸侯之雄俊豪英【诸侯之人】其志欲有为也【为不善】愿王之察之异日而王曰召相单来田单免冠徒跣肉袒而进【肉袒露肢体示欲受刑】退而请死罪五日而王曰子无罪于寡人子为子之臣礼吾为吾之王礼而已矣貂勃从楚来王赐诸前酒酣【酣酒乐】王曰召相田单而来貂勃避席稽首曰王恶得此亡国之言乎王上者孰与周文王王曰吾不若也貂勃曰然臣固知王不若也下者孰与齐桓公王曰吾不若也然则周文王得吕望以为太公桓公得管夷吾以为仲父今王得安平君而独曰单且自天地之辟【开也】民人之治为人臣之功者谁有厚于安平君者哉而王曰单单恶得此亡国之言乎且王不能守乎王之社稷燕人兴师而袭齐墟王走而之城阳之山中【城阳兖州国莒其县也】安平君以惴惴之即墨【惴惴忧惧也】三里之城五里之郭敝卒七千禽其司马【主兵之官谓骑刼】而反千里之齐安平君之功也当是时也阖城阳而王【不通王而自王】城阳天下【城阳与天下之人】莫之能止然而计之于道归之于义以为不可故为栈道木阁【木阁阁道皆以通险】而迎王与后于城阳山中【元作中山】王乃得反子临百姓今国已定民已安矣王乃曰单单【补】且婴儿之计不为此王不亟杀此九子者以谢安平君不然国危矣王乃杀九子而逐其家益封安平君以夜邑万户【夜一作剧属淄川又东莱有掖有不夜疑夜字为掖不全或不夜省不】
　　田单将【为大将】攻狄【狄北胡】往见鲁仲子【连也】仲子曰将军攻狄不能下也田单曰臣以五里之城七里之郭破亡余卒破万乗之燕复齐墟攻狄而不下何也上车弗谢而去遂攻狄三月而不克之也齐婴儿谣曰大冠若箕【箕器】修劒拄颐攻狄不能下垒枯丘【垒军壁也言大不能降一垒小不能枯一丘枯言无人物】田单乃惧问鲁仲子曰先生为单不能下狄请问其说鲁仲子曰将军之在即墨坐而织蒉【蒉草器】立则杖挿【挿锸同刺土器】为士卒倡曰【倡导也】可往矣宗庙亡矣亡日尚矣【尚犹久也言见亡之兆其日已久】归于何党矣【党犹乡也言无所归】当此之时将军有死之心而士卒无生之气闻若言【若如此也】莫不挥泣奋臂而欲战此所以破燕也当今将军东有夜邑之奉西有菑上之虞黄金横帯而驰乎淄渑之间【昭十二年注渑水出临淄县入时水】有生之乐无死之心所以不胜者也田单曰单有心先生志之矣明日乃厉气循城【厉激昂也】立于矢石之所乃援枹鼓之【枹击鼓杖】狄人乃下
　　孟尝君为从【文以襄王初中立为诸侯楚顷襄二十三年天下合从此八年】公孙【齐人】谓孟尝君曰君不如【元作以】使人先观秦王【昭】意者【设疑之辞】秦王帝王之主也君恐不得为臣【为秦臣】奚暇从以难之意者秦王不肖之主也君从以难之未晩孟尝君曰善愿因请公往矣公孙敬诺以车十乗之秦昭王闻之而欲愧之以辞【使愧】公孙见昭王曰薛公之地大小防何公孙对曰百里昭王笑而曰寡人地数千里犹【元作由下同】未敢以有难也【为人之难】今孟尝君之地方百里而因欲以难寡人犹可乎公孙对曰孟尝君好人【人贤人】大王不好人昭王曰孟尝君之好人也奚如公孙曰义不臣乎天子不友乎诸侯得志不慙为人主不得志不肯为人臣如此者三人而治可为管商之师【管仲商鞅】说义聴行【所说有义或能聴而行之】能致其主霸王如此者五人万乗之严主也辱其使者退而自刎【集韵刎断也】必以其血洿其衣如臣者十人昭王笑而谢之曰客胡为若此寡人直与客论耳寡人善孟尝君欲客之必谕寡人之志也【以己之志晓告孟尝】公孙曰敬诺公孙可谓不侵矣【著书者美其不可侵辱】昭王大国也孟尝千乗也立千乗之义而不可陵可谓足使矣【足犹能彪谓公孙所陈亦士之一槩尔自曹沬刼桓公辩说士莫不以籍口彼葢未学礼也夹谷之会孔子诏之士付之有司耳矣岂厓柴若世之猘狗然哉帝曰晓人不当如是乎此说客之所当知也】
　　鲁仲连谓孟尝君曰君好士未【补】也雍门子【补子字此士以所居为称】养椒亦【养犹公养之养椒姓亦名雍门子之所养】阳得子养【此下脱所养人】饮食衣裘与之同皆得其死【并未详】今君之家富于二公【雍门阳得】而士未有为君尽游者也【游犹友也言不尽于交游之道】君曰文不得是二人故也【椒亦等】使文得二人文岂独不得尽对曰君之廏马百乗无不被绣衣而食菽粟者岂有麒麟騄耳哉后宫十妃皆缟纻【缟鲜色缯也纻麻属细者】食梁肉【梁米名本草注青梁粟】岂有毛廧西施哉色与马取于今之世士何必待古哉故曰君之好士未也
　　王建【襄王子元年赧王五十一年丁酉】
　　秦攻赵长平【此五年】齐楚救之秦计曰齐楚救赵亲【其交亲】则将退兵不亲则且遂攻之赵无以食请粟于齐而齐不聴苏子【元作秦】谓齐王曰不如聴之以却秦兵不聴则秦兵不却是秦之计中而齐楚【元作燕】之计过矣且赵之于齐楚【元作燕齐】蔽也【赵居二国西北秦攻二国必先径赵赵存则二国得以自而有蔽障】犹齿之有唇也唇亡则齿寒今日亡赵则明日及齐楚矣且夫救赵之务【务趣也事也】宜若奉漏瓮沃燋釡【喻救之急】夫救赵髙义也却秦兵显名也义救亡赵威却强秦兵不务为此而务爱粟则为国计者过矣【齐记有云周子谓最是也此最是三十余年矣】
　　或谓齐王曰周韩西有强秦东北有赵魏秦伐周韩之西赵魏不伐【不从秦伐周韩】周韩为割【割地与赵魏】韩却周害也【言赵魏徒不伐而不救韩则韩兵必却而周有秦害】及韩却周害【元作割】之后【补】赵魏亦不免与秦为患矣【秦以其不应已又无周韩之捍秦伐必及】今齐应【补】秦伐赵魏则亦不果于赵魏之应秦而伐周韩【赵魏近秦其应秦不得不果齐则逺矣应秦必不果也】令齐人于秦而伐赵魏【令就令也入言应之果】赵魏亡之后秦东面而伐齐齐安得救【补】于天下乎【此言赵魏近秦畏之不得不应齐不可以其应而伐之也】
　　国子【齐大夫】曰秦破马服君之师围邯郸齐魏亦佐秦伐邯郸齐取淄鼠魏取伊氏【皆赵地缺】公子无忌【魏信陵君】为天下循便计【循行顺也】杀晋鄙【魏将】率魏兵以救邯郸之围【魏安厘二十年使鄙将以救赵畏秦不敢进赵急平原君使责无忌无忌盗鄙兵符伐之将进兵秦军解去】使秦弗有而失天下是齐入于魏而救邯郸之功也【齐与魏亲初虽佐奏今魏救赵亦同救也】安邑者魏之柱国也【言其于国如室有柱】晋阳者赵之柱国也鄢郢者楚之柱国也故三国【衍欲字】与秦瓖界【壤土界境也言其地相接】秦伐魏取安邑伐赵取晋阳伐楚取鄢郢矣覆【元作福】三国之军【元作君】兼二周之地举韩氏取其地且天下之半【且犹防】今又刦赵魏疏中国【疏言离其友】封卫之东野【封割也东野犹东地】兼魏之河内絶赵之东阳则赵魏亦危矣赵魏危则非齐之利也韩魏赵楚之志恐秦兼天下而臣其君故専兵一志以逆秦【逆谓拒之】三国之与秦瓖界而患急齐不与秦壤界而患缓是以天下之势不得不事齐也故秦得齐则权重于中国赵魏楚得齐则足以敌秦故秦楚【补】赵魏得齐者重失齐者轻齐有此势不能以重于天下者何也其用者过也
　　齐王使使者问赵威后【惠文后孝威太后】书未发威后问使者曰嵗亦无恙耶【恙忧也】民亦无恙耶王亦无恙耶使者不说曰臣奉使使威后今不问王而先问嵗与民岂先贱而后尊贵者乎威后曰不然茍无嵗何有民茍无民何有君故有问舎本而问末者耶乃进而问之曰齐有处士曰钟离子【钟离属九江】无恙耶是其为人也有粮者亦食无粮者亦食有衣者亦衣无衣者亦衣是助王养其民者【补】也何以至今不业也【言不得在位成其职业】业阳子【诸书业阳皆不地范睢注华一作叶】无恙乎是其为人哀鳏寡防孤独振困穷补不足是助王息其民者也【息生也】何以至今不业也北宫之女婴儿子无恙耶彻其环瑱【集韵撤去也通作彻】至老不嫁以养父母是皆率民而出于孝情者也【情犹诚】胡为至今不朝也【命妇则朝】此二士弗业一女不朝何以王齐国子万民乎于陵子仲【于陵属济南皆以所居为号此自一人若孟子所称已是七八十年矣】尚存乎是其为人也上不臣于王下不治其家中不索交诸侯此率民而出于无用者何为至今不杀乎【彪谓威后贤矣其是非乃不诡于圣齐有此数士不能察至使邻国老女子愧之王建不足道也时君王后故无恙胡为亦无察乎】
　　齐闵王之遇杀其子法章变姓名为莒太史家庸夫【庸佣同均直也】太史敫女【敫音跃】竒法章之状貌以为非常人怜而常窃衣食之与私焉莒中及齐亡臣【臣之出亡者】相聚求闵王子欲立之法章乃自言于莒共立法章为襄王襄王立以太史氏女为王后生子建太史敫曰女无媒而嫁者非吾种也污吾世矣终身不覩君王后贤不以不覩之故失人子之礼也襄王卒子建立为齐王君王后事秦谨与诸侯信以故建立【衍一四字】四十有余年不受兵秦昭王【元作始皇按后卒于庄襄之时不逮始皇也】尝遣使者遗君王后玉连环【两环相贯】曰齐多智而解此环不君王后以示羣臣羣臣不知解君王后引锥椎破之谢秦使曰谨以解矣及君王后病且卒诫建曰羣臣之可用者某建曰请书之君王后曰善取笔牍受言【牍书版也】君王后曰老妇已忘矣【详其指葢怒建之不心受托以病昏耳】君王后死后后胜【疑即后之族】相齐多受秦间金玉使宾客入秦皆为变辞【变诈之辞葢使者还以恐动王也】劝王朝秦不修攻战之备【彪谓君王后贤智妇人也惜其不能正始乃其父正烈男子也义不能疚利不能回其斯人乎】
　　齐王建入朝于秦雍门司马前曰所为立王者为社稷耶为王立王耶王曰为社稷司马曰为社稷立王王何以去社稷而入秦齐王还车而反即墨大夫闻【元作与】雍门司马谏而聴之则以为可【衍可字】为谋【又疑可为谋本注字】即入见齐王曰齐地方数千里帯甲数十【元作百下同】万夫三晋大夫皆不便秦而在阿鄄之间者百数王收而与之十万之众使收三晋之故地即临晋之关可以入矣【临晋属左冯翊】鄢郢大夫不欲为秦【不属之也】而在城南下者百数【齐城】王收而与之十万之师使收楚故地即武关可以入矣【始王纪注武关秦南关在折西农东】如此则齐威可立秦国可亡矣舎南面之称制【此亦秦人之辞时未有此】乃西面而事秦为大王不取也齐王不聴秦使陈驰【齐客之入秦者】诱齐王内之约与五百里之地【葢伪许之】齐王不聴即墨大夫而聴陈驰遂入秦处之共松栢之间【共属河内】饿而死先是齐为之歌曰松耶栢耶住建共者客耶【客谓陈驰自秦称之曰客彪谓建之聴雍门似矣而不卒于即墨唯不明故也不明以亡国有国家者可不以正心诚意为先乎】










　　战国策卷四
　　钦定四库全书
　　战国策卷五
　　宋　鲍彪　注
　　楚【今之南郡江夏零陵桂阳武陵长沙漠中汝南皆其分也江陵故郢都西逋巫巴东有云梦之饶】宣王【肃王子元年烈王七年壬子】
　　齐楚搆难宋请中立齐急宋【告急于宋】宋许之子象【楚人】为楚谓宋【补】王【公剔成】曰楚以缓失宋将法齐之急也齐以急得宋后将常急矣是从齐而攻楚之未必利也齐战胜楚势必危宋不胜是以弱宋干强楚也【言以助齐犯楚之怒】而今两万乗之国常以急求所欲国必危矣
　　邯郸之难【赵成侯二十一年魏拔邯郸此十六年】昭奚恤谓楚王曰王【元作里】不如无救赵而以强魏【使魏为强】魏强其割赵必深矣赵不能聴则必坚守是两敝也【两国相持必俱敝】景舎曰不然昭奚恤不知也夫魏之攻赵也恐楚之攻其后也今不救赵赵有亡形而魏无楚忧是楚魏共赵也【如与魏共攻之】害必深矣【赵之害】何以两敝也且魏令兵以割赵赵见亡形而有楚之不救已也【言虽有楚而不见救】必与魏合而以谋楚故王不如少出兵以为赵援赵恃楚劲必与魏战魏怒于赵之劲而见楚救之不足畏也必不释赵赵魏相敝而齐秦应楚【应言乗此起兵耳非与楚合也】则魏可破也楚因使景舎起兵救赵邯郸抜【楚兵少故】楚取睢濊之间【后志梁国睢阳注征北记南淮有睢陵梁国有睢阳南临濊水】
　　江乙为魏使于楚【乙魏人时居魏后乃仕楚故其谮昭奚恤曰臣居魏知之】谓楚王曰臣入境闻楚之俗不蔽人之善不言人之恶诚有之乎王曰诚有之江乙曰然则白公之乱得无遂乎【遂犹成白公太子建子胜哀十六年建以防奔郑郑杀之胜请伐郑子西不从胜怒杀子西刧恵王】诚如是臣等之罪免矣楚王曰何也江乙曰州侯相楚贵甚矣而主断【谓其专决】左右俱曰无有【言世无如之】如出一口矣
　　荆宣王问羣臣曰吾闻北方之畏昭奚恤也果诚何如羣臣莫对江乙对曰虎求百兽而食之得狐狐曰子无敢食我也天帝使我长百兽今子食我是逆天帝命也子以我为不信吾为子先行子随我后观百兽之见我而敢不走乎虎以为然故遂与之行兽见之皆走虎不知兽畏已而走也以为畏狐也今王之地方五千里带甲百万而専属之昭奚恤故比方之畏奚恤也其实畏王之甲兵也犹百兽之畏虎也
　　昭奚恤与彭城君【彭城属楚知为楚人】议于王前王召江乙而问焉江乙曰二人之言皆善也臣不敢言其后此谓虑贤也【虑犹疑也贤者言善已复言之将使王疑彼思虑之也】
　　江尹【乙也】欲恶昭奚恤于楚王而力不能故为梁山阳君【山阳属魏知为魏人】请封于楚【知其无功奚恤必谏而山阳怨可以为党】楚王曰诺昭奚恤曰山阳君无功于楚国不当封江尹因得山阳君与之共恶昭奚恤
　　魏氏恶昭奚恤于楚王【以山阳君故】楚王告昭子昭子曰臣朝夕以事聴命【言其亲近】而魏入吾君臣之间【以恶奚恤之言入】臣大惧臣非畏魏也夫泄吾君臣之交而天下信之是其为人也近苦矣【苦犹恶也此指江乙】夫苟不难为之外【为谓泄外谓魏也】岂忘为之内乎臣之得罪无日矣【无几日也】王曰寡人知之大夫何患
　　江乙恶昭奚恤谓楚王曰人有以其狗为有执而爱之【执言善守】其狗尝溺井【溺去音】其邻人见狗之溺井也欲入言之狗恶之当门而噬之邻人惮之遂不得入言邯郸之难楚进兵大梁取矣昭奚恤取魏之寳器臣居魏知之故昭奚常恶臣之见王【此言邯郸事在乙居魏时故升邯郸之难于前】
　　江乙欲恶昭奚恤于楚谓楚王曰下比周则上危下分争则上安【分则不比争则不周为恶张本】王亦知之乎愿王勿忘也且人有好扬人之善者于王何如王曰此君子也近之江乙曰有人好扬人之恶者于王何如王曰此小人也逺之江乙曰然则且有子杀其父臣弑其主者而王终已不知者何也以王好闻人之美恶闻人之恶也王曰善寡人愿两闻之【彪谓两闻之是也然必以明夫茍不明则适为江乙防口之资耳】
　　江乙说于安陵君【名坛失其姓楚之幸臣按魏记注召陵有安陵应属楚而魏策亦有同号者别一人也】曰君无咫尺之功【元作地】骨肉之亲处尊位受厚禄一国之众见君莫不敛袵而拜抚委而服【抚物委物必下其手皆卑下意】何以也曰王过举以【元作而】色【言谬以色见举】不然无以至此江乙曰以财交者财尽而交絶以色交者华落而爱渝【华菁华渝变也】是以嬖色不敝席【嬖贱而幸者席不及敝而爱弛】宠臣不避轩【避犹退轩曲辀藩车也车敝则退去今不及然】今君擅楚国之势而无以自结于王窃为君危之安陵君曰然则奈何愿君必请从死以身为殉【此乙辞】如是必长得重于楚国曰谨受今三年而弗言江乙复见曰臣所为君道至今未効君不用臣之计臣请不敢复见矣安陵君曰不敢忘先生之言未得间也于是楚王游于云梦【泽名在南郡华容】结驷千乗旌旂蔽天野火之起也若云蜺【蜺虹也】兕虎嘷之声若雷霆【兕若牛而青】有狂兕【元作防】车【集韵音详趋行也若防则羊耳】依轮而至王亲引弓而射一发而殪王抽旃旄【旃曲柄旗旄幢也】而抑儿首仰天而笑曰乐矣今日之游也寡人万嵗千秋之后谁与乐此矣【问安陵与谁】安陵君泣数行下而进曰臣入则编席【编次简也言与王相次如之】出则陪乗【陪重上也此言二人同车】大王万嵗千秋之后愿得以身试黄泉蓐蝼蚁【愿为蓐以辟二物蓐陈草也】又何如得此乐而乐之王大説乃封坛为安陵君君子闻之曰江乙可谓善谋安陵君可谓知时矣【彪谓此非君子之言也安陵妾妇也江乙为之谋又其卑者安有君子而美此流哉】
　　郢人有狱三年不决者故令人谋其宅以【卜】其罪【有罪则宅入官故可请卜测知之也】客因请【元作谓下同】之昭奚恤曰郢人某氏之宅臣愿之昭奚恤曰郢人某氏不当服罪故其宅不得客辞而去昭奚恤已而悔之因谓客曰奚恤得事公公何为以故与奚恤【故谓防事以探己意】客曰非用故也曰请而不得有说色非故如何也
　　威王【宣王子元年显王三十年壬午】
　　蘓秦之楚三日乃得见乎王谈卒辞而行王曰寡人闻先生若闻古人今先生乃不逺千里而临寡人曽不肯留愿闻其说对曰楚国之食贵于玉薪贵于桂谒者难得见如鬼王难得见如天帝今令臣食玉炊桂因鬼见帝王曰先生就舎寡人闻命矣
　　蘓秦为赵合从【此在连激仪入秦后当为七或八年】说楚威王曰楚天下之强国也大王天下之贤王也楚地西有黔中巫郡【属南郡】东有夏州【车云夏口城上有州曰夏州】海阳【海之南耳非辽西郡也】南有洞庭苍梧【交州郡】北有汾陉之塞【陉召陵陉亭】郇阳【徐注今顺阳属汝南】地方五千里带甲百万车千乗骑万匹粟支十年此霸王之资也夫以楚之强大王之贤天下莫能当也今乃欲西面而事秦则诸侯莫不西【元作南】面而朝于章台之下矣【秦台在咸阳见楚记】秦之所害于天下莫如楚楚强则秦弱楚弱则秦强此其势不两立故为大王计莫如从亲以孤秦大王不从亲秦必起两军一军出武闗一军下黔中若此则鄢郢动矣臣闻之治之其未乱为之其未有也患至而后忧之则无及已故愿大王之早计之大王诚能聴臣臣请令山东之国奉四时之献以承大王之明制委社稷宗庙【言诸侯轻去其国以从楚】练士厉兵在大王之所用之大王诚能聴臣之愚计则韩魏齐燕赵卫之妙音美人必充后宫矣赵代良马橐它【匈奴竒畜】必实于外厩故从合则楚王横成则秦帝今释霸王之业而有事人之名窃为大王不取也夫秦虎狼之国也有呑天下之心秦天下之仇雠也横人皆欲割诸侯之地以事秦此所谓养仇而奉雠者也夫为人臣而割其主之地以外交强虎狼之秦以侵天下卒有秦患不顾其祸夫外挟强秦之威以内刧其主以求割地大逆不忠无过此者故从亲则诸侯割地以事楚横合则楚割地以事秦此两策者相去逺矣有亿兆之数两者大王何居焉故敝邑赵王【肃侯】使臣効愚计奉明约在大王命之楚王曰寡人之国西与秦接境秦有举巴蜀并汉中之心秦虎狼之国不可亲也而韩魏迫于秦患不可与深谋与深谋恐反人以入于秦故谋未而国已危矣寡人自料以楚当秦未见胜焉内与羣臣谋不足恃也寡人卧不安席食不甘味心摇摇如悬旌【旌析羽注旄首以精进士卒】而无所终薄【薄泊同】今君欲一天下安诸侯存危国寡人谨奉社稷以从【有在说五国后彪谓五国之聴蘓子也革面而已非能深究横从之利害也唯威王雅有难秦之心念之熟矣异夫患诸国之不可合徒称从命者也】
　　威王问于莫敖【楚官】子华曰自从先君文王以至不谷之身亦有不为爵劝不为禄勉以忧社稷者乎莫敖子华对曰如华不足以知之矣王曰不于大夫无所闻之莫敖子华对曰君王将何问者也彼有亷其爵贫其身以忧社稷者有崇其爵丰其禄以忧社稷者有断脰决腹【脰项也】一暝而万世不视【暝不视也谓死】不知所益【志于死耳不求利也】以忧社稷者有劳其身愁其志以忧社稷者亦有【】不为爵劝不为禄勉以忧社稷者王曰大夫此言将何谓也【言谓谁】莫敖子华对曰昔令尹子文【鬭谷于莬】缁帛之衣以朝【缁黒色】鹿裘以处未明而立于朝日晦而归食朝不谋夕无一日【元作月】之积故彼亷其爵贫其身以忧社稷者令尹子文是也昔者叶公子髙【名诸梁】身获于表薄【表野外薄林也言其初贱】而财于柱国【财材同柱国以子髙为材】定白公之祸【见哀十六年】宁楚国之事恢先君以揜方城之外【恢大也集韵揜覆取也言取地以大先君之封】四封不亷【封封域亷犹礼六亷言无事故不察治】名不挫于诸侯当此之时也天下莫敢以兵南乡叶公子髙食田六百畛【畛井田间陌】故彼崇其爵丰其禄以忧社稷者叶公子髙是也昔者吴与楚战于栢举【定四年注楚地】两军【补】之间夫卒交【千夫百夫之夫】莫敖大心抚其御之手顾而太息曰嗟乎子乎楚国亡之日【元作月】至矣吾将深入吴军若扑一人【若犹扑击也】若捽一人【捽持髪也】以与大心者也社禝其庶几乎【以是为可以厉众也】故断脰决腹一瞑而万世不视不知所益以忧社稷者莫敖大心是也【不书】昔吴与楚战于栢举三战入郢寡君身出【昭王】大夫悉属【属连俱亡】百姓离散棼冒勃蘓【定四年以为申包胥】曰吾被坚执锐【坚甲锐兵也】赴强敌而死此犹一卒也不若奔诸侯于是赢粮潜行上峥山【峥嵘之山】逾深谿蹠穿胜暴【蹠足下暴伤也】七日而薄秦王【襄公】之朝雀立不转【雀立踊也】昼吟宵哭七日不得告水浆无入口瘨而殚闷【瘨狂殚气絶也】旄不知人【旄眊同无目也】秦王闻而走之【走去音疾趋也】冠带不相及左奉其首右濡其口勃蘓乃蘓【蘓死更生也】秦王身问之子孰谁也棼冒勃蘓对曰臣非异【言非它人】楚使【去音】新造【楚官】棼冒勃蘓吴与楚人战于栢举三战入郢寡君身出大夫悉属百姓离散使下臣来告亡且求救秦王顾令之【元作不】起寡人闻之万乗之君得罪一士社稷其危今此之谓也遂出革车千乗卒万人属之子满与子虎下塞以东与吴人战于浊水【出齐郡广之妫山东葢齐楚地界】而大败之亦闻于遂浦【楚地缺或吴夫遂也葢闻一说在彼一在此】故劳其身愁其思以忧社稷者棼冒勃蘓是也吴与楚战于栢举三战入郢君王身出大夫悉属百姓离散防谷【楚将】结鬬于宫唐之上【结犹交宫唐岂髙唐耶】舎鬬奔郢曰若有孤【时未知昭王存亡故意其子】楚国社稷其庶几乎遂入大宫负鸡次之典【楚国法也鸡一作离是所以治离局者】以浮于江逃于云梦之中昭王反郢五官失法百姓昏乱防谷献典五官得法而百姓大治此蒙谷之功多与存国相若封之埶珪田六百畛防谷怒曰谷非人臣社稷之臣茍社稷血食【血谓牲牢】余岂患无君乎遂自弃于磨山之中【后志磨城子胥所造葢以此山名城也】至今无冐【冐谓犯法】故不为爵劝不为禄勉以忧社稷者防谷是也王乃太息曰此古之人也今之人焉能有之耶莫敖子华对曰昔者先君灵王好小腰楚士约食【约犹节】冯而能立【冯依也】式而能起【式小低貌】食之可欲忍而不入死之可恶然而不避【华元作章】闻之其君好发者【发发矢】其臣决拾【车攻注决钩弦拾遂也遂发也】君王直不好若君王诚好贤此五臣者皆可得而致也
　　蘓子谓楚王曰仁人之于民也爱之以心事之以善言孝子之于亲也爱之以心事之以财忠臣之于君也必进贤人以辅之今大王之大臣父兄好伤贤以为资【为己资借】厚赋敛诸臣百姓使王见疾于民非忠臣也大臣播王之过于百姓多赂诸侯以王之地是故退王之所爱【王所爱者必不播割与大臣异趣故大臣退之】亦非忠臣也是以国危臣愿无聴羣臣之相恶也慎大臣父兄【言不轻用也】用民之所善节身之嗜欲以与【补】百姓人臣莫难于无妬而进贤为主死易垂沙之事【未详兵略训楚兵殆于垂沙亦不注】死者以千数为主辱易自令尹以下事王者以千数至于无妬而进贤未见一人也故明主之察其臣也必知其无妬而进贤也贤臣之事其主也亦必无妬而进贤夫进贤之难者贤者用且使已废贵且使已贱故人难之【此策本次蘓秦之楚之上知蘓子秦也然不可先于之楚故次之此彪谓此策人主所当先务人臣之上节也蘓氏弟兄言之若此者二三策而已】
　　怀王【威王子元年显王四十一年癸巳】
　　【衍韩公仲相四字章内初不涉韩也】齐楚之交善秦与魏遇且以善齐而絶齐乎楚楚【补】王使景鲤之秦鲤与于秦魏之遇【于其遇时与焉秦策有其事在恵九年后懐王初也】楚王怒景鲤恐齐以楚遇【楚谓鲤】为有隂于秦魏也【恐齐以此谓楚有私于二国】且罪景鲤为谓楚王曰臣贺鲤之与于遇也秦魏之遇也将以合齐秦而絶齐于楚也今鲤与于遇齐无以信魏之合已于秦而攻于楚也【将絶齐于楚而楚使与焉故齐疑之】齐又畏楚之有隂于秦魏也必重楚故鲤之与于遇王之大资也今鲤不与于遇魏之絶齐于楚信明矣齐【衍楚字】信之必轻王故王不如无罪景鲤以视齐于有秦魏【视示同示齐以楚有二国】齐必重楚而且疑秦魏于齐【疑楚使之疑】王曰诺因不罪而益其列【列位次也下衍王曰向也止孰便也凡九十字元在韩策】
　　楚王逐张仪于魏【使魏逐之仪初相魏时此七年】陈轸曰王何逐张子曰为臣不忠不信曰不忠王无以为臣不信王勿与为约且魏臣不忠不信于王何伤忠且信于王何益逐而听则可若不聴是王今困也且使万乗之国免其相是城下之事也【此言魏耻之桓十三年主城下之盟诸侯所耻】
　　五国约以伐【衍齐字】秦【秦恵后七年韩赵魏燕齐共攻秦此十一年】昭阳谓楚王曰五国已破秦必南图【图楚】楚王曰然则奈何对曰韩氏辅国也【言可为楚之助】好利而恶难好利可营也【营犹求可使求我】恶难可惧也我厚赂之以利其心必营我悉兵以临之其心必惧彼惧吾兵而营我利五国之事必可败也约絶之后虽勿与地可楚王曰善乃命大公事【楚人】之韩见公仲曰夫牛阑之事【未详】马陵之难【魏三十年齐破魏马陵】亲主之所见也【主谓公仲此言齐强不可使益强】王茍无以五国用兵请効列城五请悉楚国之众【衍也字】以图【元作啬】于齐【此下著书者云】齐人反赵魏之后而楚果弗与地则五国之事困也
　　五国伐秦魏欲和使恵施【魏相】之楚楚将入之秦【纳施于秦】而使行和杜赫谓昭阳曰凡为伐秦者楚也【据此则楚时与伐非燕也】今施以魏来而公入之秦是明楚之伐而信魏之和也公不如无聴恵施而隂使人以请聴秦【以和请于秦而聴其命】昭子曰善因谓恵施曰凡为攻秦者魏也今子从楚为和楚得【元作将】其利魏受其怨子归吾将使人因魏而和恵子反魏王【哀】不说杜赫谓昭阳曰魏为子先战折兵之半谒病不聴请和不得魏折而入齐秦【此折犹屈】子何以救之【救其折】东有越累【元作累此言越有伤楚之心越近楚故】此无晋而交未定于齐秦是楚孤也不如速和【赫此言葢两忠楚魏】昭子曰善因令人谒和于魏
　　秦招楚而伐齐冷向谓陈轸【时在楚】曰秦王【恵】必外向【言合他国不一于楚】楚之齐者【与齐善者】知西不合于秦必且务以楚合于齐齐楚合燕赵不敢不聴齐以四国敌秦是齐不穷也【兵力不屈】向曰秦王诚必欲伐齐乎不如先收于楚之齐者楚之齐者先务以楚合于齐则楚必即秦矣【秦能收楚之善齐者则其初虽欲合齐楚今必背齐合秦】以强秦而有【衍晋字】楚则燕赵不敢不聴是齐孤矣向请为公说秦王【元在韩策】
　　张仪之楚贫【初至王未之重】舎人怒而欲归张仪曰子必以衣冠之敝故欲归待我为子见楚王当是之时南后【怀王后】郑褏【美人】贵于楚张子见楚王楚王不説【前尝欲逐之于魏】张子曰王无所用臣臣请北见晋君楚王曰诺张子曰王无求于晋国乎王曰黄金珠玑犀象【玑珠不圆者】出于楚寡人无求于晋国张子曰王徒不好色耳王曰何也张子曰彼郑周之女粉白墨黑【黒言其髪】立于衢闾非知而见之者以为神楚王曰楚僻陋之国也未尝见中国之女如此其美也寡人见【补】之独何为不好色也乃资之以珠玉南后郑褏闻之大恐令人谓张子曰妾闻将军之晋国偶有金千斤进之左右以供刍秣【秣饲马】郑褏亦以金五百斤张子辞楚王曰天下闗闭不通未知见日也愿王赐之觞王曰诺乃觞之张子中饮再拜而请曰非有它人于此也愿王召所便习而觞之【便所安者习所昵者】王曰诺乃召南后郑褏而觞之张子再拜而请曰仪有死罪于大王王曰何也曰仪行天下徧矣未尝见人如此其美而仪言得美人是欺王也王曰子释之【释犹置】吾固以为天下莫若是两人也【仪自辱于楚相未尝至楚其至楚在复相秦之四嵗此十六年】
　　楚懐王拘张仪【以其欺楚以商于故】将欲杀之靳尚【楚人】为仪谓楚王曰拘张仪秦王必怒天下见楚之无秦也楚必轻矣又谓王之幸夫人郑褏曰子亦自知且贱于王乎郑褏曰何也尚曰张仪者秦王【恵】之忠信有功臣也今楚拘之秦王欲出之秦王有爱女而美又简择宫中佳【衍翫字】丽好翫【人之可好可翫者书曰翫人丧徳】习音者以懽从之【习音所谓懽也以从爱女】资之金玉寳器奉以上庸六县为汤沐邑【以邑为女汤沐之具】欲因张仪内之楚王楚王必爱【絶句】秦女资强秦以为重挟寳地以为资势必【补】为王妻以临于楚王惑于虞乐必厚尊敬亲爱之而忘子子益贱而日疏矣郑褏曰愿委之于公为之奈何曰子何不急言王出张子张子得出徳子无已时秦女必不来而秦必重子子内擅楚之贵外结秦之交畜张子以为用子之子孙必为楚太子矣此非布衣之利也【利在为王】郑褏遽说楚王出张子【此十八年】楚王将出张子恐其败已也靳尚谓楚王曰臣请随之仪事王不善臣请杀之楚小臣靳尚之仇也谓张旄【魏之用事者】曰以张仪之智而有秦楚之用君必穷矣君不如使人微要靳尚而杀之【微不显也使若仪杀之】楚王必大怒仪也彼仪穷则子重矣楚秦相难则魏无患矣张旄果令人要靳尚刺之楚王大怒秦楚【补】搆兵而战秦楚争事魏张旄果大重【彪谓张旄欲穷仪则如杀仪斯已矣今不杀仪顾从说者杀尚以仪之智为足以免于死也】
　　张仪为秦破从连横说楚王【在郑褏出仪后】曰秦地半天下兵敌四国【四方之国】被山带河以为固【被寝衣也喻其亘延】虎贲之士百余万【汉官仪虎贲戴鹖冠属中郎将】车千乗骑万匹粟如丘山法令既明士卒安难乐死【死难兵革之事】主严以明将智以武虽无出兵甲席卷常山之险【收取之如卷席之易无遗也恒山属赵之元氏此作常刘向避文帝讳也】折天下之脊天下后服者先亡且夫为从者无以异于驱羣羊而攻猛虎也夫虎之与羊不格明矣【格犹敌】今大王不与猛虎而与羣羊窃以为大王之计过矣凡天下强国非秦而楚非楚而秦两国敌侔交争【侔齐等也】其势不两立而大王不与秦秦下甲兵据宜阳韩之上地不通【上流之地】下河东取成臯韩必入臣于秦韩入臣魏则从风而动秦攻楚之西韩魏攻其北社稷岂得无危哉且夫约从者聚羣弱而攻至强也夫以弱攻强不料敌而轻战国贫而骤举兵此危亡之术也臣闻之兵不如者勿与挑战粟不如者勿与持久【持相持】夫从人者饰辩虚辞【饰缘饰非实也】髙主之节行言其利而不言其害卒有楚祸【秦伐楚之祸史作秦祸意同】无及为己是故愿大王之熟计之也秦西有巴蜀方船积粟起于汶山【居贫切属蜀郡湔氏道即岷山故唐志茂州汶山注有岷山】循江而下至郢三千余里舫船载卒【舫平音并舟也】一舫载五千人与三月之粮下水而浮一日行三百余里里数虽多不费汗马之劳不至十日而距扞闗【距本鸡足故训至楚记晋伐楚楚为扞闗以距之仪注巴郡鱼复有扞水闗】扞闗惊则从竟陵以东尽城守矣黔中巫郡非王之有已秦举甲出之武闗南面而攻则北地絶【北境之地非幽州郡】秦兵之攻楚也危难在三月之内而楚恃诸侯之救在半嵗之外此其势不相及也夫恃弱国之救而忘强秦之祸此臣所以为大王之患也且大王尝与吴人五战【史不书】三胜而亡之陈卒尽矣【陈犹故】有偏守新城【一偏之戌缮筑之城】而居民苦矣臣闻之攻大者易危而民敝者怨于上夫守易危之功而逆强秦之心臣窃为大王危之且夫秦之所以不出甲于圅谷闗十五年以攻诸侯者隂谋有吞天下之心也楚尝与秦构难战于汉中楚人不胜通侯执珪【彻侯汉讳武帝作通此亦刘向所易也】死者七十余人遂亡汉中楚王大怒与秦战于蓝田又却【秦恵十三年取汉中又败之蓝田此十七年此处与上章所称楚王皆后人追书耳】此所谓两虎相搏者也夫秦楚相敝而韩魏以全制其后计无过【一作危】于此者矣是故愿大王熟计之也秦下兵攻卫阳晋必闗【元作开】扁天下之匈【上二邑天下之中也故喻之匈秦下兵二邑必拒之则闭不通故楚可以此时举宋】大王悉起兵以攻宋不至数月而宋可举举宋而东指则泗上十二诸侯尽王之有己凡天下所信约从亲坚者蘓秦封为武安君而相燕即隂与燕王谋破齐共分其地乃佯有罪出走入齐齐王【闵】因受而相之居二年而觉齐王大怒车裂蘓秦于市【按史秦事觉在其死后仪以此明其以诈死耳】夫以一诈伪反覆之蘓秦而欲经营天下混一诸侯其不可成也亦明矣今秦之与楚也接境壤界固形亲之国也【其势当亲】大王诚能聴臣臣请秦太子入质于楚楚太子入质于秦请以秦女为大王箕帚之妾【帚箒也以洒扫之役自居】効万家之都以为汤沐之邑长为昆弟之国终身无相攻击臣以谓计无便于此者故敝邑秦王【恵】使使臣献书大王之从车下风【书国书非此书将迎之际必有风焉不敢当立故言下风】须以决事楚王曰楚国僻陋托东海之上寡人年幼【言其为从时】不习国家之长计今上客幸教以明制【秦王之制诏】寡人闻之敬以国从乃遣使车百乗献鸡骇之犀【枹朴子通犀中有一白理如绵置米其上以饲鸡鸡见之惊却名骇鸡犀】夜光之璧【邹阳言魏文侯归白圭夜光之璧】于秦王【在诸国之先】
　　张仪相秦【复相时】谓昭睢曰楚无鄢郢汉中有所更得乎【此皆楚之要地无此则危亡安能有它】曰无有曰无昭过陈轸有所更得乎曰无所更得【二臣楚之良也无此二臣不能复得良臣此仪为秦谋去楚谋臣也】张仪曰为仪谓楚王逐昭过陈轸请复鄢郢汉中【秦恵十三年取汉中故至是许复之鄢郢此时不书此策仪知楚王重地轻人故使睢言之二人逐则楚无良臣雎必得其处也】昭睢归报楚王【睢盖畔楚善仪者】楚王说之有人谓昭过曰甚矣楚王不察于争名者也韩求相工陈借【周防陈作师求周使相之】而周不聴魏求相綦母恢而周不聴何以也周曰【补】是列县畜我也【待我如县吏】今楚万乗之强国也大王天下之贤王也今仪曰逐君与陈轸而王聴之是楚自待【元作行】不如周而仪重于韩魏之王也且仪之所行有功名者秦也【欲立功名于秦】所欲贵富者魏也【取富贵于魏】欲为攻于魏【为魏伐人】必南伐楚故攻有道外絶其交【交谓与国】内逐其谋臣陈轸夏人也【夏中国也】习于三晋之事故逐之则楚无谋臣矣今君能用楚之众故亦逐之则楚众不用矣此所谓内攻之者也而王不知察今君何不见臣于王请为王使齐交不絶仪闻之其効鄢郢汉中必缓矣【齐楚大国也仪恶其合今合而与之地则楚益劲仪必不为也】是昭睢之言不信也王必薄之
　　楚王今昭雎之秦重张仪【说秦使重之】未至恵王死武王逐张仪楚王因收昭雎以取齐【收捕繋之也雎善仪而齐恶仪秦既逐仪楚故捕繋睢以外仪而合于齐】桓臧【楚人】为睢谓楚王曰从【元作横】亲之不合也仪贵恵王【为王所贵】而善睢也今恵王死武王立仪走公孙郝甘茂贵甘茂善魏公孙郝善韩二人固不善雎也必以秦合韩魏韩魏之重仪【言昔重之】仪有秦而雎以楚重之今仪困秦而睢收楚【困谓见逐于秦】韩魏欲得秦必善二人者【郝与茂】二人者【补三字】将收韩魏轻仪而伐楚【以楚尝重仪故】方城必危王不如复睢【复其位】而重仪于韩魏仪据楚势挟魏重以与秦争魏不合秦【絶句】王亦不从【不从秦】则方城无患
　　张仪逐恵施于魏【仪时隙秦相魏此十九年】恵子之楚楚王受之冯郝【楚人】谓楚王曰逐恵子者张仪也而王亲与约【与施相结】是欺仪也臣为王弗取也惠子为仪来者【元作者来】而恶王之交于张仪恵子必弗行也【此设辞也施以仪逐之而来必有恶仪之言使施善仪为仪而来岂行此恶仪之言】且宋王【君偃】之贤恵子也天下莫不闻也今之不善张仪也【今谓施】天下莫不知也今为事之故【今为楚国事】弃所贵于雠人【贵谓仪雠谓施不善仪也楚王尝贵仪而今受施是为仪之雠而弃仪也】臣以为大王轻矣且为事邪【诚有意为国事者】王不如举恵子而纳之于宋而谓张仪曰请为子勿纳也今必徳王【今谓仪】而恵子穷人而王奉之又必徳王此不失为仪之实而可以徳恵子楚王曰善乃奉恵子而纳之宋
　　陈轸去【元作告】楚之魏张仪恶之于魏王【哀】曰轸犹善楚为求地甚力左爽【未详】谓陈轸曰仪善于魏王魏王甚信之公虽百说之犹不聴也公不如以仪之言为资【仪言已为楚因以其言闻之楚】而得复楚【楚阅其为楚故复之】陈轸曰善因使人以仪之言闻于楚楚王喜欲复之
　　魏王【哀】遗楚王美人楚王说之夫人郑褏知王之说新人也甚爱新人衣服玩好择其所喜而为之宫室卧具择其所善而为之爱之甚于王王曰妇人所以事夫者色也而妬者其情也今郑褏知寡人之说新人也其爱之甚于寡人此孝子之所以亊亲忠臣之所以事君也郑褏知王以已为不妬也因谓新人曰王爱子美矣虽然恶子之鼻子为见王【为此恶鼻故】则必揜子鼻新人见王因揜其鼻王谓郑褏曰夫新人见寡人则揜其鼻何也郑褏曰妾知也王曰虽恶必言之郑褏曰其似恶闻君王之臭也【王葢有臭疾】王曰悍哉令劓之无使逆命【不通新人之言】
　　楚王后死【自张仪拘时独言郑褏则后死久矣】未立后也谓昭鱼曰公何以不请立后也昭鱼曰王不聴是智困而交絶立后也【新所立后】然者【说者辞】不买五双珥令其一善而献之王明日视善珥所在因请立之
　　齐明说卓滑【疑即淖滑】以伐秦滑不聴也齐明谓卓滑曰明之来也【葢自秦来】为樗里疾卜交也明说楚大夫以伐秦皆受明之说也唯公弗受也臣有辞以报樗里子矣卓滑因重之【此明因败为成之说也樗里滑之所欲交也滑不聴明明惧见轻为善于疾而言以此报疾故滑重之】
　　或谓黄齐曰人皆以谓公不善于富摰【皆楚人】公不闻老莱子【楚有道之士】之教孔子事君乎示之其齿之坚也六十而尽相靡也【靡摩同研也】今富摰能【有材能】而公重不相善也【重犹甚】是两尽也谚曰【言曰谚】见君之乗下之【乗马也在车则下】见杖起之【在坐则起】今也王爱富摰而公不善也是不臣也【彪谓王之所爱诚善人也正人也尊之敬之礼也如不善不正方当为王力排而亟去之今曰王爱之亦爱何义也此正盍以富势能为足爱也夫能之不善不正亦多矣不可不察也】
　　秦伐宜阳【此二十一年】楚王谓陈轸曰寡人闻韩朋【元作侈下同】巧士也习诸侯事殆能自免也【免于危亡也公仲时守宜阳】为其必免吾欲先据之以加德焉陈轸对曰舎之王勿据也以韩朋之智于此困矣今山泽之兽无黠于麋【鹿属】麋知猎者张网前而驱已也因还走而冒人【防犯即人不趋网】至数猎者知其诈伪举网而进之【伪举网使其进而即人乃以网网之】麋因得矣今诸侯明知此多诈伪举网而进者必众矣舎之王勿据也韩朋之智于此困矣楚王聴之宜阳果拔陈轸先知之也【此策亦可作韩侈以公仲实守宜阳故作朋】
　　四国伐楚【楚记二十八年秦齐韩魏共攻楚】楚令昭睢将以距【拒同】秦楚王欲击秦昭睢不欲桓臧为昭睢谓楚王曰睢战胜三国恶楚之强也恐秦之变而聴楚也必深攻楚以劲秦【坚其伐楚之心】秦王【昭】怒于战不胜必悉起而撃楚是王与秦相罢【音疲】而以利三国也战不胜秦秦进兵而攻不如益昭睢之兵今之示秦必战秦王恶与楚相敝而令天下利【补】秦可以少割而收害也【秦见楚将必战必割地与楚和战伐之害可息也收犹息】秦楚之合而燕赵魏不敢不聴三国可定也
　　城浑【周人】出周【自周出】二【元作三】人偶行【偶耦同二人曰耦两也此葢一人先二人后】南游于楚至于新城【庄六年注新城郑新宻今荣阳宻也汉北海河南皆有此属楚葢河南宻也】城浑说其令曰郑魏者楚之耎国【集韵耎弱也】而秦楚之强敌也郑魏之弱而楚以上梁应之【此山阳济隂故梁近楚故也】宜阳之大也【时秦已得之】楚以弱新城图【元作围】之蒲坂平阳相去百里秦人一夜而袭之安邑不知【此言百里之地不相知况下五百里邪】新城上梁相去五百里秦人一夜而袭之上梁亦不知也今邉邑之所恃者非江南泗上也【汉志楚分野言江南地广云此皆逺哉故非所恃汉志言楚分野云江南平地广故知其稽】故【衍楚字】王何不以新城为主郡也【主犹守也为郡则士马盛可以备秦】邉邑甚利之【此浑言其欲说楚王大意】新城公【楚县尹称公】大说乃为【衍王字】具驷马乗车五百金之楚【衍尽字】城浑得之遂南交于楚楚王果以新城为主郡【城书作成】
　　韩公叔有齐魏【得二国之援】而太子有楚秦【太子几瑟也韩襄十二年蘓代曰公叔伯婴恐秦楚之纳几瑟是也此二十九年】以争国郑申为楚使于韩矫以新城阳人【秦纪注南阳县有阳人聚】予太子楚王怒将罪之对曰臣矫予之以为国也臣为太子得新城阳人以与公叔争国而得之【得其国事】齐魏必伐韩韩氏急必悬命于楚又何新城阳人之敢求太子不胜【不胜公叔】幸【元作然】而不死今将倒冠而至【言其归楚之疾】又安敢言地楚王曰善乃不罪也【韩襄防语同】
　　楚杜赫说楚王以取赵王曰与之五大夫【楚官】而令私行陈轸谓楚王曰赫不能得赵五大夫不可收也是【元作得】赏无功也得赵而王无加焉是无善也【不赏其善如不有之】王不如以十乗行之事成予之五大夫王曰善乃以十乗行之杜赫怒而不行陈轸谓王曰是不能得赵也
　　楚王问于范环曰寡人欲置相于秦孰可对曰臣不足以知之王曰吾相甘茂可乎范环对曰不可王曰何也曰夫史举上蔡之监门也大不知【元作如下同】事君小不知处室以苛亷闻于世【苛小节】甘茂事之顺焉【言大不失其意】故恵王之明武王之察张仪之好谮甘茂事之取十官而无罪茂诚贤者也然而不可相秦秦之有贤相也非楚国之利也且王尝用召【补】滑于越【召滑见甘茂】而纳句章【属会稽】昩之难【昧唐昧楚将此二十八年秦齐韩魏共攻楚杀昧】越乱故楚南察濑湖【察犹治也言楚有而治之南阳有厉音濑】而野江东【以江之东为野此言楚虽有唐昧之难而能得越地以召滑乱之也】计王之功所以能如此者越乱而楚治也今王已用之于越矣而忘之于秦臣以为王钜速忘矣【钜大也】王若欲置相于秦乎若公孙郝者可夫公孙郝之于秦王【昭】亲也少与之同衣长与之同车被王衣以聴事【言其素重】真大王之相已【秦相而曰王之相盖楚使相之必右楚也】王相之楚国之大利也【甘茂有人地小异】
　　魏相翟强死为甘茂谓楚王曰魏之防相者【言危欲相之】公子劲也【秦人】劲也相魏魏秦之交必善【劲秦人而魏相之故】秦魏之交完则楚轻矣故王不如与齐约相甘茂于魏齐王【闵】好髙人以名今为其行人【楚为齐请如其使者礼行人使适四方】请魏之相齐王必喜魏氏不聴交恶于齐齐魏之交恶必争事楚魏氏聴甘茂与樗里疾贸首之雠也【贸言欲易取其首】而魏秦之交必恶【疾相秦茂相魏故】又交重楚也
　　齐秦约攻楚楚令景翠以六城赂齐太子为质【此二十九年太子横死】昭雎谓景翠曰秦恐且因景鲤苏厉而効地于楚公出地以取齐【取犹收犹説】鲤与厉且以收地取秦【收前所効者盖二人之辞曰楚出地取齐楚既弱矣何足与地秦收所効必悦二人也】公事必败【楚不得秦地由翠赂齐楚必怨翠】公不如令王重赂景鲤苏厉使入秦【二人得楚赂不复为秦收地矣】秦恐【以齐楚合故】必不求地【不收所効】而合于楚若于齐不求是公与约也【两国各不取地而止攻是约者复和也与如与国之与和好也言翠能和两国之约】
　　术视【秦人】伐楚楚令昭防以十万军汉中昭雎胜秦于重丘【属平原】苏厉谓宛公昭防【防为宛尹】曰王欲昭睢之乗秦【王楚王乗犹凌】必分公之兵以益之秦知公兵之分也必出汉中【出兵伐此】请为公令芉【元作辛】戎谓王【楚戎人贵于秦如以私告楚王者】曰秦兵且出汉中则公之兵全矣【欲其备秦故不分其兵】
　　秦败楚汉中【此三十年秦伐楚取八城宜得汉中】楚王入秦秦王【昭】留之游腾为楚谓秦王曰王挟楚王而与天下攻楚则伤行矣不与天下共攻之则失利矣王不如与之盟而归之楚王畏【畏畏秦】必不敢背盟背盟【补二字】王因与三国攻之义也【彪谓此言亦可聴也而秦志在乱楚不为之动所以卒并天下后人守此】
　　顷襄王【懐王子元年赧王十七年癸亥】
　　楚襄王为太子之时质于齐懐王薨太子辞于齐王【闵】而归齐王隘之【隘犹阻未即许求地也】予我东地五百里乃归子子不予我不得归太子曰臣有傅请退【元作追】而问傅傅慎子曰献之地所以为身也爱地不送死父不义臣故曰献之便太子入致命齐王曰【致命归诚之言】敬献地五百里齐王归楚太子太子归即位为王齐使车五十乘来取东地于楚楚王告慎子曰齐使来求东地为之奈何慎子曰王明日朝羣臣皆令献其计上柱国子良入见王曰寡人之得求反【求反国而得】主坟墓复羣臣【复见之】归社稷也以东地五百里许齐齐令使来求地为之奈何子良曰王不可不与也王身出玉声许强万乗之齐而不与则不信后不可以约结诸侯请与而复攻之与之信攻之武臣故曰与之子良出昭常入见王曰齐使来求东地五百里为之奈何昭常曰不可与也万乗者以地大为万乗今去东地五百里是去战国之半也有万乘之号而无千乘之用也不可臣故曰勿与常请守之昭常出景鲤入见王曰齐使来求东地五百里为之奈何景鲤曰不可与也虽然楚不能独守王身出玉声许万乗之强齐也而不与负不义于天下楚亦不能独守臣请西索救于秦景鲤出慎子入王以三大夫计告慎子曰子良见寡人曰不可不与也与而复攻之常见寡人曰不可与也常请守之鲤见寡人曰不可与也虽然后不能独守也臣请索救于秦寡人虽用于三子之计慎子对曰王皆用之王怫然作色曰【怫郁也】何谓也慎子曰臣请効其説而王且见其诚然也王发上柱国子良车五十乗而北献地五百里于齐发子良之明日遣昭常为大司马令往守东地遣昭常之明日遣景鲤车五十乗西索救于秦王曰善乃遣子良北献地于齐遣子良之明日立昭常为大司马使守东地又遣景鲤西索救于秦子良至齐齐使人以甲受东地昭常应齐使曰我典主东地【典犹职主犹守】且与死生【地存则生失地死之】悉五尺至六十三十余万敝甲钝兵愿承下尘【凡人相趋则有尘战亦冇尘不敢与抗故言下】齐王谓子良曰大夫来献地今常守之何如子良曰臣身受命敝邑之王是常矫也王攻之齐王大兴兵攻东地伐昭常未渉强秦以五十万临齐右壤曰夫隘楚太子弗出不仁又欲夺之东地五百里不义其缩甲则可【缩蹙也盖束之】不然则愿待战齐王恐焉乃请子良南道楚西使秦解齐患士卒不用东地复全【彪谓此四臣皆国士也襄王无若人岂能反国慎子能兼用之其最优乎方之晋五臣其舅犯与此书三书懐王薨而太子归史记独谓太子归而王乃薨又谓王逃归不逹薨夫秦能刼留之岂不能卫之孟尝之逃先以计免犹危不脱楚王何以能逃可疑也楚王亡死太子在外郢中必立王以絶秦望太子以齐之重归义嗣也其谁敢干之于是王乃定齐防乃云忠王而走太子是则太子卒不得立亦非也盖郢中立王时苏子以此防干田文而语人以九可文不之用世犹载其语也】
　　女阿【未详】谓苏子曰秦栖楚王【懐王见刼客秦如栖】危太子者公也今楚王归【以此书及史攷之王皆不归今此盖其防归】太子南【自齐归楚为南】公必危公不如令人谓太子曰苏子知太子之怨已也必且务不利太子太子不如善苏子苏子必且为太子入矣【入言其归之之深】苏子乃令人谓太子太子复请善于苏子【详此亦无走太子之事】
　　长沙之难【长沙荆州国懐二十九年秦大破楚楚王恐使太子质齐楚盖破于此】楚太子横为质于齐楚王死薛公归太子横因与韩魏之兵随而攻东国太子惧【本其初言之亦明此非新立王也】昭盖曰不若令屈署以新东国为和于齐【新字疑衍】以动秦秦恐齐之败东国【上言齐兴兵攻故地此恐其败】而令行于天下也必将救我太子曰善遽令屈署以东国为和于齐【此即子良之策盖与署偕】秦王【昭】闻之惧令芉【元作辛】戎告楚曰毋与齐东国吾与子出兵矣
　　有献不死之药于荆王者谒者操以入中射之士【射人之在中者】问曰可食乎曰可因夺而食之王怒使人杀中射之士中射之士使人説王曰臣问谒者谒者曰可食臣故食之是臣无罪而罪在谒者也且客献不死之药臣食之而王杀之是死药也王杀无罪之臣而明人之欺王王乃不杀【彪谓此谩士乃不可不杀荆王赦之以不能答之也于是答也何有谒者曰可食非谓汝可食也药之能不死者平人耳非能使刑者不死且人以献王何预汝而问之是安得无罪也】
　　齐以淖君之乱事【补】秦其后秦欲取齐【与齐合】故使苏涓之楚【涓固皆秦人】令任固之齐齐明谓楚王曰秦王【昭】欲楚不若其欲齐之甚也其使涓来以示齐之有楚【以有楚之亲示齐】以资固于齐【为任固资】齐见楚【见其纳涓】必受固是楚【补】之聴涓也适为固驱以合齐秦也【所谓资固】齐秦合非楚之利也且夫涓来必非固之所以之齐之辞也【涓之辞必厚楚而薄齐固之辞必厚齐而薄楚】王不如令人以涓之辞谩固于齐【谩欺也以涓薄齐之辞告齐则固言厚齐者非实齐必以固为欺已】齐秦必不合齐秦不合则王重矣王欲收齐以攻秦汉中可得也王即欲以秦攻【补】齐淮泗之间亦可得也【元在齐防】
　　庄辛【楚人】谓楚襄王曰君王左州侯右夏侯辇从鄢陵君与夀陵君【皆楚之宠幸臣也辇从谓辇出则二人从之】専淫逸侈靡不顾国政郢都必危矣襄王曰先生老悖乎【悖背道也】将以为楚国妖祥乎庄辛曰臣诚见其必然者也非敢以为国妖祥也君王卒幸四子者不衰楚国必亡矣臣请避于赵淹留以观之【淹亦留】庄卒去之赵留五月秦果举鄢郢巫上蔡陈之地【此二十一年白起拔郢置南郡】襄王流揜于成【元作城】阳【流谓走揜覆也谓自匿成阳属汝南若城阳乃齐也】于是使人发驺【驺廏御也】徴庄辛于赵【徴谓召索】庄辛曰诺庄辛至襄王曰寡人不能用先生之言今事至于此为之奈何庄辛对曰臣闻鄙语曰见兔而顾犬未为晩也亡羊而补牢【牢闲养之圈】未为迟也臣闻昔汤武以百里昌桀纣以天下亡今楚国虽小絶长续短犹以数千里岂特百里哉王独不见夫蜻蛉乎【虫一名桑根】六足四翼飞翔乎天地之间俛啄蚉防而食之仰承甘露而饮之自以为无患与人无争也不知夫五尺童子方将调饴【元作鈶】胶丝【饴米蘖所煎调以饵之又施胶于丝以系之】加已乎四仞之上【八尺曰仞】而下为蝼蚁食也黄雀因是以俯噣白粒【噣啄也盖以喙啄】仰栖茂树鼓翅奋翼【翅强羽】自以为无患与人无争也不知夫公子王孙左挟弹右摄丸【摄引持也】将加已乎十仞之上以其为招昼游乎茂树夕调乎酸咸【以为馔也】倐忽之间坠于公子之手夫雀其小者也黄鹄因是【鹄鸿也】以游乎江海淹乎大沼俯噣鳝【元作防】鲤【字书无防字】仰囓防衡【衡香草】奋其六翮【翮羽本】而凌清风飘摇乎髙翔自以为无患与人无争也不知夫射者方将脩其碆【元作□】卢【字书无□字碆与□声近集韵碆可为镞卢旅同黒弓也】治其矰【元作缯】缴【矰弋射矢缴生縜缕】将加已乎百仞之上被防磻【无礛字集韵防利也磻以石着惟缴也】引微缴折清风而抎矣【以系矢从髙集韵抎下也如折然】故昼游乎江河夕调乎鼎鼐【鼐鼎絶大者】夫黄鹄其小者也蔡灵【元作圣下间】侯之事【春秋及史无圣侯】因是以南游乎髙陂【陂阪也】北陵乎巫山饮茹溪流【茹饮马也故与吐反】食湘波之鱼【湘水出零陵属长沙】左抱防妾右拥嬖女与之驰骋乎髙蔡之中【即上蔡】而不以国家为事不知夫子发方受命乎灵【元作宣】王系已以朱丝而见之也【昭十一年楚子诱蔡灵侯杀之于申经不书子盖使子召之楚子灵王若宣王蔡防八十年矣道应训子发伐蔡宣王郊迎人间训又言获罪威王皆失考也】蔡灵侯之事其小者也君王之事因是以左州侯右夏侯辇从鄢陵君与夀陵君饭封禄之粟【所封之禄】而载方府之金【方四方金其所贡】与之驰骋乎云梦之中而不以天下国家为事而不知夫穰侯方受命乎秦王【昭】填黾塞之内【填兵满也江夏有鄳即魏策鄳□之塞】而投已乎黾塞之外襄王闻之顔色变作身体战栗于是乃以执珪而授之为阳陵君与淮北之地【彪谓此防天下之善规也襄王虽失之东隅而收之桑榆故其季年保境善邻差为无事此防为有力焉】
　　齐韩魏共攻燕【燕恵七年书韩魏楚共伐燕它不书则楚当是齐此二十七年】燕使太子请救于楚楚王使景阳将而救之【阳后至考烈六年犹为将见史】暮舍使左右司马各营壁地【壁军叠】已植表【如华表以别所舍】景阳怒曰女所营者水皆至防表【防犹没也此欲用其众因以示神】此焉可以舍乃令徙明日大雨山水大出所营者水皆防表军吏乃服于是遂不救燕而攻魏雝丘【雝雍同属陈留】取之以与之宋【宋时已为齐未晓】三国惧乃罢兵魏军其西齐军其东楚军欲还不可得也景阳乃开西和门昼以车骑暮以烛通使于魏齐师怪之以为燕楚与魏谋之乃引兵而去齐兵已去魏失其与国无与共击之楚乃夜遁楚师乃还【元在燕防】
　　考烈王【襄王子元年赧王五十三年己亥】
　　唐睢【元作且今从秦防】见春申君【黄歇楚相】曰齐人饰身修行得为益【益谓有禄位】然臣羞而不学也不避絶江河【言虽险不避】行千余里来窃慕大君之义【大言髙其义】而善君之业臣闻之贲诸懐锥刃【孟贲専诸诸吴人刺王子庆忌者言二人不待盛兵而后称勇】而天下为勇西施衣褐【祸粗衣】而天下称美今君相万乗之楚御中国之难所欲者不成所求者不得臣等少也夫枭棊之所以为能【元作能为】者【招魂曰成枭而牟呼五白注枭胜也倍胜为牟】以散棊佐之也【散谓众棊】夫一枭之不如不胜五散【独善不如众智】亦明矣今君何不为天下枭而令臣等为散乎
　　客説春申君曰汤以亳【皇览今梁谷熟】武王以镐【元作鄗属京兆】皆不过百里以有天下今孙子【荀卿】天下贤人也君借之以百里之【补】势【时为兰陵令】臣窃以为不便于君何如春申君曰善于是使人谢孙子孙子去之赵【史言孙子春申死而贫困家兰陵不言之赵】赵以为上卿客説説春申君曰昔伊尹【补】去夏入殷殷王而夏亡管仲去鲁入齐鲁弱而齐强夫贤者之所在其君未尝不尊国未尝不荣也今孙子天下贤人也君何辞之春申君又曰善于是使人请孙子于赵孙子为书谢曰疠人怜王【疠虽恶疾犹愈于刼弑故反怜王】此不防之语也虽然不可不审察也此为刼弑死亡之主言也夫人主年少而矜材无法术以知姧则大臣主断国【専断于国】私以禁诛于己也【察其私则恐人诛已故主断以禁之】故弑贤长而立防弱废正适而立不义春秋戒之曰楚王子围聘于郑未出竟闻王病反问疾遂以冠缨绞王杀之因自立也【昭元年】齐崔杼之妻美庄公通之崔杼帅其君党而攻庄公庄公请与分国崔杼不许欲自刃于庙崔杼不许庄公走出逾于外墙射中其股遂杀之而立其弟景公【襄二十五年】近代所见李兊用赵饿主父于沙丘百日而杀之淖齿用齐擢闵王之筋【擢引也】悬于其庙梁宿夕而死夫疠虽防肿胞疾上比前世未至绞缨射股下比近代未至擢筋而饿死也夫刼弑死亡之主也心之忧劳形之困苦必甚于疠矣由此观之疠虽怜王可也因为赋曰宝珍隋珠【隋侯见大虵伤疗而愈之虵衔明珠报之世之所寳所珍】不知佩兮祎衣与丝【礼后服祎衣谓画袍】不知异兮闾妹子奢【妹好也奢即子都美人也】莫知媒兮嫫母求之【嫫母丑妇也】又甚喜之兮以瞽为明以聋为聪以是为非以吉为凶呜呼上天曷惟其同【言举世皆然】诗曰上天甚神无自瘵也【瘵病也言天理甚明如是者必有患祸彪谓春申君之愚昏甚矣人惟不知贤故不能用岂有知之以一人言去之又以一人言召之其特操安在也荀卿絶之宜哉卿书有与赵孝成王论兵而史不言之赵失之卿礼义人也使卿而在楚春申必无李园之祸此书盖知之矣】
　　虞卿【史不书何所人】谓春申君曰臣闻之春秋于安思危危则虑安今楚王春秋髙矣而君之封地不可不早定也为主君虑封者莫如逺楚秦孝公封商君孝公死而后王【补】不免杀之秦恵王封冉子【穰侯也犹田曰婴子文子】恵王死而后王夺之公孙鞅功臣也冉子亲姻也然而不免夺死者封近故也太公望封于齐邵公奭封于燕为其逺王室矣今燕之罪大而赵怨深【赵自燕王喜以栗腹之谋伐赵起燕四年至十二年无嵗不战十二年此二十一年】故君不如北兵以徳赵践乱燕【践奄之践】以定身封此百代之一时也君曰所道攻燕非齐则魏魏齐新怨楚【昭阳救燕之役】楚军【元作君】虽欲攻燕将道何哉对曰请令魏王可【景闵王可言聴其道魏】君曰何如对曰臣请到魏而使所以信之【为所可信者】乃谓魏王曰夫楚亦强大矣天下无敌乃且攻燕魏王曰乡也子云天下无敌今也子云乃且攻燕者何也对曰今谓马多力则有矣若曰胜千钧则不然者【钧三十斤】何也夫千钧非马之任也今谓楚强大则有矣若越赵魏而鬬兵于燕则岂楚之任也哉【元作我】非楚之任而楚为之是【攵】楚也敝楚是强魏也其于王孰便也
　　或谓楚王曰臣闻从者欲合天下以朝大王臣愿大王聴之也【燕昭末年用苏代説复约从此二十二年春申遂为从长】夫因诎为信【诎谓懐王刼死】奋患有成　【于患兮以能有成】勇者义之摄祸为福裁少为多智者官之【官尊荣之称】夫报报之反【报犹反也言伸屈祸福相反不一】墨墨之化【墨黙同化犹治也言治之其未着】唯大君能之祸与福相贯【贯犹通】生与亡为邻不偏于死【偏犹専也死谓患难】不偏于生【専于卫生如两臂重于天下者】不足以载大名无所冦艾【冦外兵艾已所惩创】不足以横世【横言莫之敌】夫秦涓徳絶命之日久矣而天下不知今夫横人嚂口【集韵嚂声也言声説所利之事】利机上干生心下牟百姓【牟取也】公处而私取利【举谓举措】是以国权轻于鸿毛而积祸重于丘山
　　天下合从赵使魏加【赵人全晋旧姓】见楚春申君曰君有将乎曰有矣仆欲将临武君【未详】魏加曰臣少之时好射臣愿以射譬之可乎春申君曰可加曰异日者更羸【人姓名】与魏王处京台之下【京髙也】仰见飞鸟更羸谓魏王曰臣为王引弓虚发而下鸟魏王曰然则射可至此乎更羸曰可有间鴈从东方来更羸以虚发而下之魏王曰然则射可至此乎更羸曰此孽也【有隐痛于身犹孽子】王曰先生何以知之对曰其飞徐而鸣悲飞徐者故疮痛也鸣悲者久失羣也故疮未息而惊心未去也闻者音烈而髙飞【烈猛也髙飞欲避箭】故疮陨也【以疮痛而坠】今临武君尝为秦孽【尝败于秦未详】不可为拒秦之将也
　　汗明【未详】见春申君侯问三月而后得见谈卒春申君大説之汗明欲复谈春申君曰仆已知先生先生大息矣【异于小休】汗明蹙【元作僦】焉【字书无僦字蹙踖惊貌】曰明愿有问君而恐固【固陋也】不审君之圣孰与尧也春申君曰先生过矣臣何足以当尧汗明曰然则君料臣孰与舜春申君曰先生即舜也汗明曰不然臣请为君终言之君之贤实不如尧臣之能不及舜夫以贤舜事圣尧三年而后乃相知也今君一旦而知臣是君圣于尧而臣贤于舜也春申君曰善召门吏为汗先生着客籍五日一见【著者书此语也】汗明曰君亦闻骥乎夫骥之齿至矣【至言可服乗之时】服盐【元作槛】车【服在车前】而上大行蹄申膝折【申犹展皆用力故然】尾湛胕溃【湛沉同汗多故然胕当作肤与肤同亦汗出于肤如溃】漉汗【元作汁】洒地【渗□之汗】白汗交流【白汗不縁暑而汗也】外阪迁延【阪陂也迁延不进貌】负棘而不能上【负所戴也棘言步蹇】伯乐遭之下车攀而哭之解纻衣以羃之【羃覆也】骥于是俛而喷仰而鸣声逹于天若出金石声者何也【问其声何以然】彼见伯乐之知己也今仆之不肖阨于州部【集韵部统也界也】堀穴穷巷【堀窟也以穷巷为窟穴】沉洿鄙俗之日久矣【洿浊辱也】君独无意湔祓仆【湔手澣也祓去恶也】使得为君髙鸣屈于梁乎【声已之屈梁南梁彪谓世之懐材抱徳之士陆沈于时若此骥者不少而伯乐之不世有长鸣之无其时可不为之大哀耶故招延不可不博试用不可不详也】
　　楚考烈王无子春申君患之求妇人宜子者进之甚众卒无子赵人李园持其女弟欲进之楚王闻其不宜子恐又无宠李园求事春申君为舍人已而谒归故失期【后于所期日】还谒【自赵还入谒】春申君问状【状事状】对曰齐王遣使【诡言王建】求臣女弟与其使者饮故失期春申君曰聘入乎对曰未也春申君曰可得见乎曰可于是园乃进其女弟即幸于春申君知其有身园乃与其女弟谋园女弟承间説春申君曰楚王之贵幸君虽兄弟不如今君相楚王二十余年而王无子即百嵗后将更立兄弟即楚王更立【王后王】彼亦各贵其所亲君又安得长有宠乎非徒然也君用事久多失礼于王兄弟兄弟诚立祸且及身奈何以保相印江东之封乎今妾自知有身矣而人莫知妾之幸君未久诚以君之重而进妾于楚王王必幸妾妾頼天而有男则是君之子为王也楚国封【四封之内】尽可得孰与其临不测之罪乎春申君大然之乃出园女弟谨舍而言之楚王楚王召入幸之遂生子男立为太子以李园女弟立为王后楚王贵李园李园用事李园既入其女弟为王后子为太子恐春申君语泄而益骄隂养死士欲杀春申君以防口而国人颇有知之者春申君相楚二十五年考烈王病朱英【楚人】谓春申君曰世有无妄之福【无妄言可必】又有无妄之祸今君处无妄之世事无妄之主安不有无妄之人乎春申君曰何谓无妄之福曰君相楚二十余年矣虽名为相国实楚王也五子皆相诸侯今王疾甚旦暮且崩太子衰弱疾而不起而君相少主因而代立【谓摄也】当国如伊尹周公王长而反政不即遂南面称孤【不不反政】因而有楚国此所谓无妄之福也春申君曰何谓无妄之祸曰李园不治国【言非将相】王之舅也不为兵将而隂养死士之日久矣楚王崩李园必先入据本议【据言不移议欲杀春申也】制断君命【制断矫也君楚王也】秉权而杀君以防口此所谓无妄之祸也春申君曰何谓无妄之人曰君先仕臣为郎中君王崩【此章唯楚王更立楚王可曰楚王余皆后人称之】李园先入臣请为君其胷杀之此所谓无妄之人也春申君曰先生置之勿复言也李园软弱人也仆又善之又何至此朱英恐乃亡去后十七日楚考烈王崩李园果先入置死士止于棘门之内【宫门以棘卫之】春申君后入止棘门园死士夹刺春申君斩其头投之棘门外于是使吏尽防春申君之家而李园女弟初幸春申君有身而入之王所生子者遂立为楚幽王也是嵗秦始皇立九年嫪毐【吕不韦所进以説始皇母帝太后者也】亦为乱于秦【不韦传毐与太后私乱生子二人与后谋曰王即薨以子为后】觉夷三族而吕不韦废【彪谓春申君所以至于此锢宠而暗于事也使万有一如李氏女所陈者归相印而老江东之封不已优乎春申于楚非若商君之于恵文又如不可则杖防而去扁舟五湖为世陶朱抑可矣春申不为此而计出于防宗盖小人患失之祸势必有此不可不戒也朱英之言深矣然未闻道也春申之纳女前日事耳英不以时匡之以大臣之义而以一卒自任虽多言亦何救于乱哉】
　　史疾为韩使楚楚王问曰客何方所循【方术也】曰治列子御冦之言曰何贵曰贵正王曰正亦可为国乎曰可王曰楚国多盗正可以御盗乎曰可曰以正御盗奈何顷间有鹊止于屋上者曰请问楚人谓之何王曰谓之鹊谓之乌可乎曰不可曰今王之国有柱国令尹司马典令【皆楚官】其任官置吏必曰防防胜任今盗贼公行而弗能禁也此乌不为乌鹊不为鹊也



　　战国防卷五
<史部,杂史类,鲍氏战国策注>
　　钦定四库全书
　　战国防卷六
　　宋　鲍彪　注
　　赵【初分晋得赵国北有信都真定常山中山又得涿郡之髙阳郑□乡东有广平钜鹿清河河间渤海之东平舒中邑文安束州成平章安河以北南至浮水繁阳内黄斥丘西有太原定襄云中五原上党】
　　襄子【简子子　定王十六年戊子三晋灭智伯分其地】
　　智伯帅赵韩魏而伐范中行氏灭之休数年使人请地于韩韩康子欲勿与叚规【韩人晋旧姓故魏亦有】谏曰不可夫智伯之为人也好利而鸷【鸷杀鸟也喻其残忍】复来请地不与必加兵于韩矣君其与之彼狃【狃犬性骄也】又将请地于他国他国不聼必郷之以兵然则韩可以免于患难而待事之变康子曰善使使者致万家之邑一于智伯智伯説又使人请地于魏魏桓【元作宣下同】子欲勿与赵葭【魏人亦晋旧姓】谏曰彼请地于韩韩与之请地于魏魏弗与则是魏内自强而外怒智伯也然则其错兵于魏必矣不如与之桓子曰诺因使人致万家之邑一于智伯智伯说又使人之赵请蔺【元作蔡】臯狼之地【蔡非赵地臯狼属西河】赵襄子弗与智伯因隂结韩魏将以伐赵赵襄子召张孟谈而告之曰夫智伯之为人阳亲而隂踈三使韩魏而寡人弗与焉【他日隂踈今则显矣】其移兵寡人必矣今吾安居而可张孟谈曰夫董阏安于简子之才臣也世治晋阳而君泽循之【君泽赵臣继安于者】其余政教犹存君其定居晋阳君曰诺【君谓襄子】乃使延陵君【元作王此襄子臣不得称王】将车骑先之晋阳君因从之至行城郭案府库【案按同行也】视仓廪召张孟谈曰吾城郭之完府库足用仓廪实矣无矢奈何张孟谈曰臣闻董子之治晋阳也公宫之垣【垣墙也】皆以荻蒿苫楚廧之【荻萑苇属尔雅萧荻注即万又繁丑狄为蒿苫盖也楚荆也以是为墙廧墙同】其髙至丈余君发而用之于是发而试之其坚则箘簬【音窘簵】之劲不能过也君曰矢足矣吾铜少若何张孟谈曰臣闻董子之治晋阳也公宫之室皆以錬铜为柱质【质础也】请发而用之则有余铜矣君曰善号令已定备守已具三国之兵乘晋阳城遂战三月不能防因舒军而围之决晋水而灌之围晋阳三年城中巢居而处悬釡而炊财食将尽士卒病羸襄子谓张孟谈曰粮食匮财【元作城】力尽士大夫病吾不能守矣欲以城下【谓将降】何如张孟谈曰臣闻之亡不能存危不能安则无为贵知士也君释此计勿复言也臣请见韩魏之君襄子曰诺张孟谈于是隂见韩魏之君曰臣闻唇亡则齿寒今智伯帅二国之君伐赵赵将亡矣亡则二君为之次矣二君曰我知其然夫智伯之为人麤中而少亲【麤粗同防也】我谋未遂而知则其祸必至为之奈何张孟谈曰谋出二君之口入臣之耳人莫之知也二君即与张孟谈隂约三军与之期日夜【日既夜】遣入晋阳张孟谈以报襄子襄子再拜之张孟谈因朝智伯而出【兵交使在其□故得朝之】遇智过【过一作果智伯之族】辕门之外【以车为门而辕外向】智过入见智伯曰二主殆将有变君曰何如【君智伯】对曰臣遇张孟谈于辕门之外其志矜其行髙智伯曰不然吾与二主约谨矣破赵三分其地寡人所亲之【言亲与二国约】必不欺也子释之勿出于口智过出见二主入说智伯曰二主色动而意变必背君不如令杀之智伯曰兵着晋阳【着言附其城】三年矣旦暮当防而飨其利乃有他心不可子慎勿复言智过曰不杀则遂亲之智伯曰亲之柰何智过曰魏桓子之谋臣曰赵葭韩【补】康子之谋臣曰叚规【二谥皆非当时语】是皆能移其君之计君其与二君约破赵则封二子者各万家之县一如是则二主之心可不变而君得其所欲矣智伯曰破赵而三分其地又封二子者各万家之县一则吾所得者少不可智过见君之不用也言之不聼出更其姓为辅氏遂去不见张孟谈闻之入见襄子曰臣遇智过于辕门之外其视有疑臣之心入见智伯出更其姓今暮不击必后之矣【恐智伯以过之去之决有感动也】襄子曰诺使张孟谈见韩魏之君日夜期杀守堤之吏而决水灌智伯军智伯军【补】救水而乱韩魏翼而击之【左右夹击】襄子将卒犯其前大败智伯军而禽智伯智伯身死国亡地分为天下笑此贪欲无厌也夫不聼智过亦所以亡也智氏尽灭唯辅氏存焉【彪谓叚规之防智伯智过之察孟谈皆如在其目中可谓明也已矣此一时三晋智氏皆有士三晋之应之如响智氏独不用之而亡则士岂非天下之重寳乎虽然水传晋阳城之不沈者三版于此时使智伯杀韩魏之君亦难聼矣其次欲其分封二子是岂不可为与智伯唯没于利故昏于智故孟子之説曰何必曰利】
　　智伯从韩魏兵【二国兵从之】以攻赵围晋阳而水之城之【元作下】不沈者三板郄疵【晋人】谓智伯曰韩魏之君必反矣智伯曰何以如之郄疵曰以其人事知之夫从韩魏之君而攻赵赵亡难必及韩魏矣今约胜赵而三分其地今地不没者三板臼灶生鼃人马相食城降有日而韩魏之君无喜志而有忧色是非反如何也明日智伯以告韩魏之君曰郄疵言君之且反也韩魏之君曰夫胜赵而三分其地城今且将防矣夫二【元作三】家虽愚不弃美利于前背信盟之约而为危难不可成之事其势可见也是疵为赵计矣使君疑二主之心【二主自称曰主亦非当时语】而解于攻赵也【解懈同】今君聼谗臣之言而离二主之交为君惜之趍而出郄疵谓智伯曰君又何以疵言告韩魏之君为智伯曰子安知之对曰韩魏之君视疵端而趍疾【视端畏之趍疾避之恐疵要之与见智伯而屈也】郄疵知其言之不聼请使于齐智伯遣之韩魏之君果反矣【彪谓智伯至是于得而不顾其祸殆天夺其魄者至以谋臣之言质人以反夫非狂昬痴瞢孰肯自承其反哉】
　　张孟谈既固赵宗庙封疆发五霸【元作百下同伯业不振今复发之】乃称简之涂【称者举其说也此士国地君之御】以告襄子曰昔者前国地君之御【国地犹武安之御则之涂】有之曰五霸之所以致天下者约【衍两字】主势能制臣【约者自断之辞】无令臣能制主故贵为列侯者不令在相位自将军以上不为近大夫今臣之名显而身尊权重而众服臣愿损功名去权势以离众襄子恨然曰何哉吾闻辅主者名显功大者身尊任国者权重信忠在己而众服焉此先圣之所以集国家安社稷乎子何为然张孟谈对曰君之所言成功之美也臣之所谓持国之道也臣观成事闻徃古天下之美同【有美而同必相嫉】臣生之权均之能美未之有也前事之不忘后事之师君若弗图则臣力不足怆然有决色【虽然决去而犹怆然明不得已也一説决犹别】襄子去之卧三日使人谓之曰晋阳之政臣下不使者【不为上用】何如对曰死僇【僇戮同】张孟谈曰左司马【失其名】见使于国家安社稷不避其死以成其忠君其行之【行犹用也疑当作任】君曰子从事乃许之【使谈自从其所欲之事以其荐贤自代故许其去】张孟谈【此下著书者美之也】便厚以便名【便安厚重也去权所以安其重损名所以安其名】纳地释事以去权尊而耕于负亲之丘【赵地缺】故曰贤人之行明主之政也【此美襄子】耕三年韩魏齐楚【元作燕】负亲以谋赵【言五国昔约亲今背之】襄子徃见张孟谈而告之曰昔者智氏之地赵氏分则多十城复来【言分地多自与韩魏尝以为言矣今复来也】而今诸侯【衍孰字】谋我为之柰何张孟谈曰君其负劒而御臣以之国【君自为御】舍臣于庙授吏大夫【授谈之吏以为大夫示尊显之也】臣试计之君曰诺张孟谈乃行其妻之楚【使妻之楚】长子之韩次子之魏少子之齐四国疑而谋败【谈赵之谋臣而其妻子分适四国故四国更相疑以为厚赵也　彪谓孟谈有道之士也国有危难不顾万死出入行阵以就其谋功成事遂则委而去之已去而复出以销国家之难非有道孰能出处语黙若是其裕哉范蠡始终之际贤矣方之孟谈犹一间也】
　　晋毕阳【毕万之后】之孙豫让始事范中行事而不说去而就智伯智伯宠之及三晋分智氏赵襄子最怨智伯而将其头以为饮器豫让遁逃山中曰嗟乎士为知己者死女为说己者容【脩其容色】吾其报智氏之雠矣乃变姓名为刑人入宫涂厠欲以刺襄子襄子如厠心动执问涂者则豫让也刃其扞【扞焊同集韵矛鐏谓之焊刃施刃其端】曰欲为智伯报雠左右欲杀之赵襄子曰彼义士也吾谨避之耳且智伯已死无后而其臣至为报雠此天下之贤人也卒释之豫让又漆身为厉灭须去眉自刑以变其容为乞人而徃乞其妻不识曰状貌不似吾夫其音何吾夫之甚也又呑炭为哑变其音其友谓之曰子之道甚难而无功谓子有志则然矣谓子智则否以子之才而善事襄子襄子必近幸子子之得近而行所欲此甚易而功必成豫让乃笑而应之曰是为先知报后知为故君贼新君大乱君臣之义者无此矣吾所谓为此者以明君臣之义非从易也且夫委质而事人而求弑之是怀二心以事君也吾所为难亦将以愧天下后世人臣懐二心者居顷之襄子当出豫让伏所过桥下襄子至桥而马惊襄子曰此必豫让也使人问之果豫让于是赵襄子面数豫让曰子不尝事范中行氏乎智伯灭范中行氏而子不为报雠反委质事智伯智伯已死子独何为报雠之深也豫让曰臣事范中行氏范【】中行氏以众人遇臣臣故众人报之智伯以国士遇臣【国士名盖一国者】臣故国士报之【为国士所为以报之】襄子乃喟然叹泣曰嗟乎豫子【衍子字】之为智伯名既成矣寡人舍子亦已足矣子自为计寡人不舍子使兵环之豫让曰臣闻明主不掩人之义忠臣不爱死以成名君前已寛舍臣天下莫不称君之贤今日之事臣故伏诛然愿请君之衣而击之虽死不恨非所望也【言有此必望不及此】敢布腹心于是襄子义之乃使使者持衣与豫让豫让抜劒三跃呼天击之曰而可以报智伯矣【而自呼也】遂伏劒而死死之日赵国之士闻之皆为涕泣【刺客传有　彪谓防子豫子皆千载人也豫子能报旧君能厉天下后世之为臣使它人为之必一失于此矣或以其无成事为空自苦夫壮士能行其志而已成不成则有命焉吾何以必之哉智伯有如此臣以国士遇之而不免于亡殆与郭君善善为軰者与】
　　烈侯【襄子孙元年　威烈王十八年癸酉】
　　魏文侯借道于赵攻中山【魏十七年此元年】赵侯将不许赵利曰过矣魏攻中山而不能取则魏必罢【音疲】罢则赵重魏抜中山必不能越赵而有中山矣是用兵者魏也而得地者赵也君不如许之许之大劝彼将知赵利之也必辍君不如借之道而示之不得已
　　肃侯【成侯子元年显王二十年壬申】
　　苏秦从燕之赵【此十六年】始合从说赵王曰天下之卿相人臣乃至布衣之士莫不髙贤大王之行义皆愿奉敬陈忠于前之日乆矣虽然奉阳君妬【秦传言肃侯令其弟成为相号奉阳君妬嫉贤也】大王不得任事是以外賔客【外防之也】游谈之士无敢尽忠于前者今奉阳君捐馆舍【礼妇人死曰捐馆舍盖亦通称】大王乃今然后得与士民相亲臣故敢进其愚忠为大王计莫若安民无事请无庸有为也安民之本在于择交【与诸侯交】择交而得则民安择交不得则民终身不得安【终赵王身】请言外患齐秦为两敌【为赵敌】而民不得安倚秦攻齐而民不得安倚齐攻秦而民不得安故夫谋人之主伐人之国常苦出辞【苦言其力】断絶人之交【横人盖然】愿大王慎无出于口也请屏左右曰言所以异隂阳而已矣【隂阳言事止有两端指谓从横】大王诚能聼臣燕必致氊裘狗马之地齐必致海隅鱼盐之地楚必致橘柚云梦之地韩魏皆可使致封地【封内之地】汤沭之邑贵戚父兄皆可以受封侯夫割地効实【实如氊裘之】五霸之所以覆车禽将而求也封侯贵戚汤武之所以放杀而争也今大王垂拱而两有之是臣之所以为大王愿也大王与秦则秦必弱韩魏与齐则齐必弱楚魏魏弱则割河外韩弱则効冝阳【皆以地与秦】冝阳効则上郡絶【并州郡】河外割则道不通楚弱则无援此三防者不可不熟计也夫秦下轵道【秦纪注亭名在霸陵】则南阳动【修武者】刼韩包周则赵自销铄据卫取淇则齐必入朝秦欲已得行于山东则必举甲而向赵秦甲涉河逾漳据畨吾则兵必战于邯郸之下矣此臣之所以为大王患也当今之时山东之建国莫如赵强赵地方二千里带甲数十万车千乘骑万匹粟支十年西有常山南有河漳东有清河北有燕国燕固弱国不足畏也且秦之所畏害于天下者莫如赵【言秦于天下独畏赵害己】然而秦不敢举兵甲而伐赵者何也畏韩魏之议其后也然则韩魏赵之南蔽也秦之攻韩魏也则不然无有名山大川之限稍稍蚕食之之国都而止矣【附同止兵止于此】韩魏不能支秦必入臣于秦秦无韩魏之隔祸必中于赵矣【犹射中的】此臣之所以为大王患也臣闻尧无三夫之分【一夫有田百亩此未为唐侯时】舜无咫尺之地以有天下禹无百人之聚以王诸侯汤武之卒不过三千人车不过三百乘而为天子诚得其道也是故明主外料其敌国之强弱内度其士卒之众寡贤与不肖不待两军相当而胜败存亡之机节【节节目】固己见于胷中矣岂掩于众人之言【掩犹蔽】而以冥冥决事哉臣窃以天下地图案之诸侯之地五倍于秦料诸侯之卒十倍于秦六国并力为一西面而攻秦秦【】破必矣今【】西面而事之见臣于秦夫破人之与破于人也臣人之与臣于人也岂可同日而言之哉夫横人者皆欲割诸侯之地以与秦成与秦成则髙台榭【补台有木曰榭】美宫室聼竽笙琴瑟之音察五味之和前有轩辕【天文志权轩辕象后宫此言美人之所处也】后有长庭美人巧笑卒有秦患【卒猝同】而不与其忧是故横人日夜务以秦权恐喝【元作猲】诸侯以求割地愿大王之熟计之也臣闻明王絶疑去谗屏流言之迹塞朋党之门故尊主广地强兵之计臣得陈忠于前矣故窃为大王计莫如一韩魏齐楚燕赵六国从亲以傧畔秦令天下之将相相与会于洹水之上通质刑白马以盟之约曰秦攻楚齐魏各出锐师以佐之韩絶食道赵渉河漳燕守常山之北秦攻韩魏则楚絶其后齐出锐师以佐之赵涉河漳燕守云中【并州郡】秦攻齐则楚絶其后韩守成臯魏塞午道【王莽传注今京城直南山有谷通汉梁道者名子午谷又宜州西庆州东有山名子午岭南北直相当此则北山是子南山是午共为子午道详此则午道秦南道也塞之使不得通莽所通者因秦也】赵渉河漳博关燕出锐师以佐之秦攻燕则赵守常山楚军武关齐涉渤海韩魏出锐师以佐之秦攻赵则韩军宜阳楚军武关魏军河外齐涉渤海燕出锐师以佐之诸侯有先背约者五国共伐之六国从亲以傧秦【傧元作摈无异义今并从前作傧】秦必不敢出兵于函谷关以害山东矣如是则霸业成矣赵王曰寡人年少莅国之日浅未尝得闻社稷之长计今上客有意存天下安诸侯寡人敬以国从乃封苏秦为武安君饰车百乘黄金千镒白璧百双锦绣千纯以约诸侯【秦传有在说燕后彪谓从约者天下之心亦其势也夫秦有呑天下之心不尽不止诸侯皆病之而欲傧之此其心也同舟遇风胡越之相救如手足于其头目此其势也以天下之心行天下之势如水之就下孰能御之故谓之从从者从也顺也其所不可者诸侯之心不一夫其心不一者非明计智算也或见小利而相侵或修小怨而相伐或于名实而为横人之所恐喝此张仪所以投隙而起使诸侯之智少灵于连鸡则秦人自保之不给安能图并呑之举耶仪谓秦地形势便兵强士武足以横天下然则天特人和道徳之威仁义之泽举无与于兴亡之数乎虽然一纵一横皆一偏之论有王者作则从横皆废而天下定而非所以论于此时也】
　　苏秦为赵王使于秦【本传不书】反三日不得见谓赵王曰秦乃者过柱山【盖砥桂】有两木焉一盖呼侣【柖其徒】一盖哭问其故对曰吾已大矣年已长矣吾苦夫匠人且以绳墨案规矩刻镂我一盖曰此非吾所苦也是故吾事也【事犹分】吾所苦夫鐡铦【元作鉆下同】然自入【铦言鐡之利若鉆则鐡鋷也义不合此】而出夫人者【人谓木屑自鐡言之为人】今臣使于秦而三日不见无有为【元作谓】臣为鐡铦者乎【无有言得无有也】
　　武灵王【肃侯子元年　赧王四十四年丙申】
　　齐破燕【之哙之乱燕七年此十二年】赵欲存之乐毅谓赵王曰今无约而攻齐齐必雠赵【不约与国而独攻齐故齐怨若有与同攻则怨有所分矣】不如请以河东易燕地于齐【齐破燕所得地近赵赵以河东易之】赵有河北齐有河东【此二非郡】燕赵必不争矣是二国亲也以河东之地强齐【言齐得河东则益强】以燕以赵辅之【与之昜地是助之也】天下憎之【害其强】必皆事王以伐齐是因天下以破齐也王曰善乃以河东易齐楚魏憎之今淖滑施之赵请伐齐而存燕
　　张仪为秦连横说赵王曰敝邑秦王【惠】使臣敢献书于大王御史【周宗伯属官秦因之而赵亦有言此者不□王也】大王收率天下以傧秦秦兵不敢出【元作去】函谷关十五年矣大王之威行于天下山东敝邑恐惧慑伏缮甲厉兵饰车骑习驰射力田积粟守四封之内愁居慑处不敢动摇唯大王有意督过之也【髙纪注督视责也】今秦以大王之力【因畏赵而饬兵故】西举巴蜀并汉中东收两周而西迁九鼎【史不书】守白马之津秦虽僻逺然而心忿悁【悁亦忿】含怒之日乆矣今寡【元作宣】君有敝【元作微】甲钝兵军于渑池愿渡河逾漳据畨吾迎战邯郸之下愿以甲子之日合战以正殷纣之事敬使臣先以闻于左右凡大王之所信以为从者恃苏秦之计秦【补】荧惑诸侯【荧火光也犹】以是为非以非为是欲反覆齐国而不能自令车裂于齐之市夫天下之不可一亦明矣今楚与秦为昆弟之国而韩魏称为东藩齐献鱼盐之地此断赵之右臂也夫断右臂而求于人闘失其党而孤居求欲无危岂可得哉今秦发三将军一军塞午道告齐使兴师渡清河军于邯郸之东一军军于成臯欧韩魏【欧驱同】而军于河外一军军于渑池约曰四国为一以攻赵破赵而四分其地是故不敢匿意隠情先以闻于左右臣窃【元作切】为大王计莫如与秦遇于渑池面相见而身相结也臣请案兵无攻愿大王之定计赵王曰先王之时奉阳君相专权擅势蔽晦先王独制官事寡人宫车属于师傅不得与国谋先王弃羣臣寡人年少奉祠祭之日浅私心固窃疑焉以为一从不事秦非国之长利也乃且愿变心易虑剖地谢前过以事秦方将约车趋行【趋促同】而适闻使者之明诏于是乃以车二百乘入朝渑池割河间以事秦【传在楚韩齐后盖此十五六年　　彪谓约从以难秦者赵也使秦得诸侯力足以制赵不告赵也告之者是力不足也此时诸侯惑于横人之说皆辞屈貌从心不与也使季子可作则三国横约可立解而坐破也武灵此时血气未定而苏氏兄弟适不在赵故仪得以雠其恐喝之说加之数年如仪服之时其必有以折仪矣燕昭末年苏代重燕而从约复举岂非天下之心之势矣哉】
　　甘荗为秦约魏以攻韩冝阳【秦武王三年此十八年】又北之赵冷向谓强国【赵人】曰不如令赵拘甘荗勿出以与齐韩秦市齐王【闵】欲求救冝阳必効县狐氏【地缺】韩欲存冝阳必以路渉【地缺】端氏【属河东】赂赵秦王【武】欲得冝阳不爱名宝【宝之名世者齐韩之赂欲拘荗败其约也秦赂则欲出之】且拘荗也且以置公孙赫樗里疾【荗不还秦则二人用】
　　武灵王平昼【无事之日犹平日】间居肥义【赵相也余并公族】侍坐曰王虑世事之变权甲兵之用【权犹度】念简襄之迹计胡狄之利王曰嗣立不忘先徳君之道也错质务明主之长【错犹委】臣之论也是以贤君静而有道民便事之教动而【补】有明古先世之功【先犹髙】为人臣者穷有弟长辞让之节【弟顺也】通有补民益主之业此两者君臣之分也今吾欲继襄王之业启胡翟之郷而卒世不见也【卒世犹举世言举世无能察此】敌弱者【与弱为敌谓胡翟】用力少而功多可以无尽百姓之劳而享徃古之勲夫有髙世之功者必负遗俗之累【不与俗同俗所遗也】有独智之虑者必被庻人之恐【所谓黎元惧焉】今吾将胡服骑射以教百姓而世必议寡人矣肥义曰臣闻之疑事无功疑行无名今王即定负遗俗之虑【定言自定于心不为俗移】殆母顾天下之议矣夫论至徳者不和于俗成大功者不谋于众昔舜舞有苖【不用兵而舞干羽欲以服人亦异于俗】而禹袒入祼国【非中国之礼】非以养欲而乐志也欲以论徳而要功也愚者暗于成事智者见于未萌王其遂行之王曰寡人非疑胡服也吾恐天下笑之狂夫之乐智者哀焉愚者之笑贤者戚焉【以此异趣知俗必见遗】世有顺我者则胡服之功未可知也虽敺世以笑我胡地【元作服】中山我必有之王遂胡服使王孙緤告公子成曰寡人胡服且将以朝亦欲叔之服之也家聼于亲国聼于君古今之公行也子不反亲臣不逆主先王之通谊也今寡人作教易服而叔不服吾恐天下议之也夫制国有常而利民为本从政有经而令行为上故明徳在于论贱行政在于信贵【信伸同所谓行法自近始】今胡服之意非以养欲而乐志也事有所出功有所止【止犹至】事成功立然后徳可见也今寡人恐叔逆从政之经以辅公叔之议【与之论此所以辅之】且寡人闻之事利国者行无邪因贵戚者名不累故寡人愿慕公叔之义以成胡服之功使緤谒之叔请服焉公子成再拜曰臣因闻王之胡服也不佞寝疾不能趋走是以不先进王今命之臣固敢竭其愚忠臣闻之中国者聦明叡智之所居也万物财货之所聚也圣贤之所教也仁义之所施也诗书礼乐之所用也异敏技艺之所试也【异出敏疾于事也】逺方之所观赴也蛮夷之所义行也【以中国为有义有行】今王释此而袭逺方之服变古之教易古之道逆人之心畔学者离中国臣愿大王图之使者报王王曰吾固闻叔之病也即之公叔成家自请之曰夫服者所以便用也礼者所以便事也是以圣人观其乡而顺冝因其事而制礼所以利其民而厚其国也被文身错臂左祍【以两臂交错而立言无礼容】瓯越之民也【即汉东瓯闽粤】黑齿雕题【史注以革染齿为黑雕题者　刻其肌以音丹湼之】鳀冠秫缝【鳀大鮎以其皮为冠綦铖也言女工之拙】大吴之国也礼服不同其便一也是以乡异而用变事异而礼易是故圣人茍可以利其民不一其用果可以便其事不同其礼儒者一师而礼异中国同俗而教离又况山谷之便乎故去就之变智者不能一逺近之服贤圣不能同穷乡多异【异异俗】曲学多辨不知而不疑【言各不知其异而不疑之】异于已而不非者公于求善也今卿之所言者俗也吾之所言者所以制俗也今吾国东有河薄洛之水【史注安平泾县西有漳水津名薄洛津后志安定乌枝谷名】与齐中山同之而无舟檝之用自常山以至代上党东有燕东胡之境西有楼烦秦韩之边而无骑射之备故寡人且聚舟檝之用求水居之民以守河薄洛之水变服骑射以备燕【元作其】防胡楼烦秦韩之边【言防错居其边也】且昔者简主不塞晋阳以及上党【不塞者志在逺畧】而襄主兼戎取代以攘诸胡此愚智之所明也先时中山负齐之强兵侵掠吾地系累吾民【累累同】引水围鄗【属常山】非社稷之神灵即鄗防不守先王忿之其怨未能报也今骑射之服近可以备上党之形逺可以报中山之怨而叔也顺中国之俗以逆简襄之意恶变服之名而忘国亊之耻非寡人所望于子公子成再拜稽首曰臣愚不达于王之议敢道世俗之闻今欲继简襄之意以顺先王之志臣敢不聼令再拜乃赐胡服赵文进谏曰农夫劳力【补】而君子养焉政之经也愚者陈意而智者论焉教之道也臣无隠忠君无蔽言【蔽犹伏】国之禄也【禄犹福】臣虽愚愿竭其忠王曰虑无变扰【言能定虑则不乱于物】忠无过罪【过者罪之小者】子其言乎赵文曰当世辅俗【当犹顺】古之道也衣服有常礼之制也循【元作修】法无愆民之职也三者先圣之所以教今君释此而袭逺方之俗变古之教易古之道故臣愿王之图之王曰卿言世俗之间【言其所言不能出俗】常民溺于习俗学者沈于所闻此两者所以成官而顺政也非所以观逺而论始也【若今胡服自我始也】且夫三代不同服而王五霸不同教而政【政言治行于下】智者作教而愚者制焉贤者议俗不肖者拘焉夫制于服之民不足与论心拘于俗之众不足与致意故势与俗化而礼与变俱圣人之道也承教而动循法无私【不敢同私意】民之职也知学之人能与闻迁【有所闻则改前之为】达于礼之变能与时化故为已者不待人制今者不法故子其释之赵造谏曰隠忠不竭姧之属也以私诬国贱之也【贱谓轻国】犯姧者身死贱国者族宗【族灭其宗】有【元作反】此两者先王之明刑臣下之大罪也臣虽愚愿尽其忠无遁其死王曰竭意不让忠也上无蔽言明也忠不辟危明不距人子其言乎赵造曰臣闻之圣人不易民而教智者不变俗而动因民而教者不劳而成功据俗而动者【据犹依】虑径而易见也【径以步道喻其省便】今王易初不循俗胡服不顾世非所以教民而成礼也且服竒者志淫俗僻者乱民是以莅国者不袭竒僻之服中国不近蛮夷之行非所以教民而成礼者也且循法无过脩礼无邪臣愿王之图之王曰古今不同俗何古之法帝王不相袭何礼之循虙羲神农教而不诛黄帝尧舜诛而不怒及至三王观时而制法因事而制礼法度制令各顺其冝衣服器械各便其用故礼世不一其道【施礼于世】便国不必法古圣人之兴也不相袭而王夏殷之衰也不易礼而灭然则反古未可非而循礼未足多也且服竒而志淫是邹鲁无竒行也【邹属鲁国言二国虽无竒服不无竒行】俗僻而民易是吴越无俊民也是以圣人利身之谓服便事之为教进退之谓节衣服之谓制所以齐常民非所以论贤者也【此谓进退以下】故圣与俗流【言其顺俗】贤与变俱谚曰以书为御者不尽马之情以古制今者不达事之变故循法之功不足以髙世法古之学不足以制今子其勿反也【赵记十九年有无二赵諌词彪谓拓地开边非有国之所先也不得已而有攘却之事严兵而已兵严而士用命虽不胡服其无成功如其不然虽易服变古何救于败哉孟子曰行一不义而得天下不为也武灵之志欲得中山胡地而已遂举国而夷甚矣其不权于轻重大小之差也且其所称反古之说皆钩金一舆羽之古所谓以辩言乱旧政者也何足取哉而史无讥故备论之】
　　王立周绍为傅曰寡人始行县过畨吾当子为子之时践石以上者【践石谓能骑乘者礼洗王石注乘马石】皆道子之孝故寡人问子以璧【问以礼遗之】遗子以酒食而求见子子谒病而辞人有言子者曰父之孝子君之忠臣也故寡人以子之智虑为辩足以道人危足以持难【危言有危苦之节】忠可以写意【冩犹宣】信可以逺期【乆而不渝】谚【元作】云服难以勇治乱以智事之计也立傅以行【去音】教少以学义之经也循计之事【先计而顺行之】佚【元作失】而不【补】累访议之行穷而不忧【穷言尽事之情】故寡人欲子之胡服以王子【元作乎】周绍曰王失论矣非贱臣所敢任也王曰选子莫若父论臣莫若君君寡人也周绍曰立之道六王曰六者何也周绍曰智虑不躁达于变身行寛惠达于礼威严不足以易于位【傃位而行不为威严所移】重利不足以变其心恭于教而不快【快谓纵逸】和于下而不危六者傅之才而臣无一焉隠中不谒【隐自匿也中谓情实此疑与赵造谏本一说】臣之罪也命仆官【附同比也仆犹辱】以烦有司吏之耻也王请更论王曰知此六者所以使子周绍曰乃国未通于王之【补】胡服虽然臣王之臣也而王重命之臣敢不聼令乎再拜赐胡服王曰寡人以王子为子任欲子之厚爱之无所见丑御道之以行义勿令溺苦于学【溺苦皆劳也劳于学以无导之者故也】事君者顺其意不逆其志事先者【先先君】明其髙不倍其孤故有臣可命其国之椂也子能行是所【补】以事寡人者毕矣书云去邪勿疑任贤勿贰【禹谟】寡人与子不用人矣遂赐周绍胡服衣冠具带【带饰之备也犹具劒】黄金师比【未详盖衣章主术训武灵王贝带□翿而朝注□翿读曰私□头三字与此小异】以傅王子
　　赵燕后胡服【服后于众】王令让之曰事主之行竭意尽力微諌而不哗【讙也】应对而不怨不逆上以自伐不立私以为名子道顺而不拂臣行让而不争子用私道者家必乱臣用私义者国必危反亲以为行慈父不子逆主以自成惠主不臣也【惠犹慈】寡人胡服子独弗服逆主罪莫大焉以从政为累【政胡服之政】以逆主为髙行私莫大焉故寡人恐亲犯刑戮之罪【燕公族也故称亲】以明有司之法赵燕再拜稽首曰前吏命胡服【前前日】施及贱臣臣以失令过期更不用侵辱教【更犹反侵辱刑也言已宜服刑平反不刑而教之】王之惠也臣敬循衣服以待令日【令善也】
　　王破原阳【属云中】以为骑邑【居骑士于此】牛賛【赵人】进諌曰国有固籍【固言不变籍犹令甲】兵有常经变籍则乱失经则弱今王破原阳以为骑邑是变籍而弃经也且习其兵者轻其敌【习于敌人之兵则玩而易之】便其用者【此言本国械用】易其难今民便其用而王变之是损君而弱国也故利不百者不变俗功不什者不易器今王破卒散兵以奉骑射臣恐其攻获之利不如所失之费也王曰古今异利逺近易用【易入音】隂阳不同道四时不一冝故贤人观时而不观于时【时犹俗也视俗而变不为俗所窥】制兵而不制于兵子知官府之籍不知器械之利知甲兵之用不知隂阳之冝【赵居胡之南阳也欲攻胡而用赵兵非其冝也】故兵不当于用何兵之不可易教不便于事何俗之不可变昔者先君襄王与代交地【交犹接】城境封之【筑城境上为之封域】名曰无穷之门所以诏【元作昭】后而期逺也今重甲循兵【赵甲重不若新甲之轻循言其因旧】不可以逾险仁义道徳不可以来朝【此言胡也】吾闻信不弃功智不遗时今子以官府之籍乱寡人之事非子所知牛賛再拜稽首曰臣敢不聼令乎至遂胡服率骑入胡出于遗遗之门【此门义取胡者古今所遗】逾九限之固絶五径之险至胡中辟地千里
　　魏败楚于陉山禽唐明【楚威十一年魏败我陉山时武灵未立怀二十八年秦齐韩魏攻楚杀唐昧此二十五年明岂昧之字耶】楚王惧令昭应奉太子以委和于薛公【怀二十九年使太子质于齐】主父欲败之乃结秦连楚宋之交令仇赫【元作郝下章同】相宋楼缓相秦楚王合【元作禽】赵宋【楚与二团合】齐【元作魏】之和卒败【楚得二国之援故不与齐和】
　　赵使仇【元作机下同史作仇液】赫之秦请相魏冉宋突【齐人郝客】谓仇赫曰秦不聼楼缓必怨公【秦时已相缓】公不若隂辞楼子【辞告之也】请无急秦王【昭王言为缓故请之不力】秦王见赵之相魏冉之不急且不聼公言也【公谓郝】是事而不成以徳楼子事成【以史补此六字】魏冉固徳公矣【穰侯传有六秦昭七年此二十六年】
　　谓赵王曰三晋合而秦弱三晋离而秦强此天下之所明也秦之有燕而伐赵有赵而伐燕有梁而伐赵有赵而伐梁有楚而伐韩有韩而伐楚此天下之所明见也然山东不能易其路【言易横秦之路以合三晋】兵弱也弱而不能相一是何秦【元作楚】之智山东之愚也是臣所为山东之忧也虎将即禽【走兽防名】禽不知虎之即已也而相鬬两罢而归其死于虎故使禽知虎之即已决不相鬭矣今山东之主不知秦之即已也而尚相鬬两敝而归其国于秦智不如禽逺矣愿王熟虑之也今事有可急者秦之欲伐韩梁东闚于周室甚惟寐忘【元作亡】之今南攻楚者恶三晋之大合也【合合楚也楚强晋弱先攻其强则弱者沮不敢合矣】今攻楚休而复之【休罢兵复复攻】已五年矣【先是秦取汉中取召陵又败之重丘】攘地千余里今谓楚王【懐】茍来举玉趾而见寡人必与楚为兄弟之国【楚懐三十年秦昭云然此二十七年】必为楚攻韩梁反楚之故地楚王美秦之语怒韩梁之不救已必入于秦秦【补】有谋故发【元作杀】使之赵以燕饵赵【言欲与赵攻燕】而离三晋【韩魏时不合秦而赵合之必不善赵】今王美秦之言而欲攻燕攻燕食未饱而祸已及矣楚王入秦秦楚为一东面而攻韩韩南无楚北无赵【美秦反地饵燕之说故不敕韩亦离三晋之防也】韩不待伐割挈马兔而西走【割地挈而走秦疾于马兔】秦与韩为上交秦祸安移于梁矣【祸兵祸安言其不劳】以秦之强有楚韩之用梁不待伐【衍矣字】割挈马兔而西走秦与梁为上交秦祸案环中赵矣【案安同故荀卿书多用案字此言秦视赵在其度内如物在环中环中一作移于字可也】以强秦之有韩梁楚与燕之怒【秦有三国赵之患也燕又怒之】割必深矣【秦割赵地】国之举此【国谓赵举犹行】臣之所为来臣故曰事有可急为者及楚王之未入也三晋相亲相坚【坚其约】出锐师以戍韩梁西边楚王闻之必不入秦秦必怒而循攻楚【循前而攻】是秦祸不离楚也便于三晋若楚王入秦秦【补】见三晋之大合而坚也必不出楚王【恐其合晋】即多割【楚求出故】是秦祸不离楚也有利于三晋愿王之熟计之也急【重言急以促之】赵王因起兵南伐山戎【戎近秦伐之以偪秦】戍【元作翟】韩梁之西【元作恶】边秦见三晋之坚也果不出楚王【衍卬字】而多求地【彪谓从横之说未有善于此者也赵少尝之其効已见是以知张仪之可折也然其効不大见于后则是诸侯之不一也是其计之不明不智也吁惜哉】
　　冨丁【赵人】欲以赵合齐魏楼缓欲以赵合秦楚冨丁恐主父之聼楼缓而合秦楚也司马浅【赵人】为冨丁谓主父曰不如以顺齐【齐本欲伐秦今顺之】今我不顺齐伐秦秦楚必合而攻韩魏【无齐之难因得取其邻也】韩魏告急于齐齐不欲伐秦【上言顺齐伐秦此又言齐不欲伐者前时秦楚末合今合故也】必以赵为辞【以赵不顺齐伐秦告二国】则不【补】伐秦者赵也韩魏必怨赵齐之兵不西【不伐秦】韩必聼秦违齐【畏秦故】违齐而亲【秦亲韩】兵必归于赵矣今我顺而齐不西韩魏必絶齐絶齐则皆事我且我顺齐齐无不【元作而】西日者【言昔日】楼缓坐魏【时欲离齐魏生言有所待】三月不能散齐魏之交【言二国本亲冝与之伐秦】今我顺而齐魏果西是罢齐敝秦也【罢疲同】赵必为天下重国主父曰我与三国攻秦【韩魏齐为三】是俱敝也曰不然我约三国而告之【衍秦字】以未搆【元作御名】中山也【此言可以少出兵也此二十七年赵破中山木灭也赵冝自备】三国欲伐秦之果也必聼我欲和我【使赵与中山讲】中山聼之是我以三国【元作王因】饶中山而取地也【饶犹益也以三国欲和我故益得取地于中山】中山不聼三国必絶之是中山孤也三国不能和我虽少出兵可也我分兵而孤【衍乐字】中山必之我【之犹去】已亡中山而以余兵与三国攻秦是我一举而两取地于秦中山也
　　魏因冨丁且合于秦【丁本欲以赵合齐魏今魏欲因以合秦赵不聼故】赵恐请効地于魏而聼薛公【文时合齐魏】教子欬【或者教之欬赵人】谓李兊曰赵畏横之合也【合秦故言横】故欲効地于魏而聼薛公公不如令主父以地资周最而请相之于魏周最以天下厚秦者也今相魏魏秦必虚矣【厚秦而舍之相魏秦必恶之故二国不舍虗言其不合也】齐魏虽劲无秦不能伤赵魏王【哀】聼是轻齐也【齐亦恶最故】秦魏虽劲无齐不能得赵此利于赵而便于周最也
　　惠文王【武灵王子元年赧王十七年癸亥】
　　三国攻秦【魏哀二十一年与齐韩共攻秦此元年】赵攻中山取扶柳【属信都】五年以擅呼沱【擅言固有之】齐人戎郭宋突【虽齐人而倍齐】谓仇赫【元作郝】曰不如尽归中山之新地【元作埊武后时字耳今并从古此谓扶柳】中山案此言于齐【案犹据】曰四国【赵与上三】将假道于卫以过章子之路【地缺盖章子以齐军守此】齐闻此必効鼔【莒鼔里是也齐南又有二鼓】
　　腹击【它国人仕赵】为室而钜荆敢【楚人仕赵】言之主谓腹子曰何故为室之钜也腹击曰臣羇旅也爵髙而禄轻宫室小而帑不众【帑金币所藏】主虽信臣百姓皆曰国有大事击必不为用今击之钜宫将以取信于百姓也主君曰善【此曰主曰主君主父故在也然则上章五当作三】
　　苏子【元作秦下同】说李兊曰雒阳乘轩车苏某【元作秦】家贫亲老无罢车驽马【罢疲同犹敝也车劳则敝】桑轮箧赢【元作赢】幐负书担囊触尘埃防霜露越河漳【元作漳河】足重茧【茧足胝也】日百而舍【日行百里乃就舍】造外阙愿见于前口道天下之事李兊曰先生以鬼之言见我则可若以人事兊尽知之矣苏子对曰臣固以鬼之言见君非以人之言也李兊见之苏子曰今日臣之来也暮后郭门【门闭后至不及其开时】借席无所得【借谓借】寄宿人田中傍有大丛夜半土梗与木梗【土亦言梗因木为也】鬭曰汝不知我我者乃土也使我逄疾风淋雨【淋言其大能沃物】坏沮乃复归土今汝非木之根则木之枝耳汝逄疾风淋雨漂入漳河东流至海泛滥无所止臣窃以为土梗胜也【此喻不切于兊之事盖以鬼事发其言耳】今君杀主父而族之【杀在四年言族则其宗多死者】君之立于天下危于累卵君聼臣计则生不聼臣计则死李兊曰先生就舍明日复来见兊也苏子出李兊舍人谓李兊曰臣窃观君与苏公谈也其辩过君其博过君君能聼苏公之计乎李兊曰不能舍人曰君即不能愿君坚塞两耳无聼其谈也明日复见终日谈而去舍人出送苏君苏子谓舍人曰昨日我谈粗而君动今日精而君不动何也舍人曰先生之计大而规髙吾君不能用也乃我请君坚塞两耳无聼谈者虽然先生明日复来吾请资先生厚用【言使兊厚而用之】明日来抵掌而谈李兊送苏子明月之珠【览冝训注隋侯珠云】和氏之璧【下和所献楚文王者】黑貂之裘黄金百镒【元从水】苏子得以为用西入于秦
　　赵王封孟尝君以武城【属清河即下东武城北当田文奔薛后】孟尝君择舍人以为武城吏而遣之曰鄙语岂不曰借车者驰之【借车与衣固将驰且被也今云然盖常常驰而弗爱也】借衣者被之哉皆对曰有之孟尝君曰文甚不取也夫所借衣车者非亲友则兄弟也夫驰亲反之车被兄弟之衣文以为不可今赵王不知文不肖而封之以武城愿大夫之徃也毋伐树木毋发屋室訾然使赵王悟而知文【訾不思称意也言其不期得知而见知知其善任人也】谨使【遣吏之辞】可全而归之
　　齐欲攻宋【闵三十八年此十三年】秦令起贾【人姓名】禁之齐乃援【元作抹】赵以伐宋【以赵自助】秦王【昭】怒属怨于赵李兊约五国以伐秦【韩赵魏燕齐也史不书独赵防见之】无功留天下之兵于成臯而隂讲【元从才从冓】于秦又欲与秦攻魏以解其怨【解秦怨】而取封焉【自封之封非封也】魏王【昭】不说之齐人【】谓齐王曰臣为足下谓魏王曰三晋皆有秦患今之攻秦也为赵也【本以秦属怨于赵故】五国伐赵【此设词也言赵初约伐秦令乃与秦讲若同伐赵赵可亡也】赵必亡矣齐遂李兊【讲秦背齐不伐宋者兊也】李兊必死今之伐秦也以救李子之死也今赵留天下之甲于成臯而隂鬻之于秦已讲则令秦攻魏以成其私封王之事赵也何得矣且王尝济于漳而身朝于邯郸抱隂城【成属涿郡又孔子世家注太山钜平有武城】负蒿【地缺】葛孽【元作薜赵记注在马丘又葛城在髙阳属涿郡】为赵蔽而赵无为王行也今又以河阳【属河内】姑宻【密蔑同鲁卜县有姑蔑城】封其子【兊子】而乃令秦攻王以便取隂人比然而后知贤不【言人必以相比乃可知】如王【言如王今者】若用所以事赵之半收齐天下有敢谋王者乎王之事齐也无入朝之辱无割地之费齐为王之故虚国于燕赵之前【虚国谓悉出兵】用兵于二千里之外故攻城野战未尝不为王先被矢石也得二都割河东尽効之于王自是之后秦攻魏齐未尝不歳至于王之境也请问王之所以报齐者可乎韩珉【元作呡从韩防后并同】处于赵【珉下皆齐人之去齐者】去齐三千里正以此疑齐【珉处赵意别有谓魏以其在赵疑齐亲赵】曰有秦隂【疑齐亲赵因私于秦以赵尝讲秦也】今王又挟故薛公以为相【史称文去齐如魏在闵王三十八年后按此则其如魏以齐王骄也伐宋前已去齐矣】善韩齐以为上交尊虞商以为大客【皆齐人之去齐者】王顾【元作固】可以反疑于齐乎【用齐之所不善失在魏也安可疑齐】于魏王聼此言也甚诎【此下此士自陈其说魏之効诎犹顺】其欲事王【齐王】也甚循其怨于赵【言其事齐比于怨赵则又顺也】臣愿王之亟【元作日】闻魏【与魏相闻】而无庸见恶也臣请为王推其怨于赵【推犹移怨魏怨】愿王之隂重【元作日】赵而无使秦之见王之重赵也秦见之且亦重赵【天下得赵则强使秦知齐重赵恐齐强亦必重之】齐秦交重赵臣必见燕与韩魏亦且重赵也皆且无敢与赵治【治犹校】三国事赵赵从亲以合于秦必为王髙矣【言赵居齐上】臣故欲王之徧刼天下而皆私甘之也【私则所谓无使见也甘言说之】王使臣以韩魏与燕刧赵使丹也甘之【丹顺皆人名】以赵刧韩魏【此下皆且甘且刧】使臣也甘之以三晋劫秦使顺也甘之以天下刧楚使珉也甘之则天下皆偪秦以事王【自以见偪于秦也秦于天下有偪而已不如齐之有刧有攻也】而不敢相私也交定而后王择焉【此章亦可为齐姑因旧】
　　齐将攻宋而秦楚禁之齐因欲与赵赵不聼齐乃令公孙衍说李兊以攻宋而定封焉李兊乃谓齐王【闵】曰臣之所以坚三晋以攻秦者非以为齐得利秦之毁也【不以毁秦为齐之利】欲以使攻宋也而宋置太子以为王下亲其上而守坚臣是以欲足下之速归休士民也今太子走诸善太子者皆有死心【太子为王及走史不书太子为王矣而走必王之党逐之故太子之人以死报之】若复攻之其国必有乱而太子在外此亦举宋之时也已臣为足下使公孙衍说奉阳君【苏秦从时已言奉阳死矣岂或袭称如马服者乎】曰君之身老矣封不可不可早定也为君虑封莫若于宋他国莫可夫秦人贪韩魏危【近秦故】燕楚僻【元作辟】中山之地薄莫如于隂失今之时不可复得已宋之罪重齐之怒深残乱宋徳【元作得】大齐定身封此百代一时也已奉阳君甚贪【元作食】之唯得大封齐无大异【言奉阳欲得隂以大其封而齐待之未有异数不可】臣愿足下之大发攻宋之举而无庸致兵以观奉阳君之应足下也县隂以甘之【许之而未与故曰悬】循有燕以临之【循言与燕顺临犹制也不徒甘之必或制之】而臣待忠之封【待犹将忠犹实也王许之封而已实之】事必大成臣又愿足下有地効于襄安君【盖赵人】以资臣也足下果残宋此两地之时也【言有齐又得宋】足下何爱焉若足下不得志于宋与国何敢望也【与国赵也言奉阳襄安不敢望封】足下以此资臣也臣循燕观赵【观言其无所事】则足下击溃而决天下矣【溃溃痈也盖喻其制天下之易也决犹制】
　　齐攻宋奉阳君不欲客谓奉阳君曰君之春秋髙矣而封地不定不可不熟图也秦之贪韩魏危燕【元作卫】楚僻【元作正盖僻四声近匹又讹作正字】中山之地薄宋罪重齐怒深残伐乱宋定身封徳强齐此百代之一时也
　　五国伐秦无功罢于成臯赵欲讲【元从才从冓下同】于秦楚与韩魏将应之齐弗欲苏代谓齐王【闵】曰臣已为足下见奉阳君矣臣谓奉阳君曰天下散而争秦【争一作事争先事之】秦必据宋魏冉必妬君之有隂也秦王贪魏冉妬则隂不可得已矣君无讲齐必攻宋齐攻宋则楚必攻宋魏必攻宋燕赵助之五国据宋不至一二月隂必得矣得隂而讲秦虽有变君无患矣【赵非不可以与秦讲而不可独讲独讲则示秦弱秦必轻之今助四国攻宋而得隂是五国为一也不惧秦矣】若不得已而必讲【据此时赵可以无讲故云】则愿五国复坚约【同伐秦也先伐后讲则不示弱】五国【两字】愿得赵【时赵强故】足下雄飞【雄者众雌所从】与韩氏大吏东勉【元作免】齐王必无名禁【】珉也【元作呡下同前齐尝使韩珉处赵有秦私也今五国约讲秦勉齐同之诸国必无辞止珉使无私秦】使臣守约若与国【秦本非与今讲必使之如与也】有倍约者【倍并音背】以四国攻之无倍约者而秦侵约五国复坚而傧【元作賔】之今韩魏与齐相疑也若复不坚约而讲【此因旧】臣恐与国之大乱也齐秦非复合也必有觭【元作踦下同】重者矣【角一俯一仰曰觭言有偏重】后合与觭重者皆非赵之利也且天下散而事秦是秦制天下也秦制天下将何以天下为【天下自为秦用赵无所用之也】臣愿君之蚤计也天下争秦有六举皆不利赵矣天下争秦秦王【昭】受负海【衍内字】之国【山东皆负海】合负亲之交【天下尝横而亲秦矣已而负之今复合之】以据中国而求利于三晋是秦之一举也秦行是计不利于赵而君终不得隂一矣天下争秦秦王内韩珉于齐内成阳君于韩相魏懐于魏【此皆其国之人与秦事者故秦纳之】复合衍【公孙衍时相魏雅不善秦今相懐因使合之】交两王【秦魏】王贲韩佗之楚【元作曹此皆秦人】皆起而行事是秦之一举也秦行是计也不利于赵而君不得隂二矣天下争秦秦王受齐受赵三强三亲【此三皆强国自相亲】以据魏【据犹临之】而求安邑【秦求之】是秦之一举也秦行是计齐赵应之魏不待伐抱安邑而倍秦【此倍益也】秦得安邑之饶魏为上交韩必入朝秦过赵已安邑矣【过犹胜也言秦行此防不论其它止得安邑已胜于赵矣】秦行是计不利于赵而君必不得隂三矣天下争秦秦坚燕赵之交以伐齐收楚与韩珉而攻魏【代齐得之则珉为用】是秦之一举也秦行是计而燕赵应之燕赵伐齐兵始用【交锋之初】秦因收楚而攻魏【三国交锋势不得解故得以此时收攻二国】不至一二月魏必破矣秦举安邑而塞女防【地缺】韩之太原絶下轵【元作咫】道南阳而【元祚高】伐魏絶韩包二周即赵自消烁矣国燥于秦【燥犹烁】兵分于齐非赵之利也而君终身不得隂四矣天下争秦秦坚三晋之交攻齐国破财【元作曹】屈【三晋破屈也】而兵东分于齐【兵分谓魏】秦按兵攻魏取安邑【此与上始用兵而攻收同】是秦之一举也秦行是计也君按救魏【按谓安然】是以攻齐之已敝救之而【两字】与秦争战也君不救也韩魏焉免西合【合合秦】国在谋之中【在秦谋中】而君有终身不得隂五矣【有犹又】天下争秦秦按为义存亡继絶固危扶弱定无罪之君必起中山与胜焉【胜中山之后】秦起中山与胜而赵宋同命【此时宋小弱言赵失中山听命于秦与宋同也】何暇言隂六矣故曰君必无讲则隂必得矣奉阳君曰善乃絶和于秦而收齐魏以成取隂
　　赵收天下且以伐齐苏厉【元作秦】为齐上书説赵王曰臣闻古之贤君徳行非施于海内也敎顺慈爱非布于万民也祭祀时享非当于鬼神也甘露降风雨时农夫登【谷熟曰登】年谷丰盈众人善之而贤主恶之【恶心不安也以其无以致之故】今足下功力【谓战代】非数痛加于秦国而怨毒积恶非曽深陵于韩也臣窃外闻大臣及下吏之议皆言王前专据【言行之不疑】以秦为爱赵而憎韩臣窃以事观之秦岂得爱赵而憎韩哉欲亡韩吞两周之地故以韩为饵【赵时恶韩故秦以亡韩悦赵赵遂以为爱已也】先出声于天下欲邻国闻而观之也【观其爱赵】恐其事不成故出兵以佯示赵魏【虚以伐韩示之】恐天下之惊觉故微伐【】韩以贰之【贰犹疑】恐天下疑已故出质以为信声徳于与国而实伐空韩【如上文则伐韩非秦所急也此言实伐者韩之在秦掌握中物耳故不急于伐恐赵不以为徳故终伐之其伐之亦欲以吞周而非爱赵也】臣窃观其图之也议秦以谋计【议犹意】必出于是且夫説士之计皆曰韩亡三川魏灭晋国【晋国谓安邑】是【元作恃】韩未穷而祸及于赵【三晋唇齿之国故韩亡则魏灭魏灭而祸及于赵不待韩灭尽】且物固有势异而患同者又有势同而患异者昔者楚人久伐而中山亡【此言楚受秦伐赵无秦患故破中山灭之故秦昭八年再败楚遂言赵破中山】今燕尽韩之河南【尽言得其地】距沙邱而至钜鹿之界【钜鹿冀州郡】三百里【自此皆言近赵】距于扞关至于榆中【属金城下衍千字】五百里秦尽韩魏之上党则地与国都【国谓赵】邦属而壤挈者【言为秦所取絜言取之易】七百里秦以三军强弩坐羊肠【元作唐】之上即地去邯郸二十里且秦以三军攻王之上党而危其北则勾注之西【属鴈门】非王之有也今逾【元作鲁】勾注禁常山而守【守犹闭】三百里通于唐曲遇【元作吾】此代马胡驹不东而昆山之玉【后志金城临羗有昆山】不出也此三宝者又非王之有也今从于强秦与【元作国】之伐齐臣恐其祸出于是矣五国之主【齐楚魏韩燕】尝合横而谋伐赵三分赵国壤地着之盘盂【取太公为武王作盘盂之铭】属之讐柞【讐柞酬酢同言其相属伐赵于酬酢之间】五国之兵有日矣齐【元作韩下并同】乃西师以禁秦国【禁闭拒之】使秦发令素服而聼【今令其国素服者兵败以丧礼自居也史不书】反温轵【元作枳并属河内】髙平于魏【高平属临淮安定亦有】反三公什清于赵【公字疑误安定有三水朔方有三封渤海有三户皆近赵张仪传塞什谷之口当屯留之道则什近屯留后志中牟注有清口皆赵地也】此王之明知也夫齐事赵宜为上交【以其有志为赵闭秦】今乃以邸罪取伐【邸抵同至也】臣恐其后事王不敢自必也今王收齐【】天下必以王为得齐齐【】危社稷以事王天下必重王然则齐义王以天下就之【赵得天下之交而屈就齐故齐以为义】下至齐慕王以天下收之【就之上也故收言下】是一世之命制于王已臣愿大王深与左右羣臣卒计而重谋先事成虑而熟图之也【赵恵文十六年有】
　　秦攻赵蔺离石祁拔赵以公子郚为质于秦而请内焦【农陜有焦城】黎【东郡有黎即黎阳】牛狐之城【地缺】以易蔺离石祁于秦【元作赵】赵背秦不予焦黎牛狐秦王【昭】怒令公子缯请地赵王乃令郑朱对曰夫蔺离石祁之地旷远于赵而近于大国有先王之明与先臣之力故能有之今寡人不逮【不及先王】其社稷之不能恤安能收恤蔺离石祁乎寡人有不令之臣实为此事也非寡人之所敢知卒背秦秦王大怒令卫胡易【史无易字】伐赵攻阏与【后志上党湼有阏与】赵奢将救之【此二十九年破秦阏与下】魏令公子咎以鋭师居安邑以挟秦【挟牵制之】秦败于阏与反攻魏几【魏将】廉颇【赵将信平君】救几大败秦师
　　郑同北见赵王赵王曰子南方之博士也【同郑人郑在赵之南博士辩博之士】何以教之郑同曰臣南方草鄙之人也【鄙犹野】何足问虽然王致之于前安敢不对乎臣少之时亲尝教以兵赵王曰寡人不好兵郑同因抚手仰天而笑之曰【抚摩也】兵固天下之狙喜也【狙玃属而狡黠言兵家如之而可喜】臣故意大王不好也臣亦尝以兵説魏昭王【昔日】昭王亦曰寡人不喜臣曰王之行能如许由乎许由无天下之累故不爱【元作受】也今王既受先王之传欲宗庙之安壤地不削社稷之血食乎王曰然【此下同对】今有人操隋侯之珠持【下脱一字】丘之环【未详】万金之财时宿于野内无孟贲之威荆庆之断【荆成荆范睢传注古勇士又庆卿古字通应训荆有佽非斩蛟孔子闻之博物志以为荆轲非也又或是成荆庆忌二人説林训曰王子庆忌足蹑麋鹿手博兕虎】外无弓弩之御不出宿夕【一宿二夕夕初夜】人必危之矣今有强贪之国临王之境索王之地告以理则不可説以义则不听王非战国守圄之具【圄亦守】其何以当之王若无兵邻国得志矣赵王曰寡人请奉教【彪谓郑同陈喻甚髙然自春秋至是天下未尝无兵故孔孟皆以兵为讳今舍俎豆之事仁义之説而专谈兵此益多之论也】
　　楼缓将使伏事辞行【防犹隠也将出使恐王疑之于辞日以隠伏之事要王使信已也】谓赵王曰臣虽尽力竭智死不复见于王矣王曰是何言也固且为书而厚寄卿楼子曰王不闻公子牟夷【宋公子】之于宋乎非肉不食【言其贵庄十年注肉食在位者】文张【它国人】善宋【宋王善之】恶公子牟夷宋【元作寅】然之【补之字言牟夷之亲而文张以游客能使宋听其说况已乎】今臣之于王非宋之于公子牟夷也而恶臣者过文张故臣死不复见于王矣王曰子勉行矣寡人与子有誓言矣楼子遂行后以中牟反入梁【史不书】候者来言而王弗听曰吾已与楼子有言矣【此言奸人不可尽信】
　　燕封宋人荣蚠高阳君使将而攻赵赵王因割济东三城合【元作令下同】卢【属防山】高唐【属平原】平原陵地城市邑五十七【平原青州郡】命以与齐而以求安平君而将之马服君谓平原君曰国奚无人甚哉君致安平君而将之乃割济东三城【补】合城市邑五十七以与齐此夫【夫辞也谓三城】子与敌国战覆军杀将之所取割地于敌国者也【此取之彼割之也】今君以此与齐而求安平君而将之国奚无人甚哉且君奚不将奢也奢尝抵罪居燕燕以奢为上谷守燕之通谷要塞奢习知之百日之内天下之兵未聚奢已举燕矣然则君奚求安平君而为将乎平原君曰将军释之矣仆已言之仆主矣仆主幸已听仆也将军无言已马服君曰君过矣君之所以求安平君者以齐之于燕也茹肝涉血之仇耶【谓即墨之役】其于奢也不然【奢于燕非仇】使安平君愚固不能当荣盆使安平君智又不肯与燕人战此两言者安平君必处一焉虽然两者有一也使安平君智则奚以赵之强为赵强则齐不复覇矣今得强赵之兵以杜燕将【杜犹拒】旷日持久【兵相持日久】数歳令士大夫余子之力尽于沟叠车甲羽毛□敝【羽毛谓箭□即裂字】府库仓廪虚两国交以习之【习言玩其兵】乃引其兵而归夫尽两国之兵无明此者矣是【元作夏】军也悬釜而炊得三城【衍也字】城大无能过百雉者【隠元年注方丈曰堵三堵为雉】果如马服之言也【彪谓马服之请将自知明也其防安平知彼明也夫安平齐宗也其不强赵以夺齐之覇人之情也此言若易听而不见听孰谓平原君智乎】
　　赵惠文王三十年相平都君田单【元作都平按史单无都平之称魏防三言平都今从之又按孝成元年单将赵师攻燕二年为相盖相平都而将之实自惠文至孝成乃攻燕复相也】问赵奢曰吾非不説将军之兵法也所以不服者独将军之用众用众者使民不得耕作粮食挽赁【赁所税于民者】不可给也此坐而自破之道也非单之所为也单闻之帝王之兵所用不过三万而天下服矣今将军必负十万二十万之众乃用之此单之所不服也马服君曰君非徒不达于兵也又不明其时势【兵则吴干之喻时势则万国七国之异】夫吴干之劒【吴王使干将铸之故云】肉试则断牛马金试则截盘【盥器】薄之柱上而击之【薄犹迫】则折为三质之石上而击之【质以石为锧】则碎为百今以三万之众而应强国之兵是薄柱击石之谓也且夫吴干之劒材难【材谓脊脾之不易得也】夫无【元作母】脊之厚而锋不入无脾之薄【脾近刃处】而刃不断兼有是两者无钩竿【元作罕下同】镡防湏之便【钩劒头镮竿与□同集韵柄也镡珥也防须疑为劒绳犹蒯缑也尔雅草有夫须盖以草为绳】操其刃而刺则未入而手断君无十余二十万之众而为此钩竿镡防须之便而徒以三万行于天下君焉能乎且古者四海之内分为万国城虽天无过三百丈者人虽众无过三千家者而以集兵三万【集言平时团集非乌合也】距此奚难哉今取古之为万国者分以为战国七不【】能具数十万之兵旷日持久数嵗即君之齐已【言以三万拒数十万必败亡也齐尝为燕昭所破故云】齐以二十万之众攻荆五年乃罢赵以二十万之众攻中山五年乃归【此言虽众犹不亟得志况三万乎】今者齐韩相方【方犹比犹敌】两国围攻焉【两国或围或攻】岂有敢曰我其以三万救是者乎哉今千丈之城万家之邑相望也而索以三万之众【索犹求】围千丈之城不存其一角【言城大兵少曽不处城之一角岂能合围】而野战不足用也【既不能围亦不可战】君将以此何之平都君喟然太息曰【喟即太息】单不至也【至犹及也言虑不及此　彪谓兵不期少多商敌为数耳单也以少击众奇兵也奢也以众敌众正兵也论兵者当以正为常而用之则务出奇奇不可论也单也狃于即墨之胜欲以奇为常而废正此其论所以屈也】
　　孝成王【惠文王子元年赧王五十年丙申】
　　赵太后【惠文王威后】新用事秦急攻之赵氏求救于齐齐曰必以长安君为质【长安孝成母弟】兵乃出太后不肯大臣强谏太后明谓左右有复言令长安君为质者老妇必唾其靣左师【官名】触詟愿见太后盛气而揖之入而徐趋至而自谢曰老臣病足曽不能疾走不得见久矣窃自恕【久不见宜得罪今自寛而求见】恐太后玉体之有所郄也【郄郤同以已病足因恐后不能前亦自恕以及人也】故愿望见太后曰老妇恃辇而行曰日食饮得无衰乎曰恃鬻耳曰老臣今者殊不欲食乃自强步日三四里少益嗜食和于身曰老妇不能太后之色少解左师公曰老臣贱息舒祺【息其子舒祺名也】最少不肖而臣衰窃爱怜之愿令补黒衣之数【尸祝之服所谓袨服又萧望之传注朝时皆着皂衣】以卫王宫没死以闻【没者沉溺无见之辞】太后曰敬诺年几何矣对曰十五嵗矣虽少愿及未填沟壑而托之【死则填壑】太后曰丈夫亦爱怜其少子乎对曰甚于妇人太后曰妇人异甚【异于丈夫而有甚焉】对曰老臣窃以为媪之爱燕后【媪女老称燕后太后语】贤于长安君曰君过矣不若长安君之甚左师公曰父母之爱子则为之计深远媪之送燕后也持其踵为之泣念悲其远也【念且悲】亦哀之矣已行非勿思也祭祀必祝之祝曰必勿使反岂非计久长有子孙相继为王也哉太后曰然左师公曰今三世以前至于赵之为赵赵王之子孙侯者其继有在者乎曰无有曰微独赵【微犹非】诸侯有在者乎曰老妇不闻也【此下左师对】此其近者祸及身逺者及其子孙岂人主之子侯则必不善哉位尊而无功奉厚而无劳而挟重器多也【重器谓名位金玉】今媪尊长安之位而封以膏腴之地多予之重器而不及今令有功于国一旦山陵崩长安君何以自托于赵老臣以媪为长安君计短也故以为其爱不若燕后太后曰诺恣君之所使之于是为长安君约车百乘质于齐齐兵乃出子义【赵之贤士】闻之曰人主之子也骨肉之亲也犹不能恃无功之尊无劳之奉以守金玉之重也而况人臣乎【赵记元年有　彪谓触詟谅毅皆以从容纳説而取成功与夫强谏于庭怒骂于坐髪上冲冠自待必死者力少而功倍矣元帝谓张猛曰晓人不当如是耶二士有焉】
　　秦王【昭】谓公子他曰昔岁殽下之事【即秦惠七年五国攻函谷事函殽地近故云】韩为中军以与诸侯攻秦韩与秦接境壤界其地不能千里展转不可约【展转犹反覆】日者秦楚战于蓝田【秦惠文后十三年】韩出鋭师以佐秦秦战不利因转与楚不固信盟唯便是从韩之在我心腹之疾吾将伐之何如公子他曰王出兵韩【军于其地】韩必惧惧则可以不战而深取割王曰善乃起兵一军临荥阳一军临太行韩【】恐使阳城君【疑当作成阳秦昭十七入朝者也】入谢于秦请効上党之地以为和令韩阳告上党之守靳黈【元作□字书无此字下同】曰秦起二军以临韩韩不能支今王【桓惠】令韩兴兵【恐守不効地故】以上党入和于秦使阳言之太守太守其効之靳黈曰人有言挈瓶之智【挈瓶之人之智】不失守器【所守之器谓瓶】王则有令而臣太守虽王与子其亦【元作亦其】猜焉【嫌其不能守】臣请悉发【发兵】守以应秦若不能卒【言战败不终事】则死之韩阳趋以报王王曰吾始已诺于应侯矣今不与是欺之也乃使冯亭代靳黈冯亭守三十日隂使人请赵王曰韩不能守上党且以与秦其民皆不欲为秦而愿为赵今有城市之邑七十愿拜纳之于王惟王才之【才财裁同】赵王喜召平阳君【元作平原史作平阳君赵豹是也若果平原下文不应复云召赵胜】而告之曰韩不能守上党且以与秦其吏民不欲为秦而皆愿为赵今冯亭令使者以与寡人何如赵豹对曰臣闻圣人甚祸无故之利【无故得利圣人以为祸】王曰人怀吾义何谓无故乎对曰秦蚕食韩氏之地中絶不令相通故自以为坐受上党也且夫韩所以内赵者欲嫁其祸也秦被其劳而赵受其利虽强大不能得之于小弱而小弱顾能得之强大乎今王取之可谓有故乎且秦以牛田水通粮【牛田秦地缺因其水为漕】其死士皆列之于上地【韩之上流】令严政行不可与战王自图之王大怒曰夫用百万之众攻战逾年厯岁未见一城也今不用兵而得城七十何故不为赵豹出王召赵胜赵禹而告之曰韩不能守上党今其守以与寡人有城市之邑七十二人对曰用兵逾年未见一城今坐而得城七十【此二字】此大利也乃使赵胜徃受地胜至曰敝邑之王使使者臣胜告【】太守有诏使臣胜【有诏秦人语耳】谓曰请以三万户之都封太守千户封县令诸吏皆益爵三级民能相集者赐家六金冯亭垂涕而免曰【元作勉免辞也】是吾处三不义也为主守地不能死而以与人不义一也主内之秦不顺主命不义二也卖主之地而食之【食食封户也】不义三也辞封而入韩谓韩王曰赵闻韩不能守上党今发兵已取之矣韩告秦曰赵起兵取上党秦王怒令公孙起王齮以兵遇赵于长平【赵记四年有冯亭下　彪谓平阳嫁祸之言岂不易晓而孝成怒之昏于利也胜禹入而顺防以济其欲不几于一言而丧邦与故为邦者以逺倿人为急】
　　秦赵战于长平赵亡一都尉【军尉也】赵王召楼昌与虞卿曰军战不胜尉系死【系尉名】寡人使卷甲而趋之【袭之也】何如楼昌曰无益也不如发重使而为讲【元从汝从冓求和也与讲无异义而此书两字互用今以御名并作讲】虞卿曰夫言讲者以为不讲者军必破而制讲者在秦【制言听否由之】且王之论秦也欲破王之军乎其不邪王曰秦不遗余力矣必且破赵军虞卿曰王聊听臣发使出重宝以附楚魏楚魏欲得王之重寳必入吾使赵使入楚魏秦必疑天下合从也且必恐如此则讲乃可为也赵王不听与平阳君为讲【与从之也】发郑朱入秦秦内之赵王召虞卿曰寡人使平阳君讲秦秦已内郑朱矣子以为奚如虞卿曰王必不得讲军必破矣天下之贺战胜者皆在秦矣郑朱赵之贵人也而入于秦秦王【昭】与应侯必显重以示天下楚魏以赵为讲必不救王秦知天下不救王则讲不可得成也赵卒不得讲军果大败王入秦秦留赵王而后许之讲【虞卿传有】
　　秦攻赵于长平大破之引兵而归因使人索六城于赵而讲【元作御名史书此事在邯郸围解后按邯郸之围非秦徳赵而解也赵頼魏之力耳何事朝秦而讲以六城此防以长平破惧而赂之是也】赵计未定楼缓新从秦来赵王与楼缓计之曰与秦城何如不与何如楼缓辞让曰此非【衍人字】臣之所能知也王曰虽然试言公之私楼缓曰王亦闻夫公甫文伯母乎公甫文伯官于鲁病死妇人为之自杀于房中者二八其母闻之不肯哭也相室曰焉有子死而不哭者乎其母曰孔子贤人也逐于鲁是人不随【称是人不子之也】今死而妇人为死者十六人若是者其于长者薄而于妇人厚故从母言之为贤母也从妇言之必不免为妬妇也故其言一也言者异则人心变矣今臣新从秦来而言勿与则非计也言与之则恐王以臣之为秦也故不敢对使臣得为王计之不如与之王曰诺虞卿闻之入见王王以楼缓言告之虞卿曰此饰説也【犹饰辩此下衍秦既解邯郸止六县而讲二十四字】王曰何谓也虞卿曰秦之攻赵也倦而归乎王以其力尚能进爱王而不攻乎王曰秦之攻我也不遗余力矣必以倦而归也虞卿曰秦以其力攻其所不能取倦而归王又以其力之所不能攻而资之是助秦自攻也来年秦复攻王王无以救矣王以虞卿之言告楼缓【史云告赵郝】楼缓曰虞卿能尽知秦力之所至乎【至犹及也虞卿言秦力倦而归谓秦力所及止是耳秦力岂止是而已乎】诚不【】知秦力之所【元作不】至此弹丸之地犹不予也令秦来年复攻王得无割其内而讲乎王曰诚听子割矣子能必来年秦之不复攻我乎楼缓对曰此非臣之所敢任也昔者三晋之交于秦相善也今秦释韩魏而独攻王王之所以事秦必不如韩魏也今臣为足下解负亲之攻【赵尝亲秦而复负之故秦攻之今为讲所以解也】啓关通币【元作敝】齐交韩魏【使其交秦与韩魏等】至来年而王独不取于秦【不为秦所取】王之所以事秦者必在韩魏之后也此非臣之所敢任也王以楼缓之言告虞卿虞卿【两字】曰楼缓言不讲来年秦复攻王得无更割其内而讲今讲楼缓又不能必秦之不复攻也虽割何益来年复攻又割其力之所不能取而讲也此自尽之术也不如无讲秦虽善攻不能取六城赵虽不能守亦【元作而】不至失六城秦倦而归兵必罢【并音疲】我以六【元作五下同】城收天下以攻罢秦是我失之于天下而取偿于秦也吾国尚利孰与坐而割地自弱以强秦今楼缓曰秦善韩魏而攻赵者必王之事秦不如韩魏也是使王岁以六城事秦也即坐而地尽矣来年秦复求割地王将予之乎不与则是弃前资【元作贵】而挑秦祸也【史注挑战为致师则此言祸自我致也】与之则无地而给之语曰强者善攻而弱者不能自守今坐而听秦秦兵不敝而多得地是强秦而弱赵也以益【衍愈字】强之秦而割愈弱之赵其计固不止矣【言割不止】且秦虎狼之国也无礼义之心其求无已而王之地有尽以有尽之地给无已之求其势必无赵矣故曰此饰说也王必勿与王曰诺楼缓闻之入见于王王又以虞卿之言告之楼缓曰不然虞卿得其一未知其二也夫秦赵构难而天下皆说何也曰我将因强而乘弱【乘犹陵】今赵兵困于秦天下之贺战胜【】者则必在于秦矣故不若亟割地求和以疑天下慰秦心不然天下将因秦之怒乗赵之敝而分之【分其地如破然】赵且亡何秦之图王以此断之勿复计也虞卿闻之又入见王曰危矣楼子之为秦也【为秦计深而赵势危】夫赵兵困于秦又割地为和是愈疑天下而何慰秦心哉不亦大示天下弱乎且臣曰勿予者非固勿予而已也秦索六城于王王以六城赂齐齐秦之深讐也【尝争为帝】得王六城并力而西击秦也齐之听王不待辞之毕也是王失于齐而取偿于秦一举结三国之亲【韩魏本赵与国与齐为三】而与秦易道也赵王曰善因发虞卿东见齐王【王建】与之谋秦虞卿未反秦之使者已在赵矣楼缓闻之逃去【虞卿传有次第不同先云秦既解邯郸与今所衍二十四字同次虞卿谓赵王曰秦之攻王也倦而归乎止势必无赵矣次赵王计未定楼缓从秦来止此饰説也次王必勿与楼缓闻之止缓闻之逃去　彪谓虞卿可谓见善明者矣当赵以四十万覆于长平之下凡在赵庭之臣孰不魄夺气丧愿讲秦以偷须臾之宁卿独为之延虑却愿折楼缓之口挫强秦之心反使秦人先赵而讲于此亦足以见从者天下之势七国辩士防必中计必得而不失其正唯卿与陈轸有焉贤矣哉】
　　秦围赵之邯郸【此九年】魏安厘王使将军晋鄙救赵畏秦止于荡隂【属河内】不进魏王使客将军辛垣衍【称客则衍他国人仕魏也】间入邯郸【间谓微行】因平原君为赵王曰秦所以急围赵者前与齐闵王争强为帝已而复归帝以齐故【由齐不称秦亦去之】今齐【衍闵王字今乃襄王耳史亦误】益弱方今唯秦雄天下此非必贪邯郸其意欲求为帝赵诚发使尊秦昭王为帝【称谥非当时语】秦必喜罢兵去平原君犹豫未有所决此时鲁仲连适游赵防秦围赵闻魏将欲令赵尊秦为帝乃见平原君曰事将奈何矣平原君曰胜也何敢言事百万之众折于外今又内围邯郸而不去魏王使客将军辛垣衍令赵帝秦今其人在是胜也何敢言事鲁连曰始吾以君为天下之贤公子也吾乃今然后知君非天下之贤公子也梁客辛垣衍安在吾请为君责而归之平原君曰胜请为召而见之于先生平原君遂见辛垣衍曰东国有鲁连先生【东国谓齐】其人在此胜请为绍介【郭璞曰绍介相佑助也】而见之于将军辛垣衍曰吾闻鲁连先生齐国之髙士也衍人臣也使事有职吾不愿见鲁连先生也平原君曰胜已泄之矣【泄言已白之】辛垣衍许诺鲁连见辛垣衍而无言辛垣衍曰吾视居此围城之中者皆有求于平原者也今吾视先生之玉貎非有求于平原君者曷为乆居此【元作若】围城之中而不去也鲁连曰世以鲍焦【周之介士见庄子】无从容而死者皆非也【其人介故人谓之然】今众人不知则为一身【不知者以其抱木死为无以自养不知其非世也明已今亦然】彼秦弃礼义而上首功之国也【秦制爵二十战获首级者计功受爵时所尊上也】权使其士虏使其民【视民如所虏获】彼则肆然而为帝过而遂正于天下【过犹不幸】则连有赴东海而死耳【元作矣】吾不忍为之民也所为见将军者欲以助赵也辛垣衍曰生助之柰何鲁连曰吾将使梁及燕助之齐楚固助之矣辛垣衍曰燕则吾请以从矣若乃梁则吾乃梁人也先王乌能使梁助之邪鲁连曰梁未睹秦称帝之害故也使梁睹秦称帝之害则必助赵矣辛垣衍曰秦称帝之害将奈何鲁仲连曰昔齐威王尝为仁义矣率天下诸侯而朝周周贫且弱诸侯莫朝而齐独朝之居嵗余周烈王崩诸侯皆吊齐后徃周怒赴于齐曰天崩地坼天子下席东藩之臣田婴齐后至则斮之威王勃然怒曰叱嗟【嗟咨也】而母婢也卒为天下笑故生则朝周死则叱之诚不忍其求也彼天子固【固犹必】然其无足怪辛垣衍曰先生独未见夫仆乎十人而从一人者寜力不胜智不若邪畏之也鲁仲连曰然梁之比于秦若仆邪辛垣衍曰然鲁仲连曰然则【】吾将使秦王烹醢梁王【醢肉醤也】辛垣衍快然不说曰嘻亦太甚矣先生之言也先生又恶能使秦王烹醢梁王鲁仲连曰固也待吾言之昔者鬼侯【徐曰邺县有九侯城九一作鬼】鄂侯【鄂属江夏】文王纣之三公也鬼侯有子而好故入之于纣纣以为恶醢鬼侯鄂侯争之急办之疾故脯鄂侯文王闻之喟然而叹故拘之于牖里之库【牖里在蒲隂】百日而欲令之死曷为与人俱称帝王卒就脯醢之地也齐闵王将之鲁夷维子执防而从【防马棰也】谓鲁人曰子将何以待吾君鲁人曰吾将以十太牢待子之君夷维子曰子安取礼而来待吾君彼吾君者天子也天子廵狩诸侯避舍纳【衍于字】筦键【筦钥也键其牡避纳者示不敢有其国】摄衽抱几【几所据也】视膳于堂下天下已食而听退朝也鲁人投其籥【籥钥同闗下牡也投者下其牡】不果纳不得入于鲁将之薛假涂于邹当是时邹君死闵王欲入吊夷维子谓邹之孤曰天子吊主人必将倍殡柩【倍言背之去】设北面于南方然后天子南面吊也邹之羣臣曰必若此吾将伏剑而死故不敢入于邹邹鲁之臣生则不得事养【齐时强二国不纳必见代国人不得事老养幼】死则不得饭含【以珠玉实死者之口曰含此谓邹含去音】然且欲行天下之礼于邹鲁之臣不果纳今秦万乗之国梁亦万乗之国交有称王之名睹其一战而胜欲从而帝之是使三晋之大臣不如邹鲁之仆妾也且秦无已而帝【无已言无止之者】则且变易诸侯之大臣彼将夺其所谓不肖而予其所谓贤夺其所憎而与其所爱彼又将使其子女谗妾为诸侯妃姬处梁之宫梁王安得晏然而已乎而将军又何以得故宠乎于是辛垣衍起再拜谢曰始以先生为庸人吾乃今日而知先生为天下之士也吾请去不敢复言帝秦秦将闻之为却军五十里适防公子无忌夺晋鄙军以救赵击秦秦军引而去于是平原君欲封鲁仲连鲁仲连辞让者三终不肯受平原君乃置酒酒酣起前以千金为鲁连夀鲁连笑曰所【元作此】贵于天下之士者为人排患释难解纷乱而无所取也即有所取者是商贾之人也仲连不忍为也遂辞平原君而去终身不复见【仲连有彪谓仲连孔子之所谓逸民非周衰辩者之比也太史公賛之贬矣夫说人者不可一概或委而顺之若触詟或折而服之若仲连然后能济天下之务不然谀且愎矣】
　　秦攻赵平原君使人请救于魏信陵君发兵至邯郸城下秦兵罢虞卿为平原君请益地谓赵王曰夫不鬭一卒不顿一防【顿劒之顿】而解二国患者平原君之力用人之力而忘人之功不可赵王曰善将益之地公孙龙【赵人着守白论庄子称之距是逺甚岂同姓名如公孙者乎】闻【补】之见平原君曰君无覆军杀将之功【言初封时以公子耳】而封以东武城赵国豪杰之士多在君之右【右者人道所尊】而君为相国者以亲也【补】故夫君封以东武城不让无功【不以无功辞之】佩赵国相印不辞无能一觧国患欲求益地是亲戚受封而国人计功也【国人受封必计其功与平原异】为君计者不如勿受便平原君曰谨受令乃不受封【彪为平原失计于冯亭以挑秦褐几丧赵国之半驯致邯郸之围何功之足论哉然因人成事亦有桑榆之收不可忘也虞卿之请帝王慗赏之举孙龙之辞明哲让功之谊皆君子之善言也】
　　秦攻魏取寜邑【秦昭五十年拔寜魏地也徐以为赵非也后志朝歌有寜卿盖秦围邯郸魏信陵救之秦怒故觧邯战而取寜此九年】诸侯皆贺赵王使贺三反不得通赵王忧之谓左右曰以秦之强得寜邑以制齐赵诸侯皆贺吾徃贺而独不得通此必加兵我为之奈何左右曰使者三徃不得通者必所使者非其人也曰谅毅者【曰犹有】辨士也大王可试使之谅毅亲受命而徃至秦献书秦王【昭】曰大王广地寜邑诸侯皆贺敝邑寡君亦窃嘉之不敢寜居使下臣奉其币物三至王廷而使不得通使若无罪愿大王无絶其欢若使者有罪愿得请之秦王使使者报曰吾所使赵国者小大皆听吾言则受书币若不从吾言则使者归矣谅毅对曰下臣之来固大承大国之意也岂敢难大王若有以令之请奉而【衍西字】行之无所敢疑于是秦王乃见使者曰赵豹平原君数欺防寡人赵能杀此二人则可若不能杀请令率诸侯受命邯郸城下【欲战而言受命谦辞也】谅毅曰赵豹平原君亲寡君之母弟也犹大王之有叶阳泾阳君也【史注叶阳一作华阳华阳戎也此言叶阳为王之母弟则非戎矣叶不可作华】大王以孝治闻于天下衣服【衍使字】之便于体膳防之嗛于口【防食也膳之可食者集韵慊惬也】未尝不分于叶阳泾阳君叶阳君泾阳君之车马衣服无非大王之服御者臣闻之有覆巢毁卵而鳯凰不翔刳胎焚夭【夭么同小也】而麒麟不至今使臣受大王之令以还报敝邑之君畏惧不敢不行无乃伤叶阳君泾阳君之心乎秦王曰诺勿使从政谅毅曰敝邑之君有母弟不能教诲以恶大国请黜之勿使与政事以称大国秦王乃喜受币而厚遇之【彪谓谅毅可谓有専对之材矣观其辞令如见晋叔向郑子产相与周旋于一堂之上而折论豹胜之事何甚似萧同叔子也毅其深于春秋者乎是举也不辱君命不失秦之心与触詟同可也】
　　赵使姚贾约韩魏韩魏【衍以字】友之茅举【元作举茅举赵人】为姚贾谓赵王曰贾也王之忠臣也韩魏欲得之故友之将使王逐之而已因受之今王逐之是韩魏之欲得而王之忠臣有罪也故王不如勿逐以明王之贤而折韩魏之招【元作招之】
　　谓皮相国【赵相】曰以赵之弱而据之建信君【据犹任建信赵幸臣】涉孟【盖为横者与建信异趣故赵雠之】之雠然者何也以从为有功也齐不从建信君【此从如字】知从之无功建信者安能以无功恶秦哉【恶犹害也从有功乃能害秦耳】不能以无功恶秦则且出兵助秦攻魏以楚赵分齐【为从无功则反助秦不则分齐齐虽不为从然与秦争衡故助秦则分齐之地分分其地】则是强毕矣【言建信图强之计尽于此】建信春申从【春申悼襄四年主从约发议于此时也】则无功而恶秦【言楚赵合则虽未见功而有害秦之形】秦合【元作分】齐【秦见二国合亦与齐合】齐亡魏则有功而善秦【齐本不从建信今秦来合故助之攻魏以善之】故两君者奚择有功之与【】无功为知哉【两齐赵也赵知据建信而不知其不合楚不能成功齐不从建信而不知其合楚足以成功不知所择也】
　　谓皮相国曰魏杀吕辽【魏臣秦所重也】而卫兵亡其比阳【属南阳卫附秦者也故魏杀秦重卫为之亡魏之鄙以危之】而梁危河间封不定而赵【元作齐】危【时魏赵欲以封文信而不果】文信不得志【文信吕不韦也庄襄元年封此十七年也未得河间故不得志】三晋倍之忧也【文信欲得河间必伐赵韩魏赵之与国故其忧倍】今魏耻未灭【言尝分卫之忧】赵患又起【患文信也】文信之忧大矣【文信为三晋之忧】齐不从【不与山东约从】三晋之心疑矣【疑从之不可合】忧大者不计而讲【元作御名下同言赵必求和于秦不待计也】心疑者事秦急秦魏之讲不待割而成【凡讲必割地今急于成不待已割盖先讲也】秦从楚魏攻齐独吞赵【赵近秦秦攻之不待楚魏】齐赵必俱亡矣【此说欲赵以河间广文信封也下有一章合此】
　　魏使人因平原侯请从于赵三言之赵王不听出遇虞卿曰为人必语从【为为我】虞卿入王曰今者平原君为魏请从寡人不听其于子何如虞卿曰魏过矣王曰然故寡人不听虞卿曰王亦过矣王曰何也曰凡强弱之举事强受其利弱受其害今魏求从而王不听是魏求害而王辞利也臣故曰魏过王亦过【虞卿有　彪谓虞卿之所言皆为不倍道非反覆揣摩为人缓人也从之利害正尔虽微平原之托卿亦必云尔终之赵利魏亦利矣唯不能必赵听已从而先有轻发则是有受害之形也】
　　平原君谓冯忌【后称外臣知非赵人】曰吾欲北伐上党出兵攻燕何如冯忌对曰不可夫以秦将武安君公孙起乗七胜之威【胜赵】而与马服之子战于长平之下大败赵师因以其余兵围邯郸之城赵以亡败之余众守破军之敝守【敝守守邯战】而秦罢于邯郸之下赵守而不可防然者【言所以然】攻难而守者易也今赵非有七克之威也而燕非有长平之祸也今七败之祸未复而欲以罢赵【罢音疲】攻强燕是使弱赵为强秦之所以攻而使强燕为弱赵之所以守而强秦以休兵【休息之兵】承赵之敝此乃强吴之所以亡而弱越之所以霸故臣未见燕之可攻也平原君曰善哉
　　平原君谓平阳君曰公子牟【魏公子即下魏牟若庄子所称中山者不与应侯同时】游于秦且东而辞应侯【东归魏】应侯曰公子将行矣独无以教之乎曰且微君之命命之也臣固且有効于君夫贵不与富期而富至富不与梁肉期而梁肉至粱肉不与骄奢期而骄奢至骄奢不与死亡期而死亡至累世以前坐此者多矣应侯曰公子之所以教之者厚矣仆得闻此【仆平原自称】不忘于心愿君之亦勿忘也平阳君曰敬诺【彪谓此言者富贵之金石也有能书诸绅铭之凡杖勒之盘盂则何亡国败家之有】
　　説张相国【盖梁人相赵尝怀梁而鄙赵者】曰君安能少赵人而令赵人多君【少多犹薄原】君安能憎赵人而令赵人爱君乎夫胶漆至黏也而不能合逺鸿毛至轻也而不能自举夫飘于清风【举鸿毛以见胶漆】则横行四海故事有简而功成者因也今赵万乘之强国也前漳滏【后志滏水在邺】右常山左河间北有代带甲百万尝抑强秦【元作齐此言苏秦从时也】四十余年而秦不得所欲由是观之赵之于天下也不轻今君易万乗之强赵而慕思不可得之小梁【不可复得归也意者相国以罪亡梁与】臣窃为君不取也君曰善【君字误】自是之后众人广坐之中未尝不言赵人之长者也未尝不言赵俗之善者也
　　建信君贵于赵公子魏牟过赵赵王迎之顾反至坐【迎客面之有顾则反】前有尺帛且令工人以为冠工见客来也困避赵王曰公子乃驱后车幸以临寡人愿闻所以为天下魏牟曰王能重王之国若此尺帛则王之国大治矣赵王不说形于顔色曰先王【元作生】不知寡人不肖使奉社稷岂敢轻国若此魏牟曰王无怒请为王説之曰王有此尺帛何不令前郎中以为冠王曰郎中不知为冠魏牟曰为冠而败之奚亏于王之国【亏犹捐】而王必待工而后乃使之今为天下之工【所与治国之人】或非也社稷为虚戾先王不血食而王不以与工乃与幼艾【赵歧曰艾羙好】且王之先帝【帝王皇人君之尊称此与称秦孝公为先王者同也】驾犀首【驾骖以御马喻也陈轸传言衍与燕赵之王有故盖衍虽相魏实赵任之为外相也】而骖马服以与秦角逐【角有鬬争意】秦当时避【元作适】其锋今王憧憧【徃来不絶貌】乃辇建信以与强秦角逐臣恐秦王之輢【元作掎】也【輢车旁也以辇喻故云】
　　或谓建信君君【补】之所以事王者色也葺之所以事王者智也【葺赵人名】色老而衰智老而多以日多之智而逐衰恶之色君必困矣建信君曰奈何曰并骥而走者五里而罢【音疲】乘骥而御之不倦而取道多君令葺乘独断之车【不与之分治】御独断之势以居邯郸令之内治国事外刺诸侯【刺言探候其事】则葺之事有不言者矣【所治者多不暇悉言于上】君因言王而重责之葺之轴令折矣【不胜多事之任】建信君再拜受命入言于王厚任葺以事而【元作能】重责之未期年而葺亡走矣【彪谓奸人之不可知甚矣智知所无奈何彼厚任以事葺以为不世之遇矣殚力毕虑恐不给焉而不知建信之困之也故国有姧人贤智之得全者寡矣】
　　苦成常【未详】谓建信君曰天下公从【公犹同】而独以赵恶秦【言从者皆恶秦也而世独言赵】何也魏杀吕辽【元作遗从上文】而天下交之【天下恶秦秦重辽故杀辽而诸国交之然则秦恶魏深矣】今收河间【不封文信】于是与杀吕辽何以异【文言亦秦所重今不与地秦必恶赵】君唯饰【元作释】虚【惧秦觉也】伪文信侯【虚与之河间】犹且知之也【如是秦犹知其不善已况收河间乎】从而有功乎何患不得收河间从而无功收河间何益也
　　希写【赵人】见建信君建信君曰文信侯之于仆也甚无礼秦使人来仕仆官之丞相【使为丞相官属】爵五大夫文信侯之于仆也甚矣其无礼也【言已待之厚彼不宜无礼】希写曰臣以为今世用事者不知商贾建信君悖然曰足下卑用事者而高商贾乎曰不然夫良商不与人争买卖之贾而谨司时【司伺同】时贱而买虽贵已贱矣时贵而卖虽贱已贵矣昔者文王【衍之字】拘于牖里而武王羇于玉门【项羽纪成臯北门注玉门此事不经见】卒斩纣之头而悬于太白者【旗名】是武王之功也今君不能与文信侯相杭以权而责文信侯少礼臣窃为君不取也
　　魏□【音介元作魀字者无之】谓建信君曰人有置系蹄者【用绳以罥兽蹄】而得虎虎怒决蹯而去【蹯兽足】虎之情非不爱其蹯也然而不以环寸之蹯害七尺之躯者权也今有国非直七尺躯也而君之身于王非环寸之蹯也【言王且以爱国故去之】愿公之熟图之也
　　秦攻赵鼔铎之音闻于北堂希卑【赵人】曰夫秦之攻赵不宜急如此此召兵也【兵赵兵内应者盖以鼓铎为信】必有大臣欲衡者耳【衡即横】王欲知其人旦日赞羣臣而□之【賛者羙其事以开说者】先言横者则其人也建信君果先言横
　　齐人李伯见孝成王成王说之以为代郡守而居无几何人告之反孝成王方馈不堕食【馈餽同方食而祭不堕失筯异矣】无几何告者复至孝成王不应已乃使使者【伯之使】言齐举兵击燕恐其以击燕为名而以兵袭赵故发兵自备今燕齐已合臣请要其敝【两国战必有一疲因以兵邀撃之】而地可多割自是之后为孝成王从事于外者无自疑于中者
　　为齐献书赵王曰臣一见而能令王坐而天下致名实【元作寳即下致也】而臣切怪王之不试见臣而穷臣也【穷犹困也困于不得见】羣臣必多以臣为不能者故王重见臣也【重犹难】以臣为不能者非他欲用王之兵者也【非若无也】则交有所偏者也【言卖赵与诸国为私】非然则智不足者也非然则欲以天下之重恐王而取行者也【王畏惧之必行其说】臣以齐循事王王能亡燕能亡韩魏能败秦能孤秦臣以【衍为字】齐致尊名于王天下熟敢不致尊名于王臣以齐致地于王天下熟敢不致地于王臣以齐为王求名于燕及韩魏熟敢辞之臣之能也其前可见已【言可见于未効之前】齐先重王故天下尽重王【衍重也】王无齐天下必尽轻王也秦之强以无齐【衍之字】故重王燕韩【补】魏自以无齐故重王【赵得齐故四国无齐】今王无齐独安能无重天下【犹四国重赵】故劝王无齐者非智不足则不忠者也非然则欲用王之兵成其私者也非然则欲轻王以天下之重取行于王者也非然则位尊而能卑者也愿王之熟虑无齐之利害也
　　赵使赵庄合从欲代齐齐请効地赵因贱赵庄齐明为谓赵王曰齐畏从人之合也故効地今闻赵庄贱张懃贵【懃盖败从者】齐必不効地矣赵王曰善乃召赵庄而贵之
　　翟章从梁来甚善赵王赵王三延之以相翟章辞不受田驷谓柱国韩向【柱国楚官盖赵亦有】曰臣请为卿刺之客若死【客谓章】则王必怒而诛建信君【疑其杀章欲以専事】建信君死则卿必为相矣建信君不死以为交终身不敝【以杀章故建信交之】卿因以徳建信君矣
　　冯忌为庐陵君【孝成母弟见赵记】谓赵王曰王之逐庐陵君为燕也王曰吾所以重者无燕秦也【无如二国】对曰秦王【昭】以虞卿为言而王不逐也【前事耳非今】今燕一以庐陵君为言而王逐之是王轻强秦而重弱燕也王曰吾非为燕也吾固将逐之然则王逐庐陵君又不为燕也行逐爱弟【行所行】又兼无燕秦臣窃为大王不取也
　　冯忌请见赵王行人见之冯忌接手【交两手】俛【元作免】首欲言而不敢王问其故对曰客有见人于服子者【未详】已而请其罪服子曰公之客独有三罪望我而笑是狎也谈语而不称师是倍也【倍言背其师】交浅而言深是乱也客曰不然夫望人而笑是和也言而不称师是庸说也【言之常者人所同称非必师也】交浅而言深是忠也昔者尧见舜于草茅之中席陇畆【席设席】而廕庇桑【桑之能庇人者于之取廕】隂移而受天下伊尹负鼎俎而千汤姓名未着而受三公使夫交浅者不可以深谈则天下不而三公不得也【衍赵王曰三字】今外臣交浅而欲深谈可乎王曰请奉教于是冯忌乃谈【此忌初见之谈也应在平原谓冯忌之上然亦得为此史本其初言之故因旧】
　　客见赵王曰臣闻王之使人买马也有之乎王曰有之何故至今不遣王曰未得买马之工也对曰王何不遣建信君乎王曰建信君有国事又不知相马曰王何不遣纪姬乎王曰纪姬妇人也不知相马对曰买马而善何补于国王曰无补于国买马而恶何危于国王曰无危于国对曰然则买马善而若恶皆无危补于国然而王之买马也必将待工今治天下举错非也【举置也有举有置】国家为虚戾而社稷不血食然而王不待工而与建信君何也赵王未之应也客曰燕郭之法有所谓桑雍者【雍痈同桑中有蠧则外碨磈如人之痈】王知之乎王曰未之闻也所谓桑雍者便辟左右之人及夫人优爱孺子也【优饶也言爱之甚一曰倡】此皆能乗王之醉昏而求所欲于王者也是能得之于内则大臣为之枉法于外矣故日月晖于外其贼在于内【说林训月照天下食于詹诸】谨备其所憎而祸在于所爱【彪谓王斗魏牟及此三士其言若出一口所谓理义人心之所同然者与至于此章肆直而慈惠尤可喜可爱有国有家者宜寘之座右】
　　悼襄王【孝成子元年始皇三年丁巳】
　　秦召春平侯【及平都皆赵人】因留之泄【元作世】钧【秦人】为之谓文信侯曰春平侯者赵王之所甚爱也而郎中甚妬之故相与谋曰春平侯入秦秦必留之故谋而入之秦今君留之是空絶赵而郎中之计中也故君不如遣春平侯而留平都侯春平侯者言行于赵王必原割赵以事君而赎平都侯文信侯曰善因于接意而遣之【赵记二年有】
　　幽王【悼襄子元年　始皇十二年丙寅】
　　文信侯出走【始皇十年免相就国十二年徙蜀饮酖死】与司空马【不韦吏也】之赵赵以为守相【守假官也马为之】秦下甲而攻赵司空马説赵王曰文信侯相秦臣事之为尚书【秦官属少府】习秦事今大王使守小官习赵事请为大王设秦赵之战【设者无其事施陈为之】而亲观其熟胜赵熟与秦大曰不如民熟与之众曰不如金钱粟熟与之富曰弗如国熟与之治曰不如相熟与之贤曰不如将熟与之武曰不如律今熟与之明曰不如司空马曰然则大王之国百举而无及秦者大王之国亡赵王曰卿不逺赵而惠教以国事愿于因计【因非正为之犹秦王谓陈轸以其余为寡人计也】司空马曰大王裂赵之半以赂秦秦不接刃而得赵之半秦必说内恶赵之守【秦虽说于得地赵犹有守之者秦所患也】外恐诸侯之救秦必受之【患于有守有救则其受之不得不急】奏受地而郤【元作郗】兵赵守半国以自存秦衔赂以自强山东必恐亡赵自危【赵亡则五国有唇亡之忧】诸侯必惧惧而相救则从事可成臣请为大王约从从事成则是大王名亡赵之半实得山东以敌秦秦不足亡赵王曰前日秦下甲攻赵赵赂之以河间十二县地削兵弱卒不免秦患今又割赵之半以强秦力不能自存因以亡矣愿卿更计【更犹易】司空马曰臣少为秦刀笔【谓为尚书也笔以书札刀削其不当者】以官长而守小史【其官之长任之为吏】未尝为兵【为犹治也马谦言】臣【元作百】请为大王悉赵兵以遇【与秦接战】赵王不能将【不用马为将】司空马曰臣効愚计大王不用是臣无以事大王愿自请【犹乞骸骨】司空马去赵渡平原平原津令【列女有赵津吏盖此官也】郭遗劳而问秦兵下赵上客从赵来赵事何如司空马言其为赵王计而不【元作勿】用赵必亡平原令曰以上客料之赵何时亡司空马曰赵将武安君【李牧】期年而亡若杀武安君不过半年赵王之臣有韩仓者以曲合于赵王【曲不正也】其交甚亲其为人疾贤妬功臣今国危亡王必用其言武安君必死韩仓果恶之【恶牧】王令人代【使赵葱顔聚代牧】武安君至使韩仓数之【数列其罪】曰将军战胜王觞将军将军为夀于前【上赵王夀】而捍匕首【刃名盖其首如汉盐铁论荆轲懐数年之谋而事不就者尺八不足恃也捍卫也诬其以首自卫如欲刺王然】当死武安君曰繓【牧名】病钩【短伛如钩】身大臂短不能及地起居不敬【起居问王起居也拜不及地为不敬】恐惧死罪于前【不敬者其罪死故以此惧】故使工人为木村以接手上若不信繓请以出示出之袖中以示韩仓状如振梱【梱就也盖为木接手可以就地因以举身也集韵梱门橛也又梱拊也与楎同音衮犂辕也疑此木此故名】纒之以布愿公入明之韩仓曰受命于王赐将军死不赦臣不敢言武安君北面再拜赐死【拜赐死之命】缩劒将自诛【缩当作摍集韵引也抽也】乃曰人臣不得自杀宫中过【元作遇】司【衍空字】马门【宫门】趋甚疾【此言牧之知礼也而史言牧不受命捕得斩之不知迁舍此何所闻而云乎】出誃【元作许】门也【誃别也】右举劒将自诛臂短不能及衔劒徴之于柱以自刺【徴犹验也口衔劒不自知其可死即柱以为验也】武安君死五月赵亡【此七年诛牧降秦八年邯郸为秦】平原令见诸公必为之言曰嗟嗞乎【嗞亦嗟也】司空马又以谓【元作为】司空马逐于秦非不智也去赵非不肖也赵去司空马而亡国国亡者非无贤人不能用也【元在秦防彪谓从横之説皆有所偏而从人欲合六弱以攻一强其势若可为也患诸侯之不一耳使诸侯而明于事变不惑小利不脩小怨并力合虑而西虽不可以大有为其于蹵秦有余惜乎当时不知此也自苏秦死从约不坚秦兵四出诸侯挫于走北其气夺矣司空马欲以此时割赵之半説秦而反其兵因以复合天下之从岂不谬哉夫以全赵犹惴惴不自保彼安能守半赵以自存乎秦有并吞天下之心虽得半赵不尽不止而何以说之诸侯势去自春申不能从以难秦司空马独能之乎故赵幽之亡罪在用韩仓而杀李牧无与司空马平原令非笃论也】
　　秦使王翦攻赵赵使李牧司马尚御【元作御】之李牧数破走秦军杀秦将桓齮王翦恶之乃多与赵王宠臣郭开等金使为反间曰李牧司马尚欲与秦反赵以多取封于秦赵王疑之使赵葱及顔防【史作聚】代将斩李牧废司马尚后五【元作三】月王剪因急击大破赵杀赵军虏赵王迁及其将顔防遂灭赵【牧传有】
　　凡六十三章











　　战国防卷六
　　钦定四库全书
　　战国策卷七
　　宋　鲍彪　注
　　魏【自髙陵以东尽河东河内南有陈留及汝南之召陵隠彊新汲西华长平颍川之舞阳郾许傿陵河内之开封中牟阳武酸枣卷】
　　桓子
　　智伯索地于魏桓子魏桓子弗予任章【魏人】曰何故弗予桓子曰无故索地故弗予任章曰无故索地邻国必恐重欲无厌【重犹多】天下必惧君予之地智伯必骄骄【元作防】而轻敌邻国惧而相亲以相亲之兵待轻敌之国智氏之命不长矣周书曰将欲败之必姑辅之将欲取之必姑与之君不如与之以骄智伯君何释以天下图智氏【释犹舍也何舍此而不为】而独以吾国为智氏资【元作质】乎【舍此不图适足为智氏来伐之资】君曰善乃与之万家之邑一智伯大説因索蔡臯狼【元作梁】于赵赵弗与因围晋阳韩魏反于外赵氏应之于内智氏遂亡
　　文侯【桓子之孙元年威烈王二年丁巳】
　　韩赵相难韩索兵于魏曰愿得借师以伐赵魏文侯曰曰寡人与赵兄弟不敢从赵又索兵以攻韩文侯曰寡人与韩兄弟不敢从二国不得兵怒而反已乃知文侯已讲于已也【二国不伐知魏和之】皆朝魏
　　乐羊为魏将而攻中山其子在中山中山之君烹其子而遗之羮乐羊坐于幕下而啜之【啜饮也】尽一柸文侯谓覩师赞【魏人】曰乐羊以我之故食其子之肉赞对曰其子之肉尚食之其谁不食乐羊既罢中山文侯赏其功而疑其心【彪谓乐羊所谓隠忍以成就功名者也子则既烹矣敌人遗之羮将以乱其心也有如不忍而以慈爱沮其杀敌之心则大事去矣何救于亡子故羊忍为此以怒众而成功乃其情非恝然无以天性为者也覩师赞之言其谤书之渠乎虽然羊之义视分羮为有余比覆醢为不足使其投柸慷慨一皷而摅家国之愤亦收功必矣介胄之士未可望之以圣人之地也】
　　西门豹为邺令【邺属魏郡】而辞乎魏文侯文侯曰子往矣必就子之功而成子之名西门豹曰敢问就功成名亦有术乎文侯曰有之矣郷邑老者而先受坐之士【老者坐先于众】子入而问其贤良之士而师事之求其好掩人之美而掦人之丑者而参验之夫物多相而非也幽莠之防也似禾【莠禾下生草幽言其色茂】黧【元作骊】牛之黄也似虎【黧黒黄色也骊乃深黒马耳】白骨疑象武夫玉【武夫石似玉】此皆似之而非者也
　　文侯与虞人期猎【虞人掌山泽之官】是日饮酒乐天雨文侯将出左右曰今日饮酒乐天又雨公将焉之文侯曰吾与虞人期猎虽乐岂可不一防期哉【昔与之期今徃防之】乃往身自罢之魏于是乎始强
　　魏文侯与田子方饮酒而称乐【音岳】文侯曰钟声不比乎【比犹协】左髙【言左方之声】田子方笑文侯曰奚笑子方曰臣闻之君明则乐官【音洛以治官为乐】不明则乐音今君审于声【审言聴之察】臣恐君之聋于官也文侯曰善敬闻命【彪谓周襄世主无如魏文侯之贤者夫其师友渊源有子夏子方之徒诱诲规切之虽欲无贤可得乎然则用真儒无敌于天下信矣】
　　武侯【文侯子元年　安王十六年乙未】
　　魏武侯与诸大夫浮于西河称曰河山之险不亦信固哉王钟侍坐【元作王】曰此晋国之所以强也若善脩之则霸王之业具矣吴起对曰吾君之言危国之道也而子又附之是重危也武侯忿然曰子之言有说乎吴起对曰河山之险信不足保也是霸王之业不从此也昔者三苗之居左有【】彭蠡之波【彭蠡湖在豫章彭泽】右有洞庭之水汶【元作文】山在其南而衡山在其北【衡南岳在长沙湘南】恃此险也为政不善而禹放逐之【衍夫字】夏桀之国左天门之隂【后志髙都有天井闗注云战国策桀居天门即此闗也】而右天谿之阳【今按天门即史太华伊阙彼言右故此言左之隂天谿即河济彼言左故此言右之阳】卢睾在其北【地缺】伊洛出其南【孔曰伊水出陆浑洛水之上洛】有此险也然为政不善而汤伐之殷纣之国左孟门【太公世家注晋山险】而右漳滏【元作釜】前带河后被山有此险也然为政不善而武王伐之且君亲从臣而胜降城城非不髙人民非不众也然而可得并者政恶故也从是观之地形险阻奚足以霸王矣武侯曰善吾乃今日闻圣人之言也西河之政专委之子矣【起专有小异】
　　惠王【武侯子元年烈王六年辛亥】
　　魏公叔痤为魏将而与韩赵战浍北【说文浍水出靃山西南入汾此二年败韩马陵败赵于怀】禽乐祚【赵将】魏王说郊迎以赏田百万禄之【闲田以待赏冇功者】公叔痤反走再拜辞曰夫使士卒不崩直而不倚【直直前倚邪行】栋挠而不避者【挠折也喻敌之压已】此吴起余教也臣不能为也前脉形地之险阻【脉见其幽形见其显】决利害之备使三军之士不迷惑者巴宁爨襄之力也【二人下所谓能士】县赏罚于前使民昭然信之于后者王之明法也见敌之可也皷之不敢怠倦者臣也王特为臣之右手不倦赏臣可也若以臣之有功臣何力之有乎王曰善于是索吴起之后赐之田二十万巴宁爨襄田各十万王曰公叔岂非长者哉既为寡人胜强敌矣又不遗贤者之后不掩能士之迹公叔何可无益乎故又与田四十万加之百万之上使百四十万故老子曰圣人无积尽以为人已愈有既以与人【既亦尽也】已愈多公叔当之矣【彪谓公叔此言何其似魏绛也方之郤至骤称其伐彼已隘矣】
　　魏公叔痤病惠王往问之曰公叔病即不可讳【死者人之所不能避故云】将奈社稷何公叔痤对曰痤有御庶子【此公族官别于国官及太子官】公孙鞅愿王以国事聴之也为弗能聴勿使出境王弗应出而谓左右曰岂不悲哉以公叔之贤而谓寡人必以国事聴鞅不亦悖乎公孙痤死公孙鞅闻之已西之秦孝公受而用之秦果日以强魏日以削此非公叔之悖也惠王之悖也悖者之惠固以不悖者为悖【商君传畧同】
　　秦【衍韩字】围梁【秦献公二十三年战少梁此九年】燕赵救之谓山阳君【楚宣策言此人正同时也】曰秦战而胜三国秦必过周韩而有梁三国而胜秦三国之力虽不足以攻秦足以拔郑【新郑郑近梁故云】计者【为梁计】不如构三国以攻秦【元在赵策】
　　庞葱与太子质于邯郸【魏太子】谓魏王曰今一人言市有虎王信之乎王曰否二人言市有虎王信之乎王曰寡人疑之矣三人言市有虎王信之乎王曰寡人信之矣庞葱曰夫市之无虎明矣然而三人言而成虎今邯郸去大梁也远于市而议臣者过于三人矣愿王察之也【元作矣】王曰寡人自为知【言不信人】于是辞行而谗言先至后太子罢质果不得见【史不害太子质事以下章年时因旧次之于此】
　　梁王魏婴【史作防音相近】觞诸侯于范台【此十五年鲁卫宋郑君来朝】酒酣请鲁君举觞【鲁共公】鲁君兴避席择言【择善而言】曰昔者帝女【盖尧舜女】令仪狄【博物志言禹时人】作酒而美进之禹禹饮而甘之遂疏仪狄絶防酒曰后世必有以酒亡其国者齐桓公夜半不嗛【嗛口有所衔也言不喜食】易牙【太公世家注维巫字】乃煎熬【元作敖】燔炙【燔火爇物】调和五味而进之桓公食之而饱至旦不觉【饱而寝安】曰后世必有以味亡其国者晋文公得南之威【未详】三日不聴朝遂推南之威而远之曰后世必有以色亡其国者楚王登强台而望崩山左江而右湖以临彷徨【自上观下曰临集韵彷徨仿佯仿佯徙倚也】其乐忘死遂盟强台而弗登曰后世必有以髙台陂池【书注泽障曰陂停水曰池】亡其国者【盖庄王云】今主君之尊仪狄之酒也主君之味易牙之调也左白台而右闾须【皆美人】南威之美也前夹林而后兰台强台之乐也【台山林地缺皆在其国】有一于此足以亡其国今主君兼此四者可无戒与梁王称善相属【彪谓鲁周公之后也其教泽存焉故齐仲孙湫曰犹秉周礼韩起亦曰周礼尽在鲁矣仲尼氏作缙绅先生萃马于是特为中国礼义之邦观鲁君之所称说则周孔之泽深矣举觞一时而为天下万世之明戒鲁君岂非贤君哉】
　　魏惠王起境内众将太子申而攻齐客谓公子理【申弟也】之傅曰何不令公子泣王太后止太子之行事成则树徳不成则为王矣太子年少不习于兵田朌宿将也而孙子【膑也】善用兵战必不胜不胜必禽公子争之于王王聴公子公子必封不聴公子太子必败败公子必立立必为王也【彪谓止太子之行正谊也而志于树徳为王则谲矣故夫谲正之间不容发人论议岂不或出于正言未卒而谲随唯其心不正之故也】
　　魏太子自将过宋外黄外黄徐子【刘向别録徐子外黄人】曰臣有百战百胜之术太子能聴臣乎太子曰愿闻之客曰固愿効之今太子自将攻齐大胜并莒则富不过有魏而贵不益为王【为王之外无加也】若战不胜则万世无魏此臣之百战百胜之术也太子曰诺请必从公之言而还客曰太子虽欲还不得矣彼利太子之战攻而欲满其意者众【希赏也】太子虽欲还恐不得矣太子上车请还其御曰将出而还与比同不如遂行遂行与齐人战而死卒不得魏【元在宋策魏记三十年有彪谓此申生伐臯落之例晋国之覆辙也里克之諌惠王非忘之而忍为之故孟子谓之不仁】
　　齐魏战于马陵齐大胜魏杀太子申覆十万之军魏王召恵施而告之曰夫齐寡人之雠也怨之至死不忘国虽小吾常欲悉起兵而攻之何如对曰不可臣闻之王者得度【法度】而霸者知计今王所以告臣者疏于度而远于计王固先属怨于赵【记三十年伐赵赵告急于齐齐救赵伐魏】而后与齐战今战不胜国无守战之备王又欲悉起而攻齐此非臣之所谓也【谓谓得度知计】王若欲报齐乎则不如因变服【不为人君服】折节而朝齐楚王必怒矣【威王】王游人而合其鬭【游谓使人游二国之间也】则楚必伐齐以休楚而伐罢齐【罢音疲】则必为楚禽矣是王以楚毁齐也魏王曰善乃使人报于齐愿臣畜而朝【畜自比犬马也】田婴许诺张丑曰不可战不胜魏【此设辞也】而得朝礼与魏和而下楚此可以大胜也【胜谓不败耳非战胜】今战胜魏覆十万之军而禽太子申臣万乘之魏而甲秦楚【居二国之上】此其暴戾定矣【言二国谓齐暴戾决矣】且楚王之为人也好用兵而甚务名终为齐患者必楚也田婴不听遂纳魏王而与之并朝齐侯再三赵氏丑之楚王怒自将而伐齐赵应之大败齐于徐州【彪谓施之策齐楚如视白黒数一二可谓明矣而不能止太子之将何耶岂言之而不聴耶以施之智其于防马陵之战不劳虑矣张丑者亦施之伦与】
　　恵施为齐【元作韩】魏交【为犹合】令太子鸣【魏记唯申及赫名余不名】为质于齐王欲见之【魏王】朱仓【魏人】谓王曰何不称病臣请说婴子曰魏王之年长矣今有疾公不如归太子以徳之不然公子髙在楚楚将内而立之是齐抱空质而行不义也
　　襄王【忠王子元年　赧王三十五年丁亥】
　　魏恵王死有日矣天大雨雪至于牛目【驾车用牛故以及其目为深】壊城郭且为栈道而羣臣多谏太子者曰雪甚如此而防行民必甚病之官费又恐不给请防期【防解也昔约今解】更日太子曰为人子而以民劳与官费用之故而不行先王之防不义也子勿复言羣臣皆不敢言而以告犀首犀首曰吾未有以言之也【未得其说以説】是其唯惠公乎【施也】请告惠公惠公曰诺驾而见太子曰有日矣太子曰然惠公曰昔王季厯于楚山之尾灓水齧其墓【灓漏流也】见棺之前和【和棺两头木】文王曰嘻先君必欲一见羣臣百姓也夫故使灓水见之于是出而为之张朝【张幕帟如朝廷然】百姓皆见之三日而后更此文王之义也今有日矣而雪甚及牛目难以行太子为及日之故得毋嫌于欲亟乎愿太子更日先王必欲少留而扶社稷安黔首也【秦称民黔首非此时语也】故使雪甚因防期而更为日【为犹撰】此文王之义也若此而弗为意者羞法文王乎太子曰甚善敬防期更择日惠子非徒行其说也又令太子未其先王而因又説文王之义説文王之义以示天下岂小功也哉
　　徐州之役【楚败齐也齐宣十年此二年】犀首谓梁王曰何不阳与齐而隂结于楚二国恃王【衍齐字】必战齐战胜楚而与乗之【与齐乗楚】必取方城之外楚战胜齐【衍败字】而与乗之是太子之雠报矣【太子申】
　　苏子为赵合从説魏王曰大王之地南有鸿沟【项羽纪注详在荥阳】陈汝【汝水出农入淮】南有许鄢昆阳邵陵舞阳【鄢下并属颍川】新郪【属南阳】东有淮颍【水出颍川阳城】沂【水出防山盖县】黄【即陈留外黄】煑枣无疎西有长城之界【荥阳卷县冇长城经阳武到宻】北有河外卷衍燕酸枣地方千里名虽小然而卢田庑舍【卢田间屋庑堂下周屋】曽无所刍牧牛马之地【居人多故】人民之众车马之多日夜行不休已无以异于三军之众【行人多故如军陈】臣窃料之大王之国不下于楚然横人訹【元作谋史作怵】王外交强虎狼之秦以侵天下卒有国患【国谓魏】不被其祸【谓横人】夫挟强秦之势以内刧其主罪无过此者且魏天下之强国也大王天下之贤主也今乃有意西面而事秦称东藩筑帝宫【为秦筑宫备其廵幸】受冠带【受服于秦】祠春秋【助秦祭】臣窃为大王愧之臣闻越王勾践以散卒三千【散则非枭勇】禽夫差于干遂武王卒三千人革车三百乘斩纣于牧之野岂其士卒众哉诚能振其威也今窃闻大王之卒武力二十余万苍头二十万【盖以青帕首项纪注士卒皂巾】奋击二十万厮徒十万车六百乗骑五千疋此其过越王勾践武王远矣今乃刧于羣臣之説而欲臣事秦夫事秦必割地効质故兵未用而国已亏矣凡羣臣之言事秦者皆奸臣非忠臣也夫为人臣割其主之地以外交偷取一旦之功【偷茍且也】而不顾其后破公家而成私门外挟强秦之势以内刧其主以求割地愿大王之熟察之也周书曰绵绵不絶【绵薄弱也】蔓蔓【元作缦】若何【蔓延也若缦则无文之称耳若何言不可奈何】毫毛不防【喻树之萌】将成斧柯【柯斧柄】前虑不定后有大患将奈之何大王诚能聴臣六国从亲专心并力则必无强秦之患故弊邑赵王【肃侯】使使臣献愚计奉明约在大王诏之魏王曰寡人不肖未甞得闻明教今主君以赵王之诏诏之敬以国从
　　张仪欲并相秦魏【仪相魏在此十三年】故谓魏王曰仪请以秦攻三川王以其问约南阳【约谓使韩以此与魏】韩氏亡史厌【韩史之亡者名厌】谓赵献【与厌俱在楚】曰公何不以楚佐仪求相之于魏韩恐亡必南走楚仪兼相秦魏则公亦必并相楚韩也【仪因献得相必徳献楚得韩仪必缓攻韩亦徳献也】
　　魏王将相张仪犀首弗利故令人谓韩公叔曰张仪已合秦魏矣其言曰魏攻南阳秦攻三川韩氏必亡且魏王所以贵张子者欲得地也则韩之南阳举矣子盍少委焉【请以事委衍】以为衍功【有功魏乃任之】则秦魏之交可废矣【魏任衍则聴其所为】如此则魏必图秦而弃仪收韩而相衍公叔以为然因而委之犀首以为功果相魏【衍传有】
　　楚许魏六城与之伐齐而存燕张仪欲败之谓魏王曰齐畏三国之合也【楚魏燕】必反燕地【此齐宣因丧伐燕所得】以下楚楚【衍赵字】必听之而不与魏六城是王失谋于楚而树怨【衍而字】于齐秦也齐遂伐赵【赵魏邻也伐之以动魏】取乗邱【属防山】收侵地虚顿邱危【顿邱属濮阳】楚破南阳九夷【疑当为九嶷】内沛【豫州郡内言入其地】许鄢陵危王之所得者新观也【属魏郡】而道涂宋卫为制【言虽得新观路所从出又限二国】事败为赵驱【败谓楚不与也楚不与则齐伐赵亡将及魏故奔走援之】事成功县宋卫【成谓楚与之地受地必由二国县言轻重繋之】魏王弗听也张仪告公仲令以饥故赏韩王以近河外【赏犹劝也韩时饥因劝之就粟于河外河外近魏故魏恐韩王宣惠也】魏王惧问张子张子曰秦欲救齐韩欲攻南阳秦韩合而欲攻南阳无异也【言无他】且以遇卜王【两君相遇则讲信修睦故遇者相好也】王不遇秦韩之卜也决矣【决无他疑韩以魏不与秦遇知其恶我必合秦而攻魏】魏王遂尚遇秦信韩【尚言欲之甚】广魏救赵【广犹心广体胖云乐之也此著书者述其遇秦之効魏昔惧而今心广又能止齐伐赵也】斥【元作尺】楚人遽于革下【地缺革岂鬲邪遽传遽楚以传来许地魏斥之也】伐齐之事遂败
　　张仪恶陈轸于魏王曰轸善事楚为求壤地也甚刀【衍之字】左华【未详】谓陈轸曰仪善于魏王魏王甚爱之公虽百説之犹不听也公不如以【】仪之言为资而反于楚王【反言报之王怀王】陈轸曰善因使人先言于楚【轸自是如楚】
　　张仪欲穷陈轸【时在楚】令魏王召而相之来将倍【元作悟音背】之将行其子陈应止其公之行【公翁同项羽纪注谓父】曰物之湛者【湛谓其谋之深】不可不察也郑彊出秦【彊自秦出在楚】曰应为智【言能止其父】夫魏欲絶楚齐必重迎公【轸在楚必合齐而魏欲离之故迎轸】郢中不善公者欲公之去也必劝王多公之车【王楚懐】公至宋道称疾而毋行使人谓齐王【闵】曰魏之所以迎我者欲以絶齐楚也齐王曰子东【使东来齐】无之魏而见寡人也请封子因以鲁侯之车迎之【以甞所迎鲁侯者迎之重之也】
　　张仪欲以魏合于秦韩而攻齐楚恵施欲以魏合于齐楚以案兵人多为张子于王所【所犹处】恵子谓王曰小事也谓可者谓不可者正半况大事乎以魏合于秦韩而攻齐楚大事也而王之羣臣皆以为可不知是其可也如是其明邪亡羣臣之智术也【亡得无也】如是其同邪是其可也未如是其明也而羣臣之智术也又非皆同也是其有半塞也【塞不明】所谓刧王者失其半者也【事不明而欲王必从是刧王也王而从之失其半矣】
　　张【衍子字】仪以秦相魏齐楚怒而欲攻魏雍沮【魏人】谓张子曰魏之所以相公者以公相则国家安而百姓无患今公相而魏受兵是魏计过也齐楚攻魏公必危矣张子曰然则奈何雍沮曰请令齐楚解攻雍沮谓齐楚之君【闵懐】曰王亦闻张仪之约秦王乎【恵】曰王若相仪于魏齐楚恶仪必攻魏魏战而胜是齐楚之兵折而仪固得魏矣若不胜【衍魏字】魏必事秦以持其国必割地以赂王若欲复攻【秦攻齐楚】其弊不足以应秦【二国甞战今必弊故不能当秦】此仪之所以与秦王隂相结也今仪相魏而攻之是使仪之计当于秦也非所以穷仪之道也齐楚之王曰善乃遂解攻于魏
　　哀王【襄王子元年　慎靓王三年癸夘】
　　谓【】张仪臣【】谓齐王【闵】曰王不如资韩朋与之逐张仪于魏魏因相犀首【齐使相之】因以齐魏废韩朋而相公叔以伐秦公仲闻之必不入于齐据公于魏【此士言其効也齐废公仲而逐仪故公仲据仪不合齐】是公无患【此士计非先逐仪不能得衍合魏非合魏不能废朋朋怒则复善仪矣于此然后知公仲之名朋也　元在韩策】
　　陈轸为秦使于齐过魏求见犀首犀首谢陈轸【辞不之见】陈轸曰轸之所以来者事也公不见轸轸且行不得待异日矣犀首乃见之陈轸曰公恶事乎何为饮食而无事【衍无事必来四字】犀首曰衍不肖不能得事焉何敢恶事陈轸曰请移天下之事于公犀首曰奈何陈轸曰魏王使李从【李从赵人】以车百乗使于楚公可以居其中而疑之公谓魏王曰【轸教衍】臣与燕赵故矣【言与之故】数令人召臣也曰无事必来今臣无事请谒而往无久【言不久于彼】旬五之期【期以十日五日】王必无辞以止公公得行因自言于庭曰臣急使燕赵【言有急事出使】急约车为行具【行所当具】犀首曰诺谒魏王魏王许之即明言使燕赵诸侯客闻之皆使人告其王曰李从以车百乗使楚犀首以车三十乗使燕赵齐王【闵】闻之恐后天下得魏【恐得魏后于诸侯】以事属犀首犀首受齐事魏王止其行使【初以无事请行今有齐事魏亦且任之故止之】燕赵闻之亦以事属犀首楚王【懐】闻之曰李从约寡人今燕齐赵皆以事因犀首【魏为主约故诸侯因衍以合魏】犀首必欲寡人寡人欲之乃倍李从而以事因犀首【从与衍皆为魏约耳而因衍者众故楚亦因之背从者欲专于衍也】魏王曰所以不使犀首者以为不可【不可任】今四国属以事寡人亦以事因焉犀首遂主天下之事复相魏【复言得四国又相魏也非已相罢而又复衍传有在张仪初相之后彪谓轸之所言惟此有七国捭阖风气不然醇乎醇矣】
　　齐王【闵】将见燕赵楚之相于卫约外魏【不亲之】魏王惧恐其谋伐魏也告公孙衍公孙衍曰王与臣百金臣请败之王为约车载百金犀首期齐王至之日【度其至卫之日】先以车五十乗至卫间齐行人【】以百金【间私见之】以请先见齐王乃得见因久坐安从容谈二国之相怨谓齐王曰王与三国约外魏魏使公孙衍来今久与之谈是王谋三国也齐王曰魏王闻寡人来使公孙子劳寡人寡人无与之语也三相之相不【元作不相】信齐王之遇遇事遂败【按上章张仪将相魏犀首以计去之乃得相而仪实相魏四歳则所谓以计去之在仪欲相之初衍得相宜在仪复相秦之时也】
　　魏令公孙衍请和于秦綦毋恢教之语曰无多割和成固有秦重和以与王遇和不成则后必莫能以魏合于秦者矣【衍已悟秦故】
　　公孙衍为魏将与其相田需【元作繻从下章及史】不善季子【末详】为衍谓梁王曰独不见夫服牛骖骥乎不可以行百步今王以衍为可使将故用之也而听相之计是服牛骖骥也牛马俱死而不能成其功王之国必伤矣愿王察之【彪谓此用贤而使不肖间之之説也而衍也非其人也】
　　犀首田盼欲得齐魏之兵以伐赵梁君与田侯【闵王】不欲犀首曰请国出五万人不过五月而赵破田盼曰夫轻用其兵者其国易危易用其计者其身易穷公今言破赵太易恐有后咎犀首曰公之不慧也夫二君者固已不欲矣今公又言难以惧之是赵不伐而二士之谋困也【二士衍盼】且公直言易而事已去矣夫难构而兵结田侯梁君见其危又安敢释卒不我予乎田盼曰善遂劝两君听犀首犀首【二字】田盼遂得齐魏之兵兵未出境梁君田侯恐其至而战败也悉起兵从之大败赵氏
　　犀首见梁居曰臣竭力尽智欲以为王广土取尊名田需从中败君王又听之是臣终无成功也需亡臣将侍需侍臣请亡王曰需寡人之股掌之臣也【犹股肱】为子之不便也杀之亡之毋谓天下何内之无若羣臣何也【内谓亲之称羣臣则衍与焉】今吾为子外之令毋敢入子之事【入犹与】入子之事者吾为子杀之亡之胡如【胡犹何】犀首许诺于是东见田婴与之约结召文子【田文】而相之魏身相于韩【身衍之身】苏代为田需説魏王曰臣请问文之为魏孰与其为齐也王曰不如其为齐也衍之为魏孰与其为韩也【衍隂晋人时属韩故下苏代説昭鱼亦云】王曰不如其为韩也【衍而字】苏代曰衍将右韩而左魏【右言助之力】文将右齐而左魏二人者将用王之国举事于世中道而不可【中道犹中立也言不能两全二国】王且无所闻之矣【不闻所以救之】王之国虽渗【言浸防浸弱如漏器然】乐而从之可也【言如漏器尚足乐虽从二子可也然从二子必亟亡不得如是也】王不如舍需于侧【舍犹厝】以稽二人者之所为二人者曰需非吾人也【需非二人之党】吾举事而不利于魏需必挫我于王二人者必不敢有外心矣二人者之所为之利于魏与不利于魏王厝需于侧【厝措同】以稽之臣以为身利【身王身】而国便于事王曰善果厝需于侧【彪谓哀王于是亦有人君之言不亡需是也惜其不旋踵需不入衍之事苏代入之矣待衍如是可也如得贤而付之阃外若此者不亦殆乎】
　　史举【即甘茂所事】非犀首于王犀首欲穷之谓张仪曰请令王让先生以国【衍以此説仪使之为已解举故举后见之】王为尧舜矣而先生弗受亦许由也衍因令王致万户邑于先生【弗受国故致邑】张仪説因令史举数见犀首王闻之而弗任也【任犹信也举既非之而数见之故王疑之】史举不辞而去
　　楚王【懐】攻梁南韩氏因围黄【元作蔷下同】成恢【魏人】为犀首谓韩王【襄】曰疾攻黄楚师必进矣魏不能支交臂而听楚韩氏必危故王不如释黄魏无韩患必与楚战战而不胜大梁不能守而又况存黄乎若战胜兵罢敝【罢音疲】大王之攻黄易矣
　　张仪为秦连横説魏王曰魏地方不至千里卒不过三十万人地四平诸侯四通条远辐凑【如木枝四分而四方凑之如辐于毂】无有名山大川之限从郑至梁不过百里从陈至梁二百余里马驰人趋不待倦而至梁【言陈郑所至皆平地】南与楚境西与韩境北与赵境东与齐境卒戍四方【它国境或有山川闗塞唯梁无之皆以卒戍守】守亭障者参列【十里一亭障隔也筑城垒为之】粟粮漕庾【漕水运庾水漕仓】不下十万魏之地势故战塲也魏南与楚而不与齐则齐攻其东东与齐而不与赵则赵攻其北不合于韩则韩攻其西不亲于楚则楚攻其南此所谓四分五裂之道也且夫诸侯之为从者以安社稷尊主强兵显名也合从者一天下约为兄弟刑白马以盟于洹水之上以相坚也夫亲昆弟同父母尚有争钱财而欲恃诈伪反覆苏秦之余谋其不可以成亦明矣大王不事秦秦下兵攻河外拔卷衍燕酸枣刧卫取晋阳则赵不南赵不南则魏不北魏不北则从道絶【主从者赵故不言其它】则大王之国欲求无危不可得也秦挟韩而攻魏韩刧于秦不敢不听秦韩为一国魏之亡可立而须也此臣之所为大王患也为大王计莫如事秦事秦则楚韩必不敢动无楚韩之患则大王髙枕而卧国必无忧矣且夫秦之所欲弱莫如楚而能弱楚者莫若魏楚虽有富大之名其实空虚其卒虽众多然而轻走易北不敢坚战悉【补】魏之兵南面而伐胜楚必矣夫亏楚而益魏攻楚而适秦【适犹归】内嫁祸安国此善事也大王不听臣秦甲出而东伐虽欲事秦而不可得也且夫从人多奋辞【犹大言】而寡可信説一诸侯之王出而乗其车约一国而成反而取【补】封侯之基是故天下之游士莫不日夜搤腕【搤把腕手也】瞠目【瞠张目也】切齿【言之力也】以言从之便以説人主人主览其辞牵其説恶得无哉臣闻积羽沈舟羣轻折轴众口铄金故愿大王之熟计之也魏王曰寡人憃愚前计失之请称东藩筑帝宫受冠带祠春秋効河外【仪传在诸国之先彪谓魏迩秦而无阻固凡横人之辞若可听唯魏也故仪先之魏一摇而诸国动矣败从之约魏其过与使魏而绎其説曰秦岂能有爱于我哉兵来不除道何为以説客先之是知其不可而訹我也且我事秦安得高卧而无忧哉如是展转计之则仪之辞屈矣魏不摇诸侯将又曰彼魏四达之国又迩于秦彼犹坚约不动我何惧乎秦如是则诸侯一矣惜魏之不知出此也】
　　齐魏约而伐楚以董庆为质于齐楚攻齐大败之而魏弗救田婴怒将杀董庆盱夷【皆魏人】谓田婴曰楚攻齐大败之而不敢深入者以魏为将内之于齐【言纵楚使深入乃击之也】而击其后今杀董庆是示楚无魏也魏怒合于楚齐必危矣不如贵董庆以善魏而疑之于楚也
　　张仪走之魏【传言秦武元年羣臣恶之乞之梁此九年】魏将迎之张丑諌于王欲勿内不得于王【王不听也】张丑退复諌于王曰王亦闻老妾事其主妇者乎子长色衰重嫁而已【重犹再】今臣之事王若老妾之事其主妇者魏王因不纳张仪【彪谓丑之自比若此岂可望以士君子之行哉哀王聴其説是亦魏媪之耄者耳】
　　【衍魏字】文子【田文】田需周霄【孟子时有此人至是三十年矣】相善欲罪犀首犀首患之谓魏王曰今所患者齐也婴子言行于齐王【闵】王欲得齐则胡不召文子而相之彼必务以齐事王王曰善因召文子而相之犀首以倍田需周霄【二人虽善文今衍荐文文必善衍善衍则复背其所善】
　　魏王令恵施【施自孟子时至是亦三十余年】之楚令犀首之齐钧二子者【言恩礼之等】乗数钧【车乗之数】将测交也【测犹卜也视何国厚吾使因知其厚我　下衍楚王闻之四字】施因令人先之楚言曰魏王令犀首之齐恵施之楚钧二子者将测交也【施欲楚之厚已】楚王闻之因郊迎恵施
　　田需贵于魏王恵子曰子必善左右今夫杨横树之则生倒树之则生折而树之又生然使十人树杨一人拔之则无生杨矣故以十人之众树易生之物然而不胜一人者何也树之难而去之易也今子虽自树于王而欲去子者众则子必危矣
　　田需死昭鱼谓苏代曰田需死吾恐张仪薛公【婴】犀首之有一人相魏者代曰然则相者以谁而君便之也昭鱼曰吾欲太子之自相也代曰请为君北见梁王必相之矣昭鱼曰奈何代曰若其为梁王【若汝也】代请説君昭鱼曰奈何对曰代也从楚来昭鱼甚忧代曰君何忧曰田需死吾恐张仪薛公犀首有一人相魏者代曰勿忧也梁王长主也必不相张仪张仪相魏必右秦而左魏薛公相魏必右齐而左魏犀首相魏必右韩而左魏梁王长主也必不使相也王曰然则寡人孰相【以史补王曰下八字】代曰莫如太子之自相是三人皆以太子为非固相也【固犹久】皆将务以其国事魏而欲丞相之玺【印也】以魏之强而持三万乗之国辅之魏必安矣故曰不如太子之自相也遂北见梁王以此语告之太子果自相【魏记九年有】
　　周防善齐翟强善楚二子者欲伤张仪于魏张子闻之因使其人【仪之人】为见者啬夫【见者防与强见王也】间见者【间以伺候之】因无敢伤张子【此九年仪再相魏时】
　　周防入齐【魏不善之】秦王【武】怒令姚贾让魏王【防盖秦所置以相魏者】魏王为之【为防盖秦亦怒防之去魏】谓秦王曰魏之所以为王通天下者以周防也今防遁寡人入齐齐无通于天下矣【齐秦为敌魏既以防通天下于秦则外齐矣今防入齐天下不知以谓魏使之之齐败齐事因不通齐矣】敝邑之事王亦无齐累矣【齐纳魏所不善则可以絶之】大国欲急兵【伐齐】则趣赵而已【促使应秦也魏不善最而言为最所以自为也按此姚贾与始皇所问之人相去八十余年高诱欲以为陈贾若此人者可也盖陈舜后得为姚姓而孟子与秦武魏哀时犹相及独以毁韩非相毁之人为此人则年时相絶大远矣可乎哉】
　　秦召魏相信安君【史不书】信安君不欲往苏代为説秦王【武或昭】曰臣闻之忠不必党【为信安説疑于党之】党不必忠今臣愿为【补】大王陈臣之愚意恐其不忠于下吏自使有要领之罪【要领斩刑也】愿大王察之今大王令人执事于魏【谓别置相以代信安】以完其交臣恐魏交之益疑也将以塞赵也【信安必右赵者秦召而代之欲魏不通赵】臣又恐赵之益劲也【交魏益坚】夫魏王之爱习魏信也甚矣【魏信即信安省言之】其智能而任用之也厚矣其畏恶尊严秦也明矣【恶犹惮】今王之使人入魏而不用则王之使人入魏无益也若用【用秦所使】魏必舍所爱习而用所畏恶此魏王之所不安也夫舍万乗之事而退【谓去相位】此魏信之所难行也夫令人之君处所不安令人之相行所不能以此为亲则难久矣臣故恐魏交之益疑也且魏信舍事【亦去信也】则魏【元作赵】之谋者必曰舍于秦【此舍犹弃夺其爱习是秦弃魏也】秦必令其所爱信者用赵是赵存而我亡也【我魏也秦本欲塞赵而云然此魏自疑之辞非必秦意】赵安而我危也则上有野战之气【将与秦战】下有坚守之心臣故恐赵之益劲也【魏不能独抗秦必结赵】大王欲完魏【补】之交而使赵小心乎不如用魏信而尊之以名魏信事王国安而名尊离王【不事之】国危而权轻然则魏信之事王也上所以为其主者忠矣下所以自为者厚矣彼其事王必完矣赵之用事者必曰魏氏之名族不髙于我土地之实不厚于我魏信以【衍韩字】魏事秦秦甚善之国得安焉身得尊焉今我构【元作讲】难于秦兵为招质【言于用兵为招为质招言召兵质犹本也为之张本】国处削危之形非得计也结怨于外主患于中身处死亡之地非完事也彼将伤其前事而悔过其行冀其利必多割地以深下王【下亦事也】则是大王垂拱多割地以为利重【得地则益重】尧舜之所求而不能得也臣愿大王察之【彪谓尧舜让天下而何爱于地此时辩士欲重其事而言之过若此者不一也】
　　楼牾【魏人后又作梧】约秦魏魏太子为质【此十二年朝秦】纷彊【魏人】欲败之谓太后曰国与还者也【还犹反也两国相与好恶循环不定】败秦而利魏魏必负之【负言魏得利而强将不事秦所谓还反】负秦之日太子为粪矣【即所谓粪之】太后坐王而泣【使王坐而泣于前】王因疑于太子【不决遣】令之留于酸枣楼子患之昭衍为周之梁楼子告之昭衍见梁王梁王曰何闻曰闻秦且伐魏王曰为期与我约矣【言期以太子结约而不遣为此故伐耶】曰秦疑于王之约以太子之留酸枣而不之秦秦王【昭】之计曰魏不与我约必攻我我与其处而待之见攻不如先伐之以秦强折节而下与国【与与国共伐魏】臣恐其害于东周【不欲正言魏受伐魏与周邻言周则魏可知元在秦防】
　　秦楚攻围皮氏【亦十三年】为魏谓楚王【懐】曰秦楚胜魏魏王之恐【衍也字】见亡也【元作矣】必合于秦王何不背秦而与魏王魏王喜必内太子【岂秦归太子而攻邪】秦恐失楚必効城地于王王虽复与之攻魏可也楚王曰善乃背秦而与魏魏内太子于楚秦恐许楚城地欲与之复攻魏樗里疾怒欲与魏攻楚恐魏之以太子在楚不肯也为疾谓楚王曰外臣疾使臣谒之曰敝邑之王【昭】欲効城地【前许之未入也】而为魏太子之尚在楚也是以未敢王出魏质臣请効之而复固秦楚之交以疾攻魏【此疾速也非名】楚王曰诺乃出魏太子秦因合魏以攻楚
　　魏太子在楚为【元作谓】楼子【□也从太子为质而楚任之】于鄢陵【楚用事者所封】曰公必且待齐楚之合也以救皮氏今齐楚之理必不合矣彼翟子【强也魏人仕齐】之所恶于国者无公矣【无如鄢陵】其人皆欲合齐秦外楚以轻公【人翟之人】公必谓齐王【闵】曰魏之受兵非秦实首伐之也楚恶魏之事王也故劝秦攻魏齐王故欲伐楚【此士言齐本自欲尔】而又怒其不已善也必令魏以地听秦而为和以强子之强【言仪往日】有秦韩之重齐王恶之而魏王不敢据也【言魏襄为齐逐仪】今以齐秦之重外楚以轻公臣为公患之钧之出地以为和于秦也【钧言齐与楚】岂若由楚乎秦疾攻楚【衍楚字】还兵魏王必惧公因割【元作寄】汾北以与秦而为和【汾北魏地鄢陵宜因其惧使割予秦此所谓由楚】合亲以孤齐【秦赵魏合】秦楚重公公必为相矣臣意秦王【昭】与樗里疾之欲之也臣请为公説之乃谓樗里子曰攻皮氏此王之首事也【首言主兵】而不能拔天下且以此轻秦且有皮氏于以攻韩魏利也樗里子曰吾已合魏矣无所用之【故史书未拔而解】对曰臣愿以鄙心意公【意犹度】公无以为罪有皮氏国之所大利也而以与魏公终自以为不能守也故以与魏今公之力有余守之【于守为有余】何故而弗有也樗里子曰奈何曰魏王之所恃者齐楚也所用者楼□翟强也今齐王谓魏王曰欲讲攻于齐【言欲讲秦攻秦皆于我夫魏求救欲讲而已而齐兼言攻故下言主兵】主兵之辞也是弗救也楚王【懐】怒于魏之不用楼子而使翟强为和也【和齐秦】怨顔已絶之矣【怨魏欲絶之见于顔色】魏王之惧也见亡【以有亡形而惧】翟强欲合齐秦外楚以轻楼□【此强之和】楼□欲合秦楚外齐以轻翟强公不如按魏之和【按谓主之】使人谓楼子曰子能以汾北与我乎请合于楚外齐以重公也此吾事也【疾言此事吾所欲为】楼子与楚王必疾矣【言应之速】又谓翟子子能以汾北与我乎【强亦魏人】必为合于齐外【衍于字】楚以重公也翟强与齐王必疾矣是公外得齐楚以为用内得楼□翟强以为佐【主魏言之故言内】何故不能有地于河东乎【言且得皮氏按此盖楼□在楚欲因楚和秦以息攻鄢陵不顺也故此士説之又説樗里凡其辞两言齐楚翟楼示无所偏也而于楚独曰吾事则是为楼子也】
　　献书秦王【昭】曰臣窃闻大王之谋出事于梁【谓攻之】谋恐不出于计矣【非得计也】愿大王之熟计之也梁者山东之要也【腰人身之中】有虵于此【兵法所谓率然】击其尾其首救击其首其尾救击其中身首尾皆救今梁者天下之脊也夫秦攻梁者是示天下要断山东之脊也【要犹欲】是山东首尾皆救中身之时也山东见亡必恐恐必大合山东尚强臣见秦之必大忧可立而待也臣窃为大王计不如南出事于南方【谓楚】其兵弱天下不【补】必能救地可广大【言秦地】国可富兵可强主可尊王不闻汤之伐桀乎试之弱宻须氏【试谓先之以其弱可必克也周纪注宻须在安定隂宻】以为武教得宻须氏而汤知服桀矣今秦欲与山东为雠不先以弱为武教兵必大挫国必大忧秦果南攻蓝田鄢郢【蓝田秦地疑衍文彪谓攻伐先后理正应尔故司马错为秦议以伐蜀为先而我蓺祖欲平太原诸国亦先平蜀】
　　魏秦伐楚【秦昭六年与魏韩共攻楚此十八年】魏王不欲楼缕谓魏王曰王不与秦攻楚楚且与秦攻王王不如令秦楚战王交制之【缓时为秦计耳故明年相秦】
　　昭王【哀王子元年赧王二十年丙寅】
　　秦败东周与魏战于伊阙杀犀武【此三年】魏令公孙衍乗胜而留于境【乗言因秦胜我留而与之讲若秦既去则无及已】请卑辞割地以讲于秦为窦屡【魏人】谓魏王曰臣不知衍之所以听于秦之少多然而臣能半衍之割而令秦讲于王王曰奈何对曰王不若与窦屡闗内侯【侯于闗内耳此时未为爵】而令之赵王重其行而厚奉之因扬言曰闻周魏令窦屡已割魏于奉阳君而听秦矣【因赵讲秦】夫周君窦屡奉阳君之与穰侯贸首之仇也今行和者窦屡也制割者奉阳君也太后恐其不因穰侯也【后穰侯之姊】而欲败之必以少割请合于王而和于东周与魏也
　　秦约赵而伐魏魏王患之芒卯曰王勿忧也臣请发张倚【魏人】使谓赵王【恵文】曰夫邺寡人固形【元作刑】弗有也【形犹势也髙注为刑法虽通而此书多作形】今大王收秦而攻魏寡人请以邺事大王赵王喜召相国而命之曰魏王请以邺事寡人使寡人絶秦相国曰收秦攻魏利不过邺今不用兵而得邺请许魏张倚因谓赵王曰敝邑之吏効城者已在邺矣大王且何以报魏赵王因令闭闗絶秦秦赵大恶芒卯应赵使曰敝邑所以事大王者为完邺也今効【元作郊】邺者使者之罪也卯不知也赵王恐魏承秦之怒遽割五城以合于魏而支秦【此六年书卯以诈重者此也　彪谓此冯亭上党之事也恵文失之于魏孝武失之于韩虽所丧败有寡多之差其贪而不明真父子也】
　　芒卯谓秦王【昭】曰王之士未有为之中者也【中谓用事于诸国之中犹内应云】臣闻明王不背【元作咠】中而行王之所欲于魏者长平【元作羊下同属汝南】王屋【在河东垣县东北】洛林【即苏代所谓林中河南宛陵林乡也】之地也王能使臣为魏之司徒【本周官此所谓为之中】则臣能使魏献之秦王曰善因任以为魏之司徒谓魏王曰王所患者上地也【上流之地近秦】秦之所欲于魏者长平王屋洛林之地也王献之秦则上地无忧患因请以下兵东击齐攘地必逺矣魏王曰善因献之秦地入数月而秦兵不下魏王谓芒卯曰地入数月而秦兵不下何也芒卯曰臣有死罪虽然臣死则契折于秦【折毁也言不可有责于秦】王无以责秦王因赦其罪臣为王责约于秦乃之秦谓秦王曰魏之所以献长平王屋洛林之地者欲以下大王之兵东击齐也今地已入而秦兵不可下臣则死人也虽然后山东之士无以利事王者矣秦王惧然曰国有事未赡【元作澹】下兵也【赡给也】今以兵从后十日秦兵下芒卯并将秦魏之兵以东击齐启地二十二县
　　苏代【元作秦下同】拘于魏欲走而之齐【元作韩】魏氏闭闗而不通齐使苏厉为之谓魏王曰齐请以宋地【时未举宋此侵代所得耳】封泾阳君而秦不受也夫秦非不利有齐而得宋地然其所以不受者不信齐王【闵】与苏代也【疑其善魏】今秦见齐魏之不合【衍也字】如此其甚也则齐必不欺秦而秦信齐矣齐秦合而泾阳君有宋地则非魏之利也故王不如复东苏代【使得之齐】秦必疑齐而不听也夫齐秦不合天下无忧伐齐成则地广矣【齐无秦而魏伐之可以得地苏传有在齐伐宋之前】
　　五国伐秦【成泽之伇此十年】无功而还其后齐欲伐宋而秦禁之齐令宋郭之秦请合而以伐宋秦王【昭】许之魏王畏齐秦之合也欲讲于秦谓魏王曰秦王谓宋郭曰分宋之城服宋之强者六国也乗宋之敝而与王争得者【王齐闵】楚魏也请为王母楚楚之伐魏也而王独举宋王之伐宋也请刚柔而皆用之【宋强宋弱皆必代之】如宋者欺之不为逆杀之不为雠者也王无与之讲以取地既已得地又以力攻之期于防宋而已矣臣闻此言而窃为王患【元作悲】秦必且用此于王矣【用楚伐魏】又必且刧【元作曰】王以求地既已得地又且以力攻王又必谓王【衍曰字】使王轻齐齐魏之交已丑【恶也】又且收齐以东索于王秦甞用此于楚矣又甞用此于韩矣愿王之深计之也秦善魏不可知也已【言不可信】故为王计太上伐秦其次賔秦其次坚约而详讲与国无相雠也秦齐合国不可为也已王其听臣也必无与讲【与秦讲】秦权重魏魏冉明熟【元作孰】是【言虑此明且熟】故有谓【元作又为】足下【或人谓魏王为足下】伤秦者【伤犹】不敢显也【恐秦觉之】天下可令伐秦则隂劝而弗敢图也见天下之伤秦也则先鬻与国而以自解也【言与国为之非我也】天下可令賔秦则为刧于与国而不得已者天下不可则先去【背诸国也】而以秦为上交以自重也如是人者鬻王以为资者也而焉能免国于患免国于患者必穷三节而行其上上不可则行其中中不可则行其下下不可则明不与秦而生以残秦【生犹进言伐之不已】使秦皆无百怨百利唯已之曽安【已止曽则也言使秦见残不择利害唯务止魏之残以自安也】无【补】令天【元作足】下鬻之以合于秦【所谓鬻王以秦为上交者】是免国于患者之计也臣何足以当之虽然愿足下之论臣之计也燕齐雠国也【两国自宣闵易昭再世相雠】秦兄弟之交也【燕齐与秦】合雠国以伐婚姻【犹兄弟也此士欲为魏合燕齐以伐秦】臣为之苦矣【言伐秦之难而已为之】黄帝战于涿鹿之野而西戎之兵不至禹攻三苖而东夷之民不赴【元作起言帝王用兵犹有不从者不经见】以燕齐【补】伐秦黄帝之所难也而臣已致燕甲而起齐兵矣臣又编事三晋之吏奉阳君孟甞君韩珉【元从口】周防周韩余为徒【与为徒友】从而下之恐其伐秦之报也又身自丑于秦【与秦恶】扮之【扮并也握也言合诸国】请焚天下之秦符者臣也次焚符之约者臣也【之诸国】次【元作欲】使五国约闭秦闗者臣也【不通秦】奉阳君韩余为既和矣苏脩朱婴【此皆三晋之吏】皆隂在邯郸臣又説齐王而往败之【败宋郭合秦之约】天下共讲因使苏脩游天下之语【游揄扬之】而以齐为上交【盖诈】兵请伐魏【兵齐兵】臣又争之以死而果西因苏脩重报【脩在邯郸齐之西也报以齐不伐魏】臣非不知秦权【元作劝】之重也然而所以为之者为足下也【彪谓此非苏代不能也故史言代复约从亲如苏秦时独所谓行其上不可则行其中下为不可用也夫伐秦不胜窜走求成之不给安能賔之诸侯见其败轻之矣岂有听其坚约之説哉盖代之计専以伐之为上而游辞以见其多防耳计不出于此也】
　　叶阳君【赵人】约魏魏王将封其子谓魏王曰王甞身济漳朝邯郸抱葛孽【元作薛】隂成以为赵养邑【供养之邑】而赵无为王有也王能又封其子河【元作问】阳姑宻【元作衣】乎【赵恵文十三年有与此语同云封李兑子则叶阳者兑之封乎】臣为王不取也魏王乃止【恵文十三年此十年】
　　秦使赵攻魏魏谓赵王【恵文】曰攻魏者亡赵之始也昔者晋人欲亡虞而先伐虢伐虢者亡虞之始也故荀息以马与璧假道于虞宫之竒谏而不听卒假晋道晋人伐虢反而取虞故春秋书之以罪虞公今国莫强于赵而并【衍齐字】秦王【昭】贤而有声者相之【并犹兼声威声相助也言赵强矣兼得秦助】所以为心腹之疾者赵也【言秦以赵为疾】魏者赵之虢也赵者魏之虞也听秦而攻魏者虞之为也愿王之熟计之也
　　秦将伐魏魏王闻之夜见孟甞君【本传齐闵骄故奔魏魏相之此十一年】告之曰秦且攻魏子为寡人谋奈何孟甞君曰有诸侯之救则国可存也王曰寡人愿子之行也重为之约车百乗孟甞君之赵谓赵王【恵文】曰文愿借兵以救魏赵王曰寡人不能孟甞君曰夫敢借兵者以忠王也王曰可得闻乎孟甞君曰夫赵之兵非能强于魏之兵魏之兵非能弱于赵也然而赵之地不嵗危而民不嵗死而魏之地嵗危而民嵗死者何也以其西为赵蔽也【魏在赵西为之蔽秦】今赵不救魏魏歃盟于秦【歃歠血也】是赵与强秦为界也地亦且嵗危民亦且岁死矣此文之所以忠于大王也赵王许诺为起兵十万车三百乗又北见燕王【昭】曰先日公子【称其父婴】甞约两主之交矣今秦且攻魏愿大王之救之燕王曰吾嵗不熟二年矣今又行数千里而以助魏且奈何田文曰夫行数千里而救人者此国之利也今魏王出国门而望见军虽欲行数千里而助人可得乎燕王尚未许也田文曰臣効便计于王王不用臣之忠计文请行矣恐天下之将有大变也王曰大变可得闻乎曰秦攻魏未能克之也而台已燔游已夺矣【不暇游观】而燕不救魏魏王折节割地以国之半与秦秦必去矣秦已去魏魏王悉韩魏之兵又西借秦兵以因赵之众以四国攻燕王且何利利行数千里而助人乎利出燕南门而望见军乎则道里近而输又易矣【输以饷军】王何利燕王曰子行矣寡人听子乃为之起兵八万车三百乗以从田文魏王大说曰君得燕赵之兵甚众且亟矣秦王【昭】大恐割地请讲于魏因归燕赵之兵而封田文【彪谓田文可谓善言者矣其说赵也迩而不偪其説燕也直而不倨与夫嚂口虚喝者异矣】
　　穰侯攻大梁【秦昭二十四年攻魏至大梁此十三年】乗郢北【元作北郢郢楚别邑其北近魏】魏王且从【从顺服也】谓穰侯曰君攻楚得宛穰以广陶攻齐得刚博【并属太山】以广陶攻魏得许鄢陵以广陶秦王【昭】不问者何也以大梁之未亡也今日大梁亡许鄢陵必议【议其不当得】议则君必穷为君计者勿攻便
　　白珪【魏人孟子称之赵岐以为周人非也盖至是三四十年矣】谓新城君曰夜行者能无为姧不能禁狗使无吠已也故臣能无议君于王【戎贵于秦王宜为秦王今珪説之岂非珪使魏戎来魏】不能禁人议于君也【秦防段彦语同】
　　秦攻韩之管【后志河南管城注在京县东北】魏王发兵救之昭忌曰夫秦强国也而韩魏壤【言地与秦接】秦【元作梁】不出攻则已若出攻非于韩也必于魏也今幸而于韩此魏之福也王若救之夫解攻者必韩之管也致攻者必魏之梁也魏王不听曰若不因救韩韩怨魏西合于秦秦韩为一则魏危遂救之秦果释管而攻魏魏王大恐谓昭忌曰不用子之计而祸至为之奈何昭忌乃为之见秦王【昭】曰臣闻明主之听也不以挟私为政【与正同】是参行也【以诸国参攷而行言参彼已也】愿大王无攻魏听臣也秦王曰何也昭忌曰山东之从时合时离何也秦王曰不识也曰天下之合以王之不必也【犹言不可测也方攻韩又攻魏是也】其离也以王之必也【伐一不移伐则诸国知免不急于从也】今攻韩之管国危矣未卒而移兵于梁合天下之从无精于此者矣【精犹明】以为秦之求索必不可支也今为王计者不如制【元作齐】赵秦已制赵则燕不敢不事秦荆济不能独从【荆楚济齐】天下争敌于秦则弱矣【言诸国合而竞与秦敌则秦弱】秦王乃止【彪谓邻国有兵救之防邻之义昭王言是也秦伐韩而魏救之挑秦之祸昭忌之言亦是也要之从约坚则宜救犹救同室之鬬也无从约而救之则是鄊邻有鬬被髪缨冠而往是岂不可已乎】
　　芮宋【魏人】欲絶秦赵之交故令魏氏收秦太后之养地【宣太后】秦王【昭】怒芮宋谓秦王曰魏委国于王【委与之】而王不受故委国于赵也李郝【赵人】谓臣曰子言无秦而养秦太后以地是欺我也故敝邑收之秦王怒遂絶赵
　　为魏谓楚王【顷襄】曰索攻魏于秦【楚以攻魏索于秦】秦必不听王矣是智困于秦而交疎于魏也楚魏有怨则秦重矣故王不如顺天下【天下不欲秦伐魏】遂伐齐与魏便地【言以所得齐地与魏易两便也】兵不伤交不变所欲必得矣
　　管之【魏人】令翟强与秦事【之不欲故推之于强】谓魏王曰【之谓之】之与强犹晋人之与楚人也晋人见楚人之急带劒而缓之楚人恶其缓而急之今鼻之入秦之传舍【郦食其传注止息置之舍】舍不足以舍之【侍卫之盛舍不能容】强之入无苏于秦者【言秦轻之无与为樵苏者】强王贵臣也而秦若此其甚安可【秦待己巳厚可以不与秦事秦轻强矣欲其重之必令与秦事乃可】
　　成阳君【秦昭十七年入朝者于此知为韩人不疑】欲以韩魏听秦魏王弗利白珪谓魏王曰王不如隂使人説成阳君曰君入秦秦必留君而以多割于韩矣韩不听秦必留君而伐韩矣故君不如安行【安犹徐】求质于秦【质事有不留之验乃可入】成阳君必不入秦秦韩不【衍敢字】合则王重矣
　　安厘王【昭王子元年　赧王三十九年乙酉】
　　秦败魏于华【华山在农华隂秦纪作华阳注亭名在宻县事在此二年】走芒卯而围大梁须贾【魏人】为魏谓穰侯曰臣闻魏氏大臣父兄皆谓魏王曰初时恵王伐赵战乎三梁【春秋秦取梁汉夏阳也河南有梁周小邑也陈留浚仪大梁为三皆魏地】十万之军拔邯郸【秦十二年攻赵虏庄贾】赵氏不割而邯郸复归齐人攻燕杀子之破故国燕不割而燕国复归燕赵之所以国全兵劲而地不并乎诸侯者以其能忍难而重出地也宋中山数伐数割而随以亡臣以为【此臣魏大臣所称】燕赵可法而宋中山可无为也夫秦贪戾之国而无亲蚕食魏尽晋国战胜睾子【地缺】割八县地未毕入而兵复出矣夫秦何厌之有哉今又走芒卯入北地【梁之北非郡】此非但攻梁也且刧王以多割也王必勿听也今王循楚赵而讲【循犹顺也以下文考之秦时盖合楚赵共攻魏魏见二国为秦用遂欲讲秦不反覆思之也】楚赵怒而与王争事秦秦必受之秦挟楚赵之兵以复攻则国救亡不可得【衍也字】已愿王之必无讲也王若欲讲必少割而有质【亦事验也】不然必欺是臣之所闻于魏也愿君之以是虑事也周书曰维命不于常此言幸之不可数也夫战胜睾子而割八县此非兵力之精非计之功也天幸为多矣今又走芒卯入北地以攻大梁是以天幸自为常也智者不然臣闻魏氏悉其百县胜兵以止戍大梁臣以为不下三十万以三十万之众守十仭之城臣以为虽汤武复生弗易攻也夫轻信楚赵之兵陵十仭之城载三十万之众而志必举之臣以为自天下之始分以至于今未甞有之也攻而不能拔秦兵必罢【音疲】隂必亡【隂穰侯别邑】则前功必弃矣今魏方疑可以少割收也愿君【补】之及楚赵之兵未任于大梁也【未以攻梁自任】亟以少割收魏魏方疑而得以少割为和必欲之则君得所欲矣楚赵怒于魏之先已讲也【已兵未至而与秦讲】必争事秦从是以散【从横之从】而君后择焉【择其所与于从散之后】且君之甞割晋国取地也何必以兵哉【先割取时不用兵】夫兵不用而魏効绛安邑又为隂启【言得二县以拓隂之封地】两机尽【两谓得县启封尽无遗也】故宋卫効【魏自比二国二国小国也】尤惮【元作惮尤】秦兵【出地而小故愈畏秦】已合【魏合秦】而君制之何求而不得何为而不成臣愿君之熟计而毋行危也穰侯曰善乃罢梁围【彪谓贾之説不足以已秦也为其为魏也过深而説秦也不切夫以秦为天幸而欲其毋行危也秦岂信之哉秦行是何危之有且其为魏之过深也适足以疑秦岂沮于是哉梁围之解将别有故非贾力也】
　　秦败魏于华魏王且入朝于秦周诉谓王曰宋人有学者三年反而名其母其母曰子学三年反而名我者何也其子曰吾所贤者无过尧舜尧舜名吾所大者无大天地天地名今母贤不过尧舜母大不过天地是以名母也其母曰子之于学者【于其所学】将尽行之乎愿子之有以易名母也子之于学也将有所不行也愿子之且以名母为后也今王之事秦尚有可以易入朝者乎愿王之有以易之而以入朝为后魏王曰子患寡人入而不出邪许绾为我祝曰入而不出请殉寡人以头周诉对曰如臣之贱也今人有谓臣曰入不测之渊而必出不出请以一防首为汝殉者臣必不为也今秦不可知之国也犹不测之渊也而许绾之首犹防首也内王于不可知之秦而殉王以防首臣窃为王不取也且无梁孰与无河内急王曰梁急无梁孰与无身急王曰身急曰以三者身上也河内其下也秦未索其下而王効其上可乎王尚未听也支期曰王视楚王【顷襄】楚王入秦【絶句】王以三乗先之【先楚至秦】楚王不入楚魏为一尚足以捍秦王乃止王谓支期曰吾始已诺于应侯矣今不行者欺之矣支期曰王勿忧也臣使长信侯【魏相之善应侯者】请无内王王待臣曰支期説于长信侯曰王命召相国长信侯曰王何以臣为支期曰臣不知也王急召君长信侯曰吾内王于秦者寜以为秦邪吾以为魏也支期曰君无为魏计君其自为计且安死乎【问何所安】安生乎安穷乎安贵乎君其先自为计后为魏计长信君曰楼公将入矣【缓也俟其入欲与之议】臣今从支期曰王急召君君不行血溅君襟矣长信侯行支期随其后且见王支期先入谓王曰伪病者乎而见之【令王见而辞疾】臣已恐之矣长信侯入见王王曰病甚奈何吾始已诺于应侯矣意虽道死行乎【虽死于路犹将行】长信侯曰王母行矣臣能得之于应侯矣【能使应侯止王之行】愿王无忧【彪谓周诉之爱王也甚忠其谕王也甚明贤智人也厘王不能听而听支期期岂贤于诉哉盖期之所効者事而诉之所谕者理庸主固可示以事而难以理论也防二臣者厘其为楚懐与】
　　华军之战魏不胜秦明年将使段干崇割地而讲孙臣【并魏人】谓魏王曰魏不以败之上割【上谓当其时】可谓善用不胜矣而秦不以胜之上割可谓不善用胜矣今处期年乃欲割是羣臣之私【计不及也】而王不知也且夫欲玺者【得秦封受其玺】段干子也王因使之割地欲地者秦也而王因使之授【元作受】玺夫欲玺者制地而欲地者制玺其势必无魏矣且夫姧臣固皆欲以地事秦以地事秦譬犹抱薪而救火也薪不尽则火不止今王之地有尽而秦之求无穷是薪火之説也魏王曰善虽然吾已许秦矣不可以革也【革更也】对曰王独不见夫博者之用枭邪【犹上善用胜矣】欲食则食欲握则握【握不食也食者行棊握不行也故史曰便则行不便则止】今君刧于羣臣而许秦因曰不可革何用智之不若枭也魏王曰善乃按其行【按犹止记四年有】
　　秦魏为与国齐楚约而欲攻魏魏使人求救于秦冠盖相望秦救不出魏人有唐雎【元作且】者年九十余谓魏王曰老臣请出西説秦令兵先臣出可乎魏王曰敬诺遂约车而遣之唐睢见秦王【昭】秦王曰丈人芒然乃逺至此甚苦矣魏来求救数矣寡人知魏之急矣唐睢对曰大王已知魏之急而救不至者是大王筹防之臣无任矣【不堪其事】且夫魏一万乗之国称东藩受冠带祠春秋者以为秦之强足以为与也今齐楚之兵已在魏郊矣大王之救不至魏急则且割地而约齐楚王虽欲救之岂有及哉是亡一万乗之魏而强二敌之齐楚也窃以为大王筹防之臣无任矣秦王喟然愁悟遽发兵日夜赴魏齐楚闻之乃引兵而去魏氏复全唐睢之説也【説十一年有】
　　虞卿谓赵王【恵文】曰人之情寜朝人乎寜朝于人也赵王曰人亦寜朝人耳何故寜朝于人虞卿曰夫魏为从主而违者范痤也【魏相】今王能以百里之地若万户之都请杀范痤于魏范痤死则从事可移于赵【赵王从也】赵王曰善乃使人以百里之地请杀范痤于魏魏王许诺使司徒【本周卿此特主徒者耳】执范痤而未杀也范痤献书魏王曰臣闻赵王以百里之地请杀痤之身夫杀无罪范痤【衍痤字】薄故也【犹细事】而得百里之地大利也臣窃为大王美之虽然而有一焉百里之地不可得而死者不可复生也则王必为天下笑矣臣窃以为与其以死人市不若以生人市便【元作使】也又遗其后相信陵君书曰夫赵魏敌战之国也赵王以咫尺之书来而魏王轻为之杀无罪之痤痤虽不肖故魏之免相【衍望字】也甞以魏之故得罪于赵夫国无用臣【用言可任者】外虽得地势不能守今能守魏者莫如君矣王听赵杀痤之后强秦袭赵之欲【袭言犹因赵之故态也】倍赵之割则君将何以止之此君之累也信陵君曰善遽言之王而出之【十一年有与其以死市下元在赵防】
　　魏将与秦攻韩朱已【史作无忌】谓魏王曰秦与戎翟同俗有虎狼之心贪戾好利而无信不识礼义徳行茍有利焉不顾亲戚兄弟若禽兽耳此天下之所同知也非所施厚积徳也故太后母也而以忧死【秦昭四十二年此十二年】穰侯舅也功莫大焉而竟逐之两弟无罪而再夺之国此其于亲戚兄弟若此而又况于仇雠之敌国也今大王与秦伐韩而益近秦臣甚惑之而王弗识也则不明矣羣臣知之而莫以此諌则不忠矣今夫韩氏以一女子承一弱主【此十二年桓恵立八年矣】内有大乱外安能支强秦魏之兵王以为不破乎韩亡秦有郑地【时郑亡属韩】与大梁邻王以为安乎王欲得故地【盖甞丧地于韩今欲取之】而今负强秦之祸也王以为利乎秦非无事之国也韩亡之后必且便事便事必就易与利就易与利必不伐楚与赵矣是何也夫越山逾河絶韩之上党而攻强赵则是复阏与之事也【先时赵奢败秦于此】秦必不为也若道河内倍邺朝歌【倍音背】絶漳滏之水而以与赵兵决胜于邯郸之郊是受智伯之祸也秦又不敢伐楚道渉山【元作而】谷行三千里而攻危隘之塞所行者甚逺而所攻者甚难秦又弗为也若道河外背大梁而右上蔡召陵以与楚兵决于陈郊秦又不敢也故曰秦必不伐楚与赵矣又不攻卫与齐矣韩亡之后兵出之日非魏无攻矣秦故有懐地邢丘之城垝津【地缺】而以之临河内河内之共汲莫不危矣秦有郑地得垣雍【秦纪注河内卷有垣雍城】决荥泽【属荥阳书注在敖仓东南】而水大梁大梁必亡矣王之使者大过矣乃恶安陵氏于秦【安陵魏之不欲攻韩者与羣臣异故恶之】秦之欲许之久矣【许言听之久言秦之先自恶之】然而秦之叶阳昆阳与舞阳髙陵邻【髙陵属琅邪此二县安陵封地以与昆阳叶阳邻故秦久恶安陵】听使者之恶也随安陵氏而欲亡之秦绕舞阳之北以东临许则南国必危矣【周纪注南国江汉之间又曰南阳也今详此时属韩】南国虽无危则魏国岂得安哉且夫憎韩不受安陵氏可也夫不患秦之不爱南国非也异日者【异犹它】秦乃在河西晋国之去梁也千里有余【言都绛安邑时】有【补】河山以防【元作兰下同】之【防入之防】有周韩而间之从横【元作林】军【横之军】以至于今秦十攻魏五入国中边城尽拔文台堕垂都焚【勾阳有垂都亭】林木伐麋鹿尽而国继以围又长驱梁北东至陶卫之郊【卫在河淇之间与陶接故范蠡亦云】北至乎阚【魏记注在东平须昌】所亡乎秦者山北【山吴华之属】河外河内大县数百名都数十秦乃在河西晋国之去大梁也尚千里而祸若是矣又况于使秦无韩而有郑地无河山以防之无周韩以间之去大梁百里祸必百此矣异日者从之不成也【元作矣】楚魏疑而韩不可得而约也今韩受兵三年矣【受秦兵】秦挠之以讲【以求地擿挠之】韩知亡犹弗听投质于赵【质约也见下】而请为天下鴈行顿刄【鴈行言以次进】以臣之愚【补】观之则楚赵必与之攻矣此何也则皆知秦欲【补】之无穷也非尽亡天下之兵而臣海内之民必不休矣是故臣愿以从事乎王王速受楚赵之约而挟韩【衍魏字】之质以存韩为务因求故地于韩韩必効之如此则士民不劳而故地得其功多于与秦共伐韩然而无与强秦邻之祸夫存韩安魏而利天下此亦王之大时已通韩之上党于共使【使去音通其道不通它使将为闗也】道已通因而闗之出入者赋之【赋征取】是魏重质韩以其上党也【质有要也】共有其赋【韩魏共之】足以富国韩必徳魏爱魏重魏畏魏韩必不敢反魏韩是魏之县也魏得韩以为县则卫大梁河外必安矣【卫时已附梁】今不存韩则二周必危安陵必易【秦轻之也】楚赵【衍楚字】大破卫齐甚畏【皆为秦所胜制】天下之西乡而驰秦入朝为臣之日不久【记有与上二章相次彪谓言秦之情者众矣与白于此者也】
　　秦赵构难而战【长平之役此十七年】谓魏王曰不如收【元作齐】赵而构之秦【构者合其战也收赵而助之赵必与秦合战】王不构赵赵不以毁构矣【毁折也言不收赵赵不能以毁折之兵独与秦合战】而构之秦赵必复鬬鬬必重魏是并制秦赵之事也王欲焉而收齐赵攻荆【欲意或欲也】欲焉而收荆赵攻齐欲王之东长之也【荆齐在魏东不乐属秦而欲魏为之长】待之也【待魏之东】
　　长平之役平都君【田单】説魏王曰王胡不为从魏王曰秦许吾以垣雍【韩所得魏地】平都君曰臣以垣雍为空割也魏王曰何谓也平都君曰秦赵久相持于长平之下而无决天下合于秦则无赵合于赵则无秦秦恐王之变也故以垣雍饵王也秦战胜赵王敢责垣雍之割乎王曰不敢秦战不胜赵王能令韩出垣雍之割乎【韩不畏秦故】王曰不能臣故曰垣雍空割也魏王曰善
　　楼梧约秦魏将令秦王【昭】遇于境谓魏王曰【或谓非梧】遇而无相【无相魏者】秦必置相不听之则交恶于秦听之则后王之臣【自遇之后】将皆务事诸侯之能令于王上者【言处魏上而能使之从令若秦者】且遇于秦而相秦者【相秦所置】是无齐也【独言齐者时君王后贤与秦敌也】秦必轻王之强矣【无齐助故】有齐者【羣臣能得齐事者】王不若相之齐必喜是以有齐者与秦遇秦必重王矣
　　十【补】八年【此八月春申未封】谓魏王曰昔曹恃齐【曹今定陶】而轻晋齐伐厘莒【厘疑扶风漦】而晋人亡曹【史曹伯阳十五年背晋宋灭之哀八年】缯恃齐而轻越【缯禹后属东海】齐和子乱【太公田和】而越人亡缯【哀六年莒人灭鄫与此异】郑恃魏以轻韩魏【补】伐榆闗【九域图在平州界】而韩氏亡郑原恃秦翟以轻晋秦翟年糓大凶而晋人亡原【僖二十五年原降使赵衰处原】中山恃齐魏以轻赵齐魏伐楚而赵亡中山此五国所以亡者皆有【元作其】所恃也非独此五国为然而已也天下之亡国皆然矣夫国之所以不可恃者多其变不可胜数也或以政教不脩上下不辑而不可恃者或有诸侯邻国之虞而不可恃者或以年谷不登畜积竭尽而不可恃者或化于利【化犹移】比于患【比犹近】臣以此知国之不可必恃也今王恃楚之强而信春申君之言以是賔【元作质】秦而久不可知【久犹后】即春申君有变是王独受秦患也即王有万乗之国【即犹是】而以一人之心为命也臣以此为不完愿王之熟计之也
　　魏王问张旄曰吾欲与秦攻韩何如张旄对曰韩且坐而咠亡乎【咠胥同待也】且割而从天下乎王曰韩且割而从天下张旄曰韩怨魏乎怨秦乎王曰怨魏张旄曰韩强秦乎强魏乎【问以何国为强】王曰强秦张旄曰韩且割而从其所强与所不怨乎且割而从其所不强与其所怨乎王曰韩将割而从其所强与其所不怨张旄曰攻韩之事王自知矣
　　客谓司马食其【魏人音异基】曰虑久以天下为可一者【虑久熟虑也】是不知天下者也欲独以魏支秦者是又不知魏者也谓兹公【指合从之人】不知此两者又不知兹公者也然而兹公为从其説何也从则兹公重不从则兹公轻兹公之处重也不实为期【言期于不可必】子何不疾及三国方坚也自卖于秦【谓隂倍从以收秦利】秦必受子不然横者将图子以合于秦是取子之资【资谓从食其所资者从也】而以资子之雠也【谓横人将以食其之从恶之于秦雠秦也】
　　秦防寜邑【此二十年】魏王令人谓秦王【昭】曰王归寜邑吾请先天下讲【元从才从冓下同谓与秦讲】魏【衍魏字】冉曰王无听【无听其讲】魏王见天下之不足恃也故欲先讲夫亡寜者宜割二寜以求讲夫得寜者安能归寜乎
　　秦罢邯郸攻魏取寜邑吴庆【吴人】恐魏王之讲【元从才从冓】于秦也谓魏王曰秦之攻王也王知其故乎天下皆曰王近也【近亲也天下以魏为亲秦故外之秦因攻之】王不近秦秦之所去【去犹逺】皆曰王弱也【无秦之助】王不弱二周【言实不弱视二周犹强也】秦人去邯郸过二周而攻王者以王为易制也王亦知弱之召攻乎【若讲于秦复示弱也】
　　魏王欲攻邯郸季梁【魏人非庄子所称】闻之中道而反衣焦不申【此于行路犯风日故焦焦故不申濡闰乃申耳】头尘不去【皆以欲见之速故不暇】往见王曰今者臣来见人于大行方北面而恃其驾告臣曰我欲之楚臣曰君之楚将奚为北面曰吾马良臣曰马虽良此非楚之路也曰吾用多【用所资也】臣曰用虽多此非楚路也曰吾御者善此数者愈善而离楚愈逺耳今王动欲成霸王举欲信于天下恃王国之大兵之精鋭而攻邯郸以广地尊名王之动愈数而离王愈逺耳犹至楚而北行也
　　周肖【疑即霄】谓宫他曰子为肖谓齐王【王庭】曰肖愿为外臣令齐资我于魏宫他曰不可是示齐轻也【肖魏臣而假重于外是示齐以无魏之重】夫齐不以无魏者以害有魏者【所不重为无肖是也】故公不如示有魏公曰【令肖以此説齐】王【齐】之所求于魏者臣请以魏听齐必资公矣是公有齐以齐有魏也【因齐之资以得魏重肖当作霄】
　　信陵君杀晋鄙救邯郸破秦人存赵国赵王【孝成】自郊迎唐雎【元作且】谓信陵君曰臣闻之曰事有不可知者有不可不知者有不可忘者有不可不忘者信陵君曰何谓也对曰人之憎我也不可不知也吾憎人也不可得而知也【人不能知】人之有徳于我也不可忘也吾有徳于人也不可不忘也今君杀晋鄙救邯郸破秦人存赵国此大徳也今赵王自郊迎卒然见赵王【卒猝同】臣愿君之忘之也信陵君曰无忌谨受教【彪谓唐睢此十一年求救年已九十余至是又十年其陈谊益髙所谓耄期称道不乱者与贤矣】
　　魏攻管而不下安陵人【魏记注召陵有安陵】缩髙其子为管守信陵君使人谓安陵君曰君其遣缩髙吾将仕之以五大夫使为持节尉【尉之持节者】安陵君曰安陵小国也不能必使其民使者自往请使道使者【使人道之】至缩髙之所复信陵君之命【复犹重也信陵言之矣今申之】缩髙曰君之幸髙也将使高攻管也夫以父攻子守人大笑也【守人其子之人】见臣而下是背王也【王魏王】父教子背亦非君之所喜也敢再拜辞使者以报信陵君信陵君大怒遣大使之安陵曰安陵之地亦犹魏也【虽赵犹魏】今吾攻管而不下则秦兵及我【管在秦东可以扞魏】社稷必危矣愿君之生束缩髙而致之若君弗致无忌将发十万之师以告安陵之城安陵君曰吾先君成侯【赵主也安陵属召陵召陵属魏而此谓成侯为先君盖先时两属赵魏故上曰犹魏】受诏襄王【赵襄子】以守此地也手受大府之宪【大府谓魏受诏襄子而受魏之宪则此两属明矣宪法令也】宪之上篇曰子弑父臣弑君有常刑【补】不赦国虽大赦降城亡子【以城降人及亡人之子】不得与焉今缩髙谨虽辞大位以全父子之义而君曰必生致之是使我负襄王诏而废大府之宪也虽死终不敢行缩髙闻之曰信陵君为人悍而自用也此辞反必为国祸吾已全已无违【元作为】人臣之义矣岂可使吾君有魏患也乃之使者之舍刎颈而死信陵君闻缩髙死【衍素字】服缟素避舍使使谢安陵君曰无忌小人也困于思虑【困犹不通】失言于君敢再拜释罪【拜所以谢也以安陵释其罪故谢彪谓缩髙之义直而善处死夫以信陵之愎而好遂髙不死必加兵安陵城破之日固不免死而以此死易一国之命可不谓仁乎】
　　魏王与龙阳君【魏之幸臣】共船而钓龙阳君得十余鱼而涕下王曰有所不安乎如是何不相告也对曰臣无敢不安也王曰然则何为涕出曰臣为臣【元作王】之所得鱼也王曰何谓也对曰臣之始得鱼也臣甚喜后得又益大今臣直欲弃臣前之所得矣今以臣之凶恶而得为王拂枕席今臣爵至人君走人于庭【在庭则人为之赵走】避人于途【在途则行者避】四海之内美人亦甚多矣闻臣之得幸于王也必褰裳而趋大王【褰掲也】臣亦犹曩臣之前所得鱼也臣亦将弃矣臣安能无涕出乎魏王曰误【以不告为误】有是心也何不相吿也于是布令于四境之内曰有敢言美人者族【死及其族】由是观之近习之人其挚谄也固矣【挚犹进】其自羃【元作幕】系【元作繁】也完矣【羃覆也言自芘自结于王】今由千里之外欲进美人所効者庸必得幸乎假之得幸庸必为我用乎【我谓欲进之人】而近习之人相与怒我见有祸未见有福见有怨未见有徳非用智之术也
　　或谓魏王王警四疆之内【将出兵先令以警之】其从于王者【凡兵械当从者】十日之内备不具者死王因取其游【旄旗之旒】之舟上系之【之犹于也亦楚以攻秦】臣为王之楚王咠臣之反而行【行兵】春申君闻之谓使者【即此説者】曰子为我反无见王矣【欲其亟反不必见考烈】十日之内数万之众令涉魏境秦使闻之以告秦王【庄襄】秦王谓魏王曰大国有意必来以是而足矣【秦恐楚魏合故言魏兵自足不待楚也今详春申在时魏嵗受秦兵唯此三十年年忌率五国攻秦可当此语此及下二章元在韩防】
　　魏鞅【魏人为魏説】谓春申曰人皆以楚为强而君用之弱也其于鞅也不然先君者【先春申用亊之人】二十余年未甞见攻今秦欲逾兵于鄳【元作渑】隘之塞【魏记所谓冥阨注楚险塞或以为江夏郢县】不使假道两周倍韩以攻楚不可【倍者背此昔者所以未甞见攻】今则不然魏且旦暮亡矣不能爱其许鄢陵与梧【梧属楚国此时为魏】割以与秦相【补】去百六十里【言秦伐楚之近不须假道】臣之所见者秦楚鬬之日近【元作也】已
　　安邑之御史死其次恐不得也输人【输安邑里名】为之谓安邑【补】令曰公孙綦为人请御史于王王曰彼固有次吾难败之因遽置之【令闻王言故立其次　元并在韩防】
　　景闵王【安厘子元年秦始皇五年己未】
　　魏攻魏急【始皇五年攻魏取二十城此元年】或谓魏王曰弃之不如用之之易也【弃谓战而丧地用谓割地赂之】死之不如弃之之易也【死谓败死】能弃之弗能用之能死之弗能弃之此人之大过也今王亡地数百里亡城数十而国患不解是王弃之非用之也今秦之强也天下无敌而魏之弱也甚而王以是賔【元作质】秦王又能死而弗能弃之此重过也今王能用臣之计亏地不足以伤国卑体不足以苦身解患而怨报【怨谓不韦主攻者也】秦自四境之内执法以下【执政之臣】至于长挽者【长为挽车之人】故毕曰【毕犹尽】与嫪氏乎【嫪毐秦太后私人】与吕氏乎【不韦也此言与嫪氏耳】虽至于门闾之下廊庙之上犹之如是也今王割地以赂秦以为嫪毐功【因毐而割故功在毐】卑体以尊秦以因嫪毐王以国賛嫪毐【毐贵矣今又因之以割是以魏助之也】以嫪毐胜矣【以不败为胜】王以国賛嫪毐太后之徳王也深于骨髓王之交最为天下上矣秦魏百相交也百相欺也【言昔之交皆卒归于欺】今由嫪氏善秦而交为天下上天下孰不弃吕氏而从嫪氏【时二人已恶】天下必舍【元作合】吕氏而从嫪氏则王之怨报矣
　　秦王【始皇】使人谓安陵君曰寡人欲以五百里之地易安陵安陵君其许寡人安陵君曰大王加恵以大易小甚善虽然受地于先王愿终守之弗敢易秦王不説安陵君因使唐睢【元作且下同】使于秦秦王谓唐睢曰寡人以五百里之地易安陵安陵君不听寡人何也且秦灭韩【十八年】亡魏【二十二年】而君以五十里之地存者以君为长者故不错意也今吾以十倍之地请广于君【广其地】而君逆寡人者轻寡人与唐雎对曰否非若是也安陵君受地于先王而守之虽千里不敢易也岂直五百里哉秦王怫然怒谓唐睢曰公亦甞闻天子之怒乎唐睢对曰臣未甞闻也秦王曰天子之怒伏尸百万流血千里唐雎曰大王甞闻布衣之怒乎秦王曰布衣之怒亦免冠徒跣以头抢地耳【抢突也】唐睢曰此庸夫之怒也非士之怒也夫专诸之刺王僚也【僚吴王昭二十七年】彗星袭月聂政之刺韩傀也【傀相韩见韩防及刺客】白虹贯日要离之刺庆忌也【吴越春秋要离吴人吴王阖闾欲杀王子庆忌要离诈以罪亡令吴王焚其妻子走见庆忌以剑刺之】仓鹰击于殿上此三子者皆布衣之士也懐怒未发休祲降于天【休吉征祲戾气自三子言之为吉】与臣而将四矣若士必怒伏尸二人流血五歩天下缟素今日是也挺剑而起秦王色挠【挠扰也】长跪而谢之曰先生坐何至于此寡人谕矣【谕晓也】夫韩魏灭亡而安陵以五十里之地存者徒以有先生也【睢自厘十二年请救至是五十余年矣　彪谓诸刺刧之士自曹沫以至荆轲皆未闻道唯若唐雎者可也为其激而发而不専志于此也】
















　　战国防卷七
<史部,杂史类,鲍氏战国策注>
　　钦定四库全书
　　战国防卷八
　　宋　鲍彪　注
　　韩【分晋得南阳及颍□□交城定襄防城颍阳颍阴□社阳□东接汝南西接农得新安宜阳】康子
　　三晋已破智氏将分其地段规谓韩王曰分地必取成臯韩王曰成臯石溜之地也【溜言其无积润】寡人无所用之段规曰不然臣闻一里之厚而动千里之权者地利也万人之众而破三军者不意也【言地薄郑人不备】王用臣言则韩必取郑矣王曰善【诸称王皆非当时语】果取成臯至韩之取郑也果从成臯始大
　　烈侯【景侯元年安王三年壬午】
　　韩傀相韩严遂重于君二人相害也严遂政议直指【政正同】举韩傀之过韩傀以之【犹以此】叱之于朝严遂拔劒趍之以救解【以救至得解】于是严遂惧诛亡去游求人可以报韩傀者至齐人或言轵深井里【轵之里名深井】聂政勇敢士也避仇隠于屠者之间严遂阴交于聂政以意厚之聂政问之曰子欲安用我乎严遂曰吾得为役之曰浅事今薄【薄犹迫】奚敢有请于是严遂乃具酒自觞聂政母前仲子奉黄金百镒【仲子遂字】前为聂政母寿聂政惊愈怪其厚固谢严仲子仲子固进而聂政谢曰臣有老母家贫客游以为狗屠可旦夕得甘脆【肉之肥美者】以养亲亲供养备义不敢当仲子之赐严仲子辟人【辟犹屏辟去之】因为聂政语曰臣有仇而行游诸侯众矣然至齐闻足下义甚高故直进百金者特以为丈人麤粝之费【丈人亦尊称政也粟十六斗太半斗舂未一斛曰粝】以反足下之驩岂敢以有求邪聂政曰臣所以降志辱身居市井屠者幸以养老母【以有养为幸】老母在前【在未死前】政身未敢以许人也严仲子固让聂政竟不肯受然仲子卒备賔主之礼而去久之聂政母死既葬除服聂政曰嗟乎政乃市井之人皷刀以屠而严仲子乃诸侯之卿相也不逺千里枉车骑而交臣臣之所以待之者至浅矣未有大功可以称者而严仲子举百金为亲夀我义不受然是深知政也夫贤者以感忿睚眦之意【感言动心睚眦怒视也】而亲信穷僻之人而政独安可嘿然而止乎且前日要政政徒以老母老母今以天年终政将为知己者用遂西至濮阳见严仲子曰前日所以不许仲子者徒以亲在今亲不幸而死仲子所欲报仇者请得从事焉严仲子具吿曰臣之仇韩相韩傀傀又韩君之季父也宗族盛多居处兵卫甚设【设陈也】臣使人刺之终莫能就今足下幸而不弃请益具车骑壮士以为羽翼政曰韩与卫相去中间不逺【事泄易闻】今杀人之相相又国君之亲此其势不可以多人多人不能无生得失【谓相可否】生得失则语泄语泄则韩举国而与仲子为雠也岂不殆哉遂谢车骑人徒辞独行仗劒至韩【仗兵器也盖以剑为兵】韩适有东孟之会【东孟地缺】韩王及相皆在焉持兵防而卫侍者甚众聂政直入上阶刺杀韩傀韩傀走而抱列【元作哀下同】侯【按厘侯防及传皆言哀侯而记及其表皆书列侯防可为误年不可移也】聂政刺之兼中列侯左右大乱聂政大呼所系杀者数十人因自皮面【去面之皮】抉眼屠肠【抉挑也】遂以死韩取聂政尸暴于市县购之千金【县金募知者】久之莫知谁政姊嫈闻之曰吾弟至贤不可爱妾之躯灭吾弟之名非弟意也【言往哭自吾意耳】乃之韩视之曰勇哉气矜之隆【矜自持也】是其轶贲育【轶车相出也】高成荆矣【説文成荆古之勇士今对贲育复似两人】今死而无名【不显其人】父母既殁矣兄弟无有此为我故也【不显其名恐累及姊】夫爱身不扬弟之名吾不忍也乃抱尸而哭之曰此吾弟轵深井里聂政也亦自杀于尸下晋楚齐卫闻之曰非独聂政之能乃其姊者列女也【列义烈可陈】聂政之所以名施于后世者其姊不避醢之诛【葅酢菜也言剉斮之如此】以其名也【此三年书政杀韩相侠累刺客有彪谓政之始终于其亲孝矣其临财也义矣尝欲评其死感其义烈不忍下笔独以谓人之居此不可不知人亦不可妄为人知也遂唯知政故得行其志惜乎遂福狷细人耳政不幸谬为所知故死于是使其受知明主贤将相则其所成就岂不有万万于此者乎哀哉】
　　昭侯【庄侯子元年　显王十一年癸亥】
　　成午从赵来谓申不害于韩曰子以韩重我于赵请以赵重子于韩是子有两韩而我有两赵也
　　魏之围邯郸也申不害始合于韩王然末知王之所欲也恐言而未必中于王也王问申子曰吾谁与而可【与魏邪赵邪】对曰此安危之要国家之大事也臣请深惟而苦思之【惟亦思】乃微谓赵卓韩曰子皆国之辩士也夫为人臣者言可必用【可岂可】尽忠而已矣二人各各进议于王以事申子微视王之所説以言于王王大説之
　　申子请仕其从兄官【仕其从父兄以官】昭侯不许也申子有怨色昭侯曰非所谓学于子者也聴子之谒而废子之道乎又亡其行子之术而废子之请乎子尝教寡人循功劳视次第今有所求此我将奚聴乎【此如此】申子乃避舍请罪曰君真其人也
　　苏秦为赵【元作楚下同】合从説韩王曰韩北有巩洛【并属河南】成臯之固西有宜阳常阪之塞【常史作商殷纪注商今上洛是也】东有宛穰洧水【穰属南阳洧水出颍川阳城】南有陉山地方千里带甲数十万天下之强弓劲弩皆自韩出谿子少府【下皆弩名俶真训注谿子国名夷名又谿子阳匠名徐注少府所造】时力距来【徐注作之得时力倍于常其劲足以距来敌】皆射六百步之外韩卒超足而射【举蹠踏弩】百发不暇止逺者达胷近者掩心【箭中心上如掩】韩卒之劒防皆出于冥山棠谿墨阳合伯邓师宛冯【马彪注冥山在相州北汝南呉旁有棠谿亭脩务训注墨阳美劒名合伯地缺邓师岂南阳邓耶犹云洛师荣阳有冯池】龙渊太阿【呉越春秋楚王召风胡子曰呉有干将越有欧冶寡人欲因子请因二人作劒风胡见二人作劒二其名云以上类言以地名】皆陆断马牛水击鹄鴈当敌即斩坚甲盾鞮鍪【盾橹鞮革履鍪兜鍪説文鍪鍑属鍑大口釡葢鍪如之】铁幕革抉防【音筏】芮【史并不注】无不毕具以韩卒之勇被坚甲蹠劲弩带利劒一人当百不足言也夫以韩之劲与大王之贤乃欲西面事秦称东藩筑帝宫受冠带祠春秋交臂而服焉夫羞社稷而为天下笑无过此者矣是故愿大王之熟计之也大王事秦秦必求宜阳成臯今兹効之明年又益求割地与之即无地以给之不与则弃前功而后更受其祸且夫大王之地有尽而秦之求无已夫以有尽之地而逆无已之求此所谓市怨而买祸者也不战而地已削矣臣闻鄙语曰宁为鸡口无为牛后今大王西面交臂而臣事秦何以异于牛后乎夫以大王之贤挟强韩之兵而有牛后之名臣窃为大王羞之韩王忿然作色攘臂按劒仰天太息曰寡人虽死必不能事秦今主君以赵王之教诏之敬奉社稷以从【传在燕赵后云宣恵王令按合从在燕文公二十八年赵肃侯十六年此二十五年又苏秦説六国后去赵而从约解是嵗燕易王立徐注云自初説燕至此三年宣惠之元年也比时从已解则説从时非宣惠明矣沈括辨以为鸡尸牛从今按秦称牛后盖以恶语侵韩昭侯怒而从之鸡尸牛后谬误也】
　　宣惠王【昭侯子元年　显王子十七年己丑】
　　宣王谓摎留【韩人】曰吾欲两用公仲公叔其可乎对曰不可晋用六卿而国分简公用田成监止而简公弑【齐事见哀十四年】魏两用犀首张仪而西河之外亡【秦惠八年魏纳河西仪时为秦客卿未相魏也后至魏襄十三年相仪仪留四年去而衍相未尝两用未尝亡也此岂衍为秦良造仪为客卿时魏以事聴之耶】今王两用之其多力者内树其党其寡力者借外权羣臣或内树其党以擅其主或外为交以裂其地则王之国必危矣【彪谓此非天下之正议也顾所用如何耳使得人如周召两用之庸何伤若公仲公叔也一之谓甚何必两】
　　楚昭献相韩秦且攻韩韩废昭献昭献令人谓公叔曰不如贵昭献以固楚秦必曰楚韩合矣
　　秦攻陉【此时史不书后至桓惠九年秦拔我陉然陈轸张仪同时仪死至桓惠九年四十六年矣轸必不存故因旧】韩使人驰南阳之地【驰反走示服也】秦已驰【驰进也韩避之而秦进也】又攻陉韩因割南阳之地秦受地又攻陉陈轸谓秦王【惠】曰国形不便故驰交不亲故割今割矣而交不亲驰矣而兵不止臣恐山东之无以驰割事王者矣且王求百金于三川而不可得求千金于韩一旦而具今王攻韩是絶上交而固私府也【言利移于下】窃为王不取也
　　秦韩战于浊泽【长社浊泽】韩氏急公仲朋【元作明】谓韩王曰与国不可恃【与谓山东】今秦之心欲伐楚王不如因张仪为和于秦赂之以一名都与之伐楚此以一易二之计也韩王曰善乃儆公仲之行【儆犹戒】将西讲于秦楚王【懐】闻之大恐召陈轸而吿之陈轸曰秦之欲伐我久矣今又得韩之名都一而具甲【以一都之赋为兵备】秦韩并兵南乡此秦所以庙祠而求也今已得之矣楚国必伐王聴臣为之儆四境之内选师言救韩令战车满道路发信臣多其车重其币使信王之救已韩为不能聴我【使其或不能从我以与秦战】韩之徳王也【恩救我】必不为鴈行以来是秦韩不和兵虽至楚国不大病矣为能聴我絶和于秦秦必大怒以厚怨于韩韩得楚救必轻秦轻秦其应秦必不敬是我因秦韩之兵而免楚国之患也楚王大説乃儆四境之内选师言救韩发信臣多车币谓韩王曰敝邑虽小已悉起之矣愿大国遂肆意于秦敝邑将以楚殉韩【殉言以死从之】韩王大説乃止公仲公仲曰不可夫以实告我者秦也以虚名救我者楚也恃楚之虚名轻絶强秦之敌必为天下笑矣且楚韩非兄弟之国也又非素约而谋伐秦矣秦欲伐楚楚因以起师言救韩此必陈轸之谋也且王已使人报于秦矣今弗行是欺秦也夫轻强秦之祸而信楚之谋臣王必悔之矣韩王弗聴遂絶和于秦秦果大怒兴师与韩氏战于岸门【后志颍阴有岸亭事在十九年此要终言之也】楚救不至韩氏大败韩氏之兵非削弱也民非防愚也兵为秦禽知为楚笑过聴于陈轸失计于韩朋也【记十六年有彪谓二子皆亿中之材也宣惠訹于甘言惑于重币虽有公仲之谋固难以入至于非兄弟非素约而以虚名救我此言岂不明着矣乎如之何弗聴也】
　　顔率见公仲公仲不见顔率谓公仲之谒者曰公仲必以率为阳也【阳佯同不实也】故不见率也公仲好内【齐世家注内妇官也】率曰好士公仲啬于财率曰散施公仲无行率曰好义【所谓不实】自今以来率且正言之而已矣公仲之谒者以告公仲公仲遽起而见之【彪谓顔率此言可行公仲而已诚有是也虽阳言何益于徳茍无是也正言之吾何惧以是知公仲非躬行者也】
　　襄王【宣王子元年赧王四年庚戌】
　　张仪为秦连横説韩王曰韩地险恶山居五谷所生非麦而豆民之所食大抵豆饭藿羮【藿菽之少者】一嵗不收民不餍糟糠地方不满九百里无二嵗之所食料大王之卒悉之不过三十万而厮徒负养【负荷养收之人】在其中矣为除守徼亭障塞【徼巡也亦闗境上】见卒不过二十万而已秦带甲百余万车千乘骑万匹虎鸷【元作挚】之士【鸷击鸟】跿【音徒】跔【音俱説文天寒足跔与此不合史注跳跃也】科头【不着兠鍪】贯頥【贯人之頥】奋防者至不可胜计也秦马之良戎兵之众探前蹶【元作趹】后【字书无趹字蹶跳也】蹄间三寻者不可胜数也山东之卒被甲冒胄以会战【胄兠鍪】秦人捐甲徒防以趋敌【防祼也】左挈人头右挟生虏夫秦卒之与山东之卒也犹孟贲之与怯夫也以重力相压犹乌获之与婴儿也夫战孟贲乌获之士以攻不服之弱国无以异于堕千钧之重集于鸟卵之上必无幸矣【幸其不破碎无是理也】诸侯不料兵之弱食之寡而聴从人之甘言好辞比周以相饰也皆言曰聴吾计则可以强霸天下夫不顾社稷之长利而聴须防之説诖误人主者【诖亦误也】无过于此者矣大王不事秦秦下甲据宜阳断絶韩之上地东取成臯宜阳则鸿台之宫桑林之苑【桑林宜在亳修务训言汤祷于桑山之林则似指言多桑之山非地名也】非王之有已夫塞成臯絶上地则王之国分矣先事秦则安矣不事秦则危矣夫造祸而求福计浅而怨深逆秦而顺赵【元作楚】虽欲无亡不可得也故为大王计莫如事秦秦之所欲莫如弱楚而能弱楚者莫如韩非以韩能强于楚也其地势然也今王西面而事秦以攻楚【衍为字】敝邑秦王必喜【惠文】夫攻楚而私其地转祸而説秦计无便于此者也是故秦王使使臣献书大王御史须以决事韩王曰客幸而教之请比郡县筑帝宫祠春秋称东藩効宜阳【彪谓横人之辞真所谓虚喝者韩之兵信弱食信寡矣独不曰从合则能以弱为强以寡为多乎惜乎世主不少察于此也】
　　郑彊【郑公族韩灭郑故为韩人】之走张仪于秦【譛之于秦使逐之】曰仪之使者必之楚矣故谓太宰【楚官强谓之】曰公留仪之使者【留之者欲诈为仪使之致地】强请西图仪于秦故因西请秦王【武】曰张仪使人致上庸之地【秦惠十三年取上庸今言仪致之楚欲以怒秦】故使使臣再拜谒【强伪为楚使白此于秦下衍秦王字】秦王怒张仪走【武元年此二年】
　　宜阳之役【秦三年此四年】杨侹【枣人】谓公孙显曰请为公以五万攻西周得之是以九鼎市甘茂也【茂与显争国显得九鼎其功大秦必弃茂用显】不然秦攻西周天下恶之其救韩必疾则茂事败矣
　　秦围宜阳【秦三年此四年】游腾谓公仲曰公何不与赵蔺离石祁【赵地韩尝取之今使归之】以质许地【韩地赵尝取之质易地也】则楼缓必败矣【缓害韩者赵韩合故缓败】收韩赵之地以临魏楼□【元作】必败矣【□亦以魏害韩者】韩赵【补】为一魏必倍秦【倍音背】甘茂必败矣【茂攻宜阳韩得赵魏则不易抜故茂败】以成阳资翟强于齐楚必败矣【元作之齐楚敌也齐得地则益强可以败楚时楚助秦故必败】须秦必败【须言少待以赵魏救至而楚不助故败】秦失魏宜阳必不抜矣【秦魏邻也失魏之害重于赵故独言魏】
　　为公仲谓向夀曰禽困覆车【禽所获兽也能覆猎者之车不可忽】公破韩辱公仲公仲收国复事秦自以为必可以封今公与楚解【解言复好】中封小令尹以桂阳【中言使楚自封之国中桂阳荆州部】秦楚合复攻韩韩必亡公仲躬率其私徒以鬬于秦【谓且贼夀于秦】愿公之熟计之也向夀曰吾合秦楚非以当韩也子为我谒之公仲曰秦韩之交可合也对曰愿有复于公【复重言之】谚曰贵其所以贵者贵【所以贵人所同贵】今王之爱习公也不如公孙郝【元作郝下同】其智能公也不如甘茂今二人者皆不得亲于事矣而公独与王主断于国者彼有以失之也公孙郝党于韩而甘茂党于魏故王不信也今秦楚争强而公党于楚是与公孙郝甘茂同道也公何以异之人皆言楚之多变也而公必之是自为贵也【非贵所同贵】公不如与王谋其变也善韩以备之若此则无祸矣韩氏先以国从公孙郝而后委于甘茂是韩公之雠也【言以韩为雠】今公言善韩以待楚是外举不避雠也向夀曰吾甚欲韩合对曰甘茂许公仲以武遂反宜阳之民今公徒收之甚难【徒言无地与之】向子曰然则奈何武遂终不可得已【与韩地宜以其所得于韩若武遂者可也茂已许之已无以易之也】对曰公何不以秦为韩求颍川于楚此乃韩之寄地也【此本韩地楚取之故云】公求而得之是令行于楚而以其地徳韩也公求而弗得是韩楚之怨不解而交走秦也秦楚争强而公过楚以攻韩【过谓以攻韩为楚罪】此利于秦向子曰奈何对曰此善事也甘茂欲以魏取齐公孙郝欲以韩取齐今公取宜阳以为攻【宜阳盖夀议攻而甘茂攻之】收楚韩以安之【使楚归颍川则楚韩讲故曰安】而诛齐魏之罪【诛犹求也求其过失以为郝茂之罪】是【衍以字】公孙郝甘茂【衍之字】无事也【言其失权】
　　客卿【韩】为韩谓秦王【武】曰韩珉之议知其君不知异君知其国不知异国彼公仲者秦势能诎之【诎贬下也】以【补】秦之强首之者【首言以兵向之】珉为疾矣【珉者公仲所善公仲受兵则珉病】进齐宋之兵至首垣【韩进之】逺薄梁郭所以不反魏者【反不合也兵薄梁郭疑于不合而合】以为成【成平也犹和】而过南阳之道欲以四国西首也【韩宋齐魏】所以不者【言欲攻秦而不果者】皆曰【衍以字】燕亡于齐【亡谓丧地】魏亡于秦【孟子曰西丧地】陈蔡亡于楚【此亡国也】此皆絶地形【言其大小相絶而四国轻以小敌大故亡】羣臣此周以蔽其上大臣为诸侯轻国也今王位正【言武王能正贵贱之位】张仪之贵不得议公孙郝【元作赫下同】是从臣不事大臣也【从臣谓仪大臣郝也事言不得干其事】公孙郝之贵不得议甘茂则大臣不得事近臣矣【近臣谓茂】贵贱不相事各得其位辐凑以事其上则羣臣之贤不肖可得而知也王之明一也公孙郝尝疾齐韩【言急于得二国】而不加贵【贵言不厚二国】则为大臣不敢为诸侯轻国矣齐韩尝因公孙郝而不受则诸侯不敢因羣臣以为能矣外内不相为则诸侯之情伪可得而知也王之明二也公孙郝樗里疾请无攻韩陈四辟去【陈军陈以不攻故解散】王犹攻之也【宜阳之役】甘茂约楚赵【欲攻魏】而反敬魏【违其初约】是且搆我【初约攻而反敬之是欲与三国难我也】茂且攻宜阳王犹校之也【茂攻宜阳可以赎前若它人则置不检校】羣臣之智无防于王之明者【防犹近】臣故愿公仲之以国【元作国以】待于王【待待其命】而无自左右也【自犹由也欲秦王聴已勿用左右之説】
　　或谓公仲曰聴者聴国【谓聴于众】非必聴实也【实谓见事】故先王聴谚言于市愿公之聴臣言也公求中立于秦【立谓立于齐魏之间此章实君魏】而弗能得也善公孙郝以难甘茂欢齐兵以劝止魏【郝善齐故善郝则喜于齐之攻魏茂善魏故难茂则可以止魏之攻齐劝言茂欲为之】楚赵皆公之雠也【详此则公仲与齐者也二国不善齐故雠公仲】臣恐国之以此为患也愿公之复求中立于秦也公仲曰奈何对曰秦王以公孙郝【元作郝下同】为党于公而弗之聴甘茂不善于公而弗为公言公何不因行愿以与秦王语【行愿人姓名】行愿之为秦王臣也公【无私秦信之故可因】臣请为公谓秦王曰齐魏合与离于秦孰利齐魏别与合【离以交言别以兵言】于秦孰强秦王必曰齐魏离则秦重合则秦轻齐魏别则秦强合则秦弱臣即曰今王聴公孙郝以韩秦之兵应齐而攻魏魏不敢战归地而合于齐是秦轻也臣以公孙郝为不忠今王聴甘茂以韩秦之兵据魏而攻齐齐不敢战亦【元作不】求割地而合于魏是秦轻也臣以甘茂为不忠故不如令韩中立以攻齐【衍齐字】王言救魏以劲之【齐时先已伐魏攻令秦王声言救魏以劲韩之攻齐】齐魏不能相聴必离【秦敕魏则魏不惮齐亦不合于齐】兵交【元作史】王欲则信公孙郝于齐【欲言或欲此或欲彼】为韩取南阳易谷川以归【谷水出渑池】此惠王之愿也王欲则信甘茂于魏以韩秦之兵据魏以却齐此武王之愿也臣以为令韩以中立以攻【元作劲】齐最秦之大急也公孙郝党于齐而不肯言甘茂薄而不敢谒也【茂覉旅之臣故言薄此欲攻齐故其辞与茂】此二人王之大患也愿王之熟计之也
　　公仲数不信于诸侯诸侯【补两字】锢之【不行其説】南委国于楚【以国事聴之】楚王【懐】弗聴苏代为谓楚王曰不若聴而备于其反也【反亦谓不信】朋之反也常杖【元作仗下同】赵而畔楚杖齐而畔秦今四国锢之而无所入矣亦甚患之【公仲甚患】此方其为尾生之时也【言公仲自患其反之不利故欲为信尾生再见燕防苏代言名高葢论语徴生泛论训亦云】
　　谓公叔曰公欲得武遂于秦而不患楚之能河外也【犹动】公不如令人恐楚王【懐】而令人为公求武遂于秦谓楚王曰发重使为韩求武遂于秦秦王【昭】聴是令得行于万乗之王也韩得武遂以限【元作恨】秦无【元作毋】秦患而徳【元作得】楚韩楚之县而已【言役属于楚】秦不聴是秦韩之怨深而交事【补】楚也
　　谓公叔曰乘舟舟漏而弗塞则舟沉矣塞漏舟而轻阳侯之波【説阳侯多矣今按四八目伏羲六佐一曰阳侯为江海葢因此为波神与】则舟覆矣今公自以为辨于薛公【辨犹治也犹言治于高傒薛公田婴】而轻秦是塞漏舟而轻阳侯之波也愿公之察也
　　齐令周最使郑【韩灭郑有其地故多称郑】立韩扰【韩公子葢立为相】而废公叔周最患之曰公叔之与周君交也【交言其相善已不可以废之】今我使郑立韩扰而废公叔语曰怒于室者色于市【色作色】今公叔怨齐无奈何也必絶周君而深怨我矣史舍曰公行矣请令公叔必重公周最行至郑公叔大怒史舍【齐韩史与最同使】入见【见公叔】曰周最固不欲来使臣窃强之周最不欲来以为公也使臣之强之也亦以为公也公叔曰请闻其説对曰齐大夫诸子有犬犬猛不可叱叱之必噬人客有请叱之者疾视而徐叱之犬不动复叱之犬遂无噬人之心今周最固得事足下而以不得已之故来使彼将礼陈其辞【以礼陈説不急也】而缓其言郑王必以齐王【闵】为不急必不许也今周最不来他人必来来使者无交于公而欲徳于韩扰其使之必疾言之必急则郑王必许之矣公叔曰善遂重周最王果不许韩扰
　　公仲使韩珉之秦求武遂而恐楚之怒也唐客【楚人】谓公仲曰韩之事秦也且以求武遂也非敝邑之所增也韩已得武遂其形乃可以善楚臣愿有言而不敢为楚计今韩之父兄得众者母相韩不能独立势必【衍不字】善楚【絶句】王曰【唐客以楚怀言告公仲】吾欲以国辅韩珉而相之可乎父兄恶珉珉必以国保楚公仲説【初恐楚怒已使珉今欲相珉则不怒也】仕【元作士】唐客于诸公【葢荐之于韩之大臣乃得仕】而使之主韩楚之事
　　公仲以宜阳之故仇甘茂其后秦归武遂于韩【此六年】已而秦王【昭】固疑甘茂之以武遂解于公仲也杜聊【韩人】为公仲谓秦王曰朋【元作明】也愿因茂以事王【若公仲与茂善以实秦王之疑】秦王大怒于甘茂故樗里疾大説杜聊
　　郑彊以金八百入秦以伐韩【强以韩灭故】冷向谓郑彊曰公以八百金请伐人之与国【韩秦之与】秦必不聴公公不如令秦王【昭】疑公叔郑彊曰何如曰公叔之攻楚也以防瑟之存焉【防瑟太子婴弟时质楚公叔所不善】故言伐【元作先】楚也今已令楚王【懐】奉防瑟以车百乘居阳翟令昭献转而与之处【献本不善防瑟令之回心相善】旬有余彼已角【角言二人均礼】而防瑟公叔之雠也而昭献公叔之人也秦王闻之必疑公叔为楚也【几瑟韩爱子而在楚秦固疑其合楚公叔与几瑟雠故秦不疑今叔所善与之处而礼均然则秦安得不疑其为楚楚秦所恶也其伐韩不待请矣】
　　公仲为韩魏易地公叔争之而不聴且亡史惕【韩史】谓公叔曰公亡则易必可成矣公无辞以复反且示天下轻公公不若顺之夫韩地易于上【上上流魏之上】则害于赵【赵魏邻也魏地广赵之害也】魏易于下【下谓韩】则害于楚公不如告楚赵楚赵恶之赵闻之起兵临羊肠楚闻之发兵临方城而易必败矣
　　锜宣【韩人】之教韩王取秦【取言与之合】曰为公叔具车百乗言之楚易三川因令公仲谓秦王【昭】曰三川之言曰秦王必取我【我三川也】韩王之心不可解矣【言其闻三川之言恐空失地故来与楚易】王何不试以襄子【王秦王襄子秦诸公子不善太子者】为质于韩令韩王知【衍之字】王之不取三川也【韩之易地畏秦取之也今秦入质则不取可知】因以出襄子而徳太子
　　襄陵之役【史不书】毕长谓公叔曰请毋用兵而楚魏皆徳公之国矣夫楚欲置公子咎【元作高从史后并同此书亦或作咎置不立也事见十二年】必以兵临魏【魏欲立咎故】公何不令人説昭子【阳也】曰战未必胜请为子起兵以之魏【韩起兵】子有辞以毋战【楚临魏欲置咎也韩今顺之故可以无战】于是【衍以字】太子【防瑟也】与【元作扁】昭阳【元作】梁王皆徳公矣【阳得毋战梁得免兵】
　　公叔使冯君于秦恐留教阳向【并韩人】説秦王【昭】曰留冯君以善韩臣【韩之嫉冯者以留之为善】非上智也主君不如善冯君而资之以秦冯君广王【恃秦以自大】而不聴公叔以与太子争【太子争也时未定所立故防瑟咎婴更称之】则王泽布而害于韩矣【国不和故】
　　韩公叔与防瑟争国【争立为相见后】郑彊为楚王【怀】使于韩矫以新城阳人命世子【防瑟也】以与公叔争国楚怒将罪之郑彊曰臣之矫与之以为国也臣曰【言其言然】世子得新城阳人以与公叔争国而得全魏必急韩氏【魏欲立咎故急攻之】韩氏急必悬命于楚又何新城阳人敢索若战而不胜幸【元作走】而不死今且以至【言归楚】又安敢言地楚王曰善乃弗罪【楚防有大同郑作申】
　　韩公叔与防瑟争国中庶子强【庶子本周官秦置中庶子为太子官】谓太子曰不若及齐师未入【齐助公叔】急击公叔太子曰不可战之于国中国必分对曰事不成身必危尚何足以图国之全为太子弗聴齐师果入太子出走【彪谓防瑟之及此言也义嗣也而卒不得立小人胜故也】
　　齐明谓公叔曰齐逐防瑟楚善之令楚欲善齐甚公何不令齐王【闵】谓楚王【懐】王为我逐几瑟以穷之楚聴是齐楚合而几瑟走也楚王弗聴是有阴于韩也【阴言私厚之然则公叔不可不备】
　　公叔将杀几瑟也谓公叔曰太子之重公也【太子咎】畏防瑟也今几瑟死太子无患必轻公韩大夫见王老冀太子之用事也固欲事之太子外无几瑟之患【时在楚故言外】而内收诸大夫以自辅也公必轻矣不如无杀防瑟以恐太子太子必终身重公矣
　　公叔且杀几瑟也宋赫为谓公叔曰防瑟之能为乱也内得父兄而外得秦楚也今公杀之太子无患必轻公韩大夫知王之老而太子定必阴事之秦楚若无韩【言小国不之有】必阴事伯婴【秦楚有韩则事太子太子韩嗣故也无韩乃事婴】伯婴亦几瑟也公不如勿杀【絶句】伯婴恐必阴保于公【婴与太子在韩皆几瑟之仇几瑟在故婴恐】韩大夫不能必其不入也【几瑟入】必不敢辅伯婴以为乱秦楚挟几瑟以塞伯婴【塞障也不使与事】伯婴外无秦楚之权内无父兄之众必不能为乱矣此便于公【十二年书太子婴死因言公仲伯婴六事六事岂与太子同名与】
　　谓新城君曰公叔伯婴恐秦楚之内防瑟也公何不为韩求质子于楚【楚不主几瑟则必入质以此卜之】楚王【懐】聴而入质子于韩则公叔伯婴必知秦楚之不以几瑟为事也必以韩合于秦楚矣秦楚挟韩以窘魏魏氏不敢东【不合齐】是齐孤也公又令秦求质子于楚【卜其与秦同否也】楚不聴则怨结于韩【此韩皆主公叔伯婴为言】韩挟齐魏以盻楚【盻睥睨也】楚王必重公矣【新城贵于秦楚欲秦援之故重新城】公挟秦楚之重以积徳于韩则公叔伯婴必以国事公矣【记十二年有在楚围雍氏下】
　　胡衍【韩人】之出几瑟于楚也【出而归韩】教公仲【衍教之】谓魏王【哀】曰太子在楚韩不敢离楚也【惧其为几瑟伐韩】王【元作公】何不试奉公子咎【此后并因旧字】而为之请太子【子韩立之】因令人谓楚王【怀几瑟闻魏欲立咎故】曰韩立公子咎而弃防瑟是王抱虚质也王不如亟归几瑟几瑟入必以韩权报雠于魏而徳王矣
　　几瑟亡之楚楚将收秦而复之谓芋戎曰废公叔而相几瑟者楚也【相谓昔日】今几瑟亡之楚楚又收秦而复之几瑟入郑之日韩楚之县已【元作邑】公不如令秦王贺伯婴之立也韩絶于楚【楚主几瑟而今立婴故絶韩】其事秦必疾秦挟韩亲魏齐楚后至者先亡此王业也
　　冷向谓韩咎【史有公子咎有韩咎】曰几瑟亡在楚楚王【懐】欲复之甚今楚兵十余万在方城之外臣请令楚筑万家之都于雍氏之旁韩必起兵以禁之公必将矣公因以楚韩之兵奉几瑟而内之几瑟得入而徳公必以韩楚奉公矣【记十二年有】
　　楚令景鲤入韩韩且内伯婴于秦景鲤患之【楚欲立几瑟恐秦立婴故】冷向谓伯婴曰太子【谓伯婴】入秦秦必留太子而合楚以复几瑟也是太子反弃之【言危得立而弃之向葢为鲤者彪谓太子国之本也而纷纷不定若此韩有相其皆何事邪】
　　楚围雍氏【此十二年】五月韩令使者求救于秦冠葢相望也秦师不下殽韩又令尚靳使秦谓秦王【昭】曰韩之于秦也居为隠蔽出为鴈行今韩已病矣秦师不下殽臣闻之唇掲者【掲犹反】其齿寒愿大王之熟计之宣太后曰使者来者众矣独尚子之言是召尚子入宣太后谓尚子曰妾事先王日先王以其髀【股也】加妾之身妾困不支也尽置其身妾之上而妾弗重也何也以其少有利焉今佐韩兵不众粮不多则不足以救韩夫救韩之危日费千金独不可使妾少有利焉尚靳归书【以书归】报韩王韩王遣张翠张翠称病日行一县张翠至甘茂曰韩急矣先王病而来张翠曰韩未急也且急矣甘茂曰秦重国智王也韩之缓急莫不知今先生言不急可乎张翠曰韩急则折而入于楚矣臣安敢来甘茂曰先生毋复言也甘茂入言秦王曰公仲柄得秦师【柄犹持】故敢捍楚今雍氏围而秦师不下殽是无韩也公仲且抑首而不朝【抑首不意貌】公叔且以国南合于楚楚韩为一魏氏不敢不聴是楚以三国谋秦也如此则伐秦之形成矣不识坐而待伐孰与伐人之利秦王曰善果下师于殽以救韩【甘茂有茂入言下】
　　楚围雍氏韩令冷向借救于秦秦为发使公孙昧入韩公仲曰子以秦为将救韩乎其不乎对曰秦王【昭】之言曰请道于南郑【属汉中】蓝田以入攻楚出兵于三川以待公殆不合军于南郑矣【不与楚战】公仲曰奈何对曰秦王必祖张仪之故谋【昔日所谋】楚威王攻梁张仪谓秦王【惠】曰与楚攻梁魏折而入楚韩固其与也【韩魏之与】是秦孤也故不如出兵以劲魏【阳为助魏实欲其与楚战】于是攻皮氏【楚攻之】魏氏劲威王怒楚与魏大战秦取西河之外以归【惠八年】今也其将阳言救韩而阴善楚公恃秦而劲必轻与楚战楚阴得秦之不用也【不为韩用】必易与公相支也公战胜楚遂与公乘楚易三川而归【乗因取之也】公战不胜楚楚塞三川而守之公不能救也臣甚恶其事司马康【秦人】三反之郢矣甘茂与昭献遇于境其言收玺【玺军符收之者言欲止楚之攻韩】其实犹有约也【疑秦楚约攻韩】公仲恐曰然则奈何对曰公必先韩而后秦先身而后张仪【先已所见后仪之故智言欲秦之救已而不欲其劲韩也徐注欲以为仪在之日而云非也】臣【补】以公不如亟以国合于齐楚秦必委国于公以解伐是公之所以外者仪而已【外犹后也此言不恃秦耳承上故言仪】其实犹之不失秦也【虽合齐楚图国事耳秦无辞怨之记十二年有】
　　或谓韩公仲曰夫孪子之相似者【孪一乳两子】唯其母知之而已夫利害之相似者唯智者知之而已今公国其利害之相似正如孪子之相似也得其道为之则主尊而身安不得其道则主卑而身危今秦魏之和成【转与二国和】而非公适两束之【束犹约】则韩必谋矣【谋谓和不坚而复议之】若韩随魏以善秦是为魏从也【从人而已非自约之】则韩轻主卑矣秦已善韩必将置其所爱信者令用事于韩以完之【全秦之事】是公危矣今公与安成君【韩人】为秦魏之和成因为福不成亦为福秦魏之和成而公适两束之是韩为秦魏之门户也【喻两国由之】是韩重而主尊矣安成君东重于魏而西重于秦操右契【左契待合而已右契可以责取】而为公责徳于秦魏之王【公仲制和为徳于秦今责其报】裂地而为诸侯公之事也【言当务此】若夫安韩魏而终身相公之下服【服犹事以侯国为上则相犹为下也】此主尊而身安矣秦魏不终相聴者也【后必相违】齐怒于不得魏必欲善韩以塞魏魏不聴秦必务善韩以备秦是公择布而割也【布喻济魏割喻制之】秦魏和则两国徳公不和则两国争事公所谓成为福不成亦为福者也愿公之无疑也
　　或谓公仲曰今有一举而可以忠于主便于国利于身愿公之行之也今天下散而事秦则韩最轻矣今天下合而离秦则韩最弱矣合离之相续则韩最先危矣此君国长民之大患也今公以韩先合于秦天下随之是韩以天下事秦秦之徳韩也厚矣韩与天下朝秦而独厚取徳焉公行之计【之犹此】是其于主也至忠矣天下不合秦秦令而不聴秦必起兵以诛不服秦久与天下结怨【御名】难而兵不决韩息士民以待其舋【舋罅也】公行之计是其于国也大便也昔者周佼以西周善于秦而封于梗阳【太原榆次有梗阳乡】周启以东周善于秦而封于平原今公以韩善秦韩之重于两周也无先计而秦之争机也【在已之计无先于此在秦则为争言欲之急机言不可失】万于周之时今公以韩为天下先合于秦秦必以公为诸侯以明示天下公行之计是其于身大利也愿公之加务也
　　厘王【襄王子元年　赧王二十年丙寅】
　　韩咎【太子咎即厘王】立为君而未定也【几瑟伯婴难之】其弟在周周欲立车百乘而送之恐韩咎入韩之不立也綦母恢曰不如以百金从之韩咎立因以为戒【所谓兵餽】不立则曰来効贼也【得立者以咎弟为贼】
　　五国约而攻秦【赵惠文十三年此十年】楚王【顷襄】为从长不能伤秦兵罢而留于成臯魏顺谓沛【元作市下同】丘君【太公世家君其长也】曰五国罢必攻沛丘【注沛丘为贝曰贝丘属清河】以偿兵费君【元作若】资臣臣请为君止天下之攻沛丘沛丘君曰善因遣之魏顺南见楚王曰王约五国而西伐秦不能伤秦天下且以是轻王而重秦故王何不卜交乎楚王曰奈何魏顺曰天下罢必攻沛丘以偿兵费王令之勿攻沛丘五国重王【五当作四】且聴王之言而不攻沛丘不重王且反王之言而攻沛丘然则王之轻重必明矣故楚王卜交而沛丘存
　　韩人攻宋【齐记闵三十八年书韩为齐攻今从史定为此十年】秦王【昭】大怒曰吾爱宋与新城阳晋同也韩珉与我交而攻我所甚爱何也苏代【元作秦今从史】为韩説秦王曰韩珉之攻宋所以为王也以韩之强辅之以宋楚魏必恐恐必西面事秦王不折一兵不杀一人无事而割安邑此韩珉之所以祷于秦也【祷言以此求事秦】秦王曰吾固患韩之难知一从一横此其説何也【韩难知而代説如此何也】对曰天下固令韩可知矣【言非独代知之】韩固已攻宋矣其西事秦以万乘自辅【万乗秦也】不西事秦则宋地不安矣【难得宋地不能自安】中国白头游敖之士【敖出游也】皆积智欲离秦韩之交伏轼结靷【靷驾牛具在胷者】西驰者未有一人言善韩者也伏轼结靷东驰者未有一人言善秦者也皆不欲韩秦之合者何也则晋楚智而韩秦愚也晋楚合必伺韩秦【伺亦图也小言之】韩秦合必图晋楚请以决事秦王曰善【齐记有韩字并作齐】
　　或谓韩王曰秦王【昭】欲出事于梁而欲攻綘安邑韩计将安出矣【谓有齿寒之忧】秦之欲伐韩以东闚周室甚唯寐忘之今韩不察因欲与秦必为山东大祸矣秦之欲攻梁也欲得梁以临韩恐梁之不聴也故欲痛之以固交也【攻之深使之惩创不敢离秦】王不察因欲中立【不助秦亦不救魏】梁必怒于韩之不与已必折为秦用韩必举矣愿王熟虑之也不如急发重使之赵梁约复为兄弟使山东皆以鋭师戍韩梁之西边非为此也山东无以救亡此万世之计也秦之欲并天下而王之也不与古同事之虽如子之事父犹将亡之也行虽如伯夷犹将亡之也行虽如桀纣犹将亡之也【言志于亡之而已无择也】虽善事之无益也不可以为存适足以自令亟亡也然则山东非能从亲合而相坚如一者必皆亡矣【彪谓秦之大情此士陈之无余蕴矣非苏氏兄弟不能也説之着明如此而聴之者藐藐岂天亡之邪葢汉运将兴而秦为之鹯獭也】
　　谓郑王曰昭厘侯一世之明君也申不害一世之贤士也韩与魏敌侔之国也申不害与昭厘侯执圭而见梁君非好卑而恶尊也非虑过而议失也申不害之计事曰我执珪于魏魏君必得志于韩必外靡于天下矣【靡蔑视之】是魏敝矣诸侯恶魏必事韩是我俛【元作免】于一人之下而信【平】于万人之上也夫弱魏之兵而重韩之权莫如朝魏昭厘侯聴而行之明君也申不害虑事而言之忠臣也今之韩弱于始之韩而今之秦强于始之秦今秦有梁君之心矣而王与诸臣不事为尊秦【不以尊秦为亊】以定韩者臣窃以为王之明为不如昭厘侯而王之诸臣莫如申不害也昔者秦【补】穆公一胜于韩原【晋记毙于原注晋韩原后志在冯翊夏阳】而覇西州【犹言西方】晋文公一胜于城濮而定天子【僖二十八年】此皆以一胜立尊【尊谓霸】令成功名于天下【令犹使】今秦数世强矣大胜以十数小胜以百数大之不王小之不霸名尊无所立制令无所行【诸侯不从其令】然而春秋用兵者非以求主尊成王于天下也【言志于尊王而已】昔先王之攻有为名者有为实者为名者攻其心【使之心服而已】为实者攻其形【形在外者谓地与民】昔者吴与越战越人大败保于会稽之上呉人入越而户抚之【徧至其家抚安之】越王使大夫种行成于呉请男为臣女为妾身执禽【禽鸟小贽也】而随诸御【呉之执事者】呉人果聴其辞与成而不盟此攻其心者也其后越与呉战呉人大败亦请男为臣女为妾反以越事呉之礼也越越人不聴也遂残呉国而禽夫差此攻其形者也今将攻其心乎宜使如呉攻其形乎宜使如越夫攻形不如越而攻心不如呉而君臣上下少长贵贱毕呼霸王臣窃以为犹之井中而谓曰我将为尔求火也东孟之会聂政阳坚【坚政之副犹秦武阳】刺相兼君许异【韩人】蹙列【元作哀下同】侯而殪之【蹙犹留侯蹑汉王足葢使之佯死】立以为郑君韩氏之众无不聴令者则许异为之先也是故列侯为君而许异终身相焉而韩氏之尊许异也犹其尊列侯也今日郑君不可得而为也【为去音谓蹙之】虽终身相之焉然而吾弗为云者岂不为过谋哉【言无前日之难而可以久相而曰不为者过也】昔齐桓公九合诸侯未尝不以周襄王之命然则虽尊襄王桓公亦定霸矣九合诸侯之尊桓公也【侯之与于合者】犹其尊襄王也今日天子不可得而为也虽为桓公然而【补此两字】吾弗为云者岂不为过谋而不知尊哉【此欲其尊秦】韩氏之士数十万皆戴列侯以为君而许异独取相焉者无它也诸侯之君无不任事于周室也而桓公独取霸者亦无它也【知所尊而已】今强国将有帝王之舋【谓秦】而以国先者此桓公许异之类也岂可不谓善谋哉夫先与强国之利强国能王则我必为之霸强国不能王则可以避其兵使之无伐我然则强国事成则我立帝而霸【立言彼为帝由我尊之】强国之事不成犹之厚徳我也今与强国【今谓韩】强国之事成则有福不成则无患然则先与强国者圣人之计也
　　韩阳役于三川【征伐之役】而欲归足强【韩人】为之说韩王曰三川服矣王亦知之乎役且共贵公子【役役人公子谓阳等辈贵言立之为君】王于是召诸公子役于三川者而归之
　　秦大国也韩小国也韩甚疏秦而见亲秦【为秦所亲】韩【补】计之非金无以也【金以事秦】故卖美人美人之贾贵诸侯不能买故秦买之三千金韩因以其金事秦秦反得其金与韩之美人韩之美人因言于秦曰韩甚疏秦【美人怨韩卖之又知韩之情】从是观之韩之美人与金【此两者】其疏秦乃始【衍于字】益明故客有说韩者曰不如止淫用【淫侈也】以是为金而事秦是金必行而韩之疏秦不明美人知内行者也【谓国中隠事】故善为计者不见内行【见显示之】
　　张丑之合齐楚讲于魏也谓韩公仲曰今公疾攻魏之郓【元作运下同后志琅邪东筦有郓亭】魏急则必以地和于齐楚故公不如勿攻也魏缓则必战【与齐楚战】战胜攻郓而取之易矣【胜则兵敝又无齐楚之助韩可取郓】战不胜则魏且内之【内郓于韩】公仲曰诺张丑因谓齐楚曰韩已与魏矣【与之讲】以为不然则盍观公仲之攻也公仲不攻【从丑之言】齐楚恐【恐韩魏合】因讲于魏而不告韩
　　谓韩相国【公仲也】曰人之所以善扁鹊者为有臃肿也使善扁鹊而无臃肿也则人莫之为之也【无为善之】今君以所事【谓王】善平原君者为恶于秦也【以见恶于秦故善之以支秦】而善平原君乃所以恶于秦也【秦以平原难之故恶之而韩与之善故亦恶韩】愿君之熟计之也
　　韩相公仲【衍珉字下同】使韩侈之秦请攻魏秦王【昭】説之韩侈在唐【晋阳注诗唐国】公仲死韩侈谓秦王曰魏之使者谓后相韩辰曰公必为魏罪韩侈韩辰曰不可秦王仕之又与约事【言约攻魏】使者曰秦之仕韩侈也以重公仲也今公仲死韩侈之秦秦必弗入又奚为挟之以恨魏王【昭】乎韩辰患之将聴之矣今王不召韩侈韩侈且伏于山中矣【惧罪】秦王曰何意寡人如是之权也【权犹变也始説侈而今不入是变也】今安伏【秦人】召韩侈而仕之
　　韩珉相齐令吏逐公畴竖【齐人】又【元作大】怒于周之留成阳君【君本在齐为秦善之珉欲使之之秦过周周人留之故怒】谓韩珉曰公以二人者为贤人也所入之国因用之乎则不如其处小国【谓周】何也成阳君为秦去韩公畴竖楚王【顷襄】善之今公因逐之二人者必入秦楚必为公患且明公之不善于天下【明显犹示二大国恶之天下不能善也】天下之不善公者与欲有求于齐者且收之以临齐而市公
　　谓山阳君【韩人】曰秦封君以山阳【兖州郡】齐封君以莒齐秦非重韩则贤君之行也今楚攻齐取莒上不交齐次弗纳于君【弗使入莒】是棘齐秦之威而轻韩也【棘犹难也楚攻齐而不内秦之所封山阳又韩人故云】山阳君因使之楚【解齐攻也】
　　赵魏攻华阳韩谒急于秦【以急告也】冠葢相望秦不救韩相国【辰也】谓田苓曰事急愿公虽疾为一宿之行田苓见穰侯穰侯曰韩急乎何故使公来田苓对曰未急也穰侯怒曰是何以为公之主使乎【公犹国也言其不任】冠葢相望告敝邑甚急公言未急何也田苓曰使韩急则将变矣穰侯曰公无见王矣臣请令发兵救韩八日中大败赵魏于革阳之下【记二十三年有】
　　韩氏逐向晋于周【晋周人使周逐之】周使成恢为之谓魏王【安厘】曰周必寛而反之【反谓还】王何不为之先言是王有向晋于周也【有言得其用】魏王曰诺成恢因为谓韩王曰逐向晋者韩也而还之者魏也岂如道韩反之哉【道犹由】是魏有向晋于周而韩王失之也【不反之则然】韩王曰善亦因请复之
　　张登【中山人见其防】谓费緤【韩人】曰请令公子牟谓韩王曰费緤西周雠之东周寳之此其家万金王何不召之以为三川之守是緤以三川与西周戒也【三川近西西雠之故緤有戒心】必尽其家以事王西周恶之必効先王之器以止王【止韩勿使为守】韩王必为之【此下登言其効也】西周闻之必解子之罪以止子之事【守三川非緤之欲登云云解其罪耳】
　　魏王【安厘】为九重之盟【九重谓王城欲城之先盟其众】且复天子【赧四十二年马犯请梁城周有复之之语正此二十三年复复其尊】房喜【韩人】谓韩王曰勿聴之也大国恶有天子而小国利之王与大国弗聴【此言韩亦大国】魏安能与小国立之
　　桓惠王【厘王子元年　赧王十三年己丑】
　　建信君【赵人】轻韩熙赵敖为谓建信君【元作侯】曰国形有之而存无之而亡者魏也【赵魏为邻故其势如此】不可无而从者韩也【欲为从必得韩】今君之轻韩熙者交善楚魏也【此为从者説也从宜善韩而善此二国者非也】秦见君之交反善于楚魏也其收韩必重矣【秦之志常反诸国】从则韩轻【从必得韩而反轻者国小不得主从】横则韩重【最近秦故】则无从轻矣【韩以为轻】秦出兵于三川则南围鄢蔡邵之道不通矣【谓颍川鄢陵汝南二蔡邵陵】魏急【上三邑皆近魏】其救赵必缓矣秦举兵破邯郸赵必亡矣故君收韩可以无舋
　　凡六十章














　　战国防卷八
　　钦定四库全书
　　战国策卷九
　　宋　鲍彪　注
　　燕【东有渔阳右北平辽西辽东西有上谷代郡鴈门南得涿郡之易容城范阳北有新城故安涿县良乡新昌及渤海之西而乐浪莬亦属焉】
　　文公【桓公子元年显王八年庚申】
　　奉阳君【衍李兊二字】甚不取于苏秦【传亦云】苏秦在燕李兊因为苏秦谓奉阳君曰齐燕离则赵重齐燕合则赵轻今君之齐【谓以燕合齐】非赵之利也臣窃为君不取也奉阳君曰何吾合燕于齐【问何以言然】对曰夫制于燕者苏子也【言其制燕】而燕弱国也东不如齐西不如赵岂能东无齐西无赵哉而君甚不善苏秦苏秦能抱弱燕而孤于天下哉是驱燕而使合于齐也且燕亡国之余也【惠公六年大夫诛其姬而惠公奔齐齐晋入之至而卒】其以权立【权谓外与贵也】以重外以事贵【并谓齐晋】故为君计善苏秦则取之【取言与之交】不善亦取之以疑燕齐【齐不善苏子苏子在燕而赵人取之则齐疑燕合赵而外已齐疑燕燕亦不能信齐矣】燕齐疑则赵重矣齐王【宣】疑苏秦则君多资【疑其合燕于赵】奉阳君曰善乃使使与苏秦结交
　　苏秦将为从【此二十八年】北説燕文侯曰燕东有朝鲜【属乐浪】辽东【并州郡】北有林胡楼烦西有云中九原【属五原】南有呼沲易水【出涿故安】地方二千里带甲数十万车七百乗骑六千匹粟支十年南有碣石鴈门之饶【并州郡】北有枣栗之利民虽不田作枣栗之实足食于民矣此所谓天府也夫安乐无事不见覆军杀将之忧无过燕矣大王知其所以然乎夫燕之所以不犯寇被兵者以赵之为蔽于其南也秦赵五战秦再胜而赵三胜秦赵相敝而王以全燕制其后此燕之所以不犯难也且夫秦之攻燕也逾云中九原过代上谷弥地踵道【弥犹亘踵犹系】数千里虽得燕城秦计固不能守也秦之不能害燕亦明矣今赵之攻燕也发号出令不至十日而数十万之众军于东垣矣【垣谓城】度呼沲涉易水不至四五日而距国都矣故曰秦之攻燕也战于千里之外赵之攻燕也战于百里之内夫不忧百里之患而重千里之外计无过于此者是故愿大王与赵从亲天下为一则国必无患矣燕王曰寡人国小西迫强秦促近齐赵齐赵强国令主君幸教诏之合从以安燕敬以国从于是赍苏秦车马金帛以至赵【在説诸国之初】
　　权之难【与齐战也】燕再战不胜赵弗救哙子【文公孙子哙】谓文公曰不如以地请合于齐赵必救我若不吾救不得不事【燕齐合则赵轻虽不救我后必事我】文公曰善令郭任以地谓讲于齐赵闻之遂出兵救燕【齐防此役言及魏冉知为文公末年】
　　易王【文公子元年　显王王三十七年己丑】
　　燕文公时秦惠王以其女为燕太子妇【文二十年】文公卒易王立齐宣王因燕丧攻之取十城武安君苏秦为燕説齐王再拜而贺因仰而吊齐王按戈而却曰【却秦使退】此一何庆吊相随之速也对曰人之饥所以不食乌喙者【本草乌头一名云】以为虽偷充腹而与死同患也今燕虽弱小强秦之少婿也王利其十城而深与强秦为仇今使弱燕为鴈行而强秦制其后以招天下之精兵【此言秦兵为天下精】此食乌喙之类也齐王曰然则奈何乎对曰圣人之制事也转祸而为福因败而为功故桓公负妇人而名益尊【齐桓也好内而霸】韩献开罪而交愈固【宣十二年楚伐郑许之平晋救之荀桓子欲还彘子不可韩献子谓桓子彘子以偏师防子罪大矣不如进也战于邲晋败绩成十三年献子将下军孟献子曰晋帅乗和必有大功十六年战于鄢陵楚败绩】此皆转祸而为福因败而为功者也王能聴臣莫如归燕之十城卑辞以谢秦秦知王以己之故归燕城也秦必得王燕无故而得十城燕亦徳王是弃强仇而立厚交也且夫燕秦之俱事齐则大王号令天下皆从是王以虚辞附秦而以十城取天下也此霸王之业【衍矣字】所谓转祸为福因败成功者也齐王大説乃归燕城以金千斤谢其后顿首涂中【涂泥也自卑之甚】愿为兄弟而请罪于秦【有】
　　人有恶苏秦于燕王者曰武安君天下不信人也王以万乗下之尊之于廷示天下与小人羣也武安君从齐来而燕王不馆也谓燕王曰臣东周之鄙人也见足下【初见时】身无咫尺之功而足下迎臣于郊显臣于廷今臣为足下使利得十城功存危燕足下不聴臣者人必有言臣不信伤臣于王者且臣之不信是足下之福也使臣信如尾生廉如伯夷孝如曾参三者天下之髙行也而以事足下可乎燕王曰可曰有此臣亦不事足下矣【衍苏秦曰三字】且夫孝如曾参义不离亲一夕宿于外足下安得使之之齐廉如伯夷不取素餐【诗注素空也】污武王之义而不臣辞孤竹之君【尔雅孤竹四荒中北国汉属辽西令支】饿而死于首阳之山【伯夷注在蒲坂华山之北河曲之中】廉如此者何肯步行数千里而事弱燕之危主乎信如尾生期而不来【传言与女子期】抱梁柱而死信至如此何肯扬燕秦之威于齐而取大功乎哉且夫信行者所以自为也非所以为人也皆自覆之术【覆犹芘防也自防其名】非进取之道也且夫三王代兴五霸迭盛皆不自覆也君以自覆为可乎则齐不益于营丘【即北海营陵太公所封】足下不逾【衍楚字】境不窥于边城之外且臣有老母于周离老母而事足下去自覆之术而谋进取之道臣之趣固不与足下合者足下皆自覆之君也仆者进取之臣也所谓以忠信得罪于君者也燕王曰夫忠信又何罪之有也对曰足下不知也臣邻家有逺为吏者其妻私人其夫且归其私之者忧之其妻曰公勿忧也吾已为药酒以待之矣后二日夫至妻使妾奉巵酒进之妾知其为药酒也进之则杀主父言之则逐主母乃阳僵弃酒主父大怒而笞之【笞击也】妾之弃酒上以活主父下以存主母也忠至如此然不免于笞此以忠信得罪者也臣之事适不幸而有妾之弃酒也且臣之事足下亢义益国【亢髙极也言髙其义】今乃得罪臣恐天下后事足下者莫敢自必也且臣之説齐曾不欺之也使【衍之字】説齐者莫如臣之言也虽尧舜之智不敢取也【言无成功者虽圣智不足取也按秦　而畧】
　　王哙【易王子元年　慎靓王元年辛丑】
　　苏秦死其弟苏代欲继之乃北见燕王哙曰臣东周之鄙人也窃闻王义甚髙甚顺鄙人不敏窃释耡耨而干大王至于邯郸所闻于邯郸者又髙于所闻东周臣窃负其志乃至燕廷观王之羣臣下吏大王天下之明主也【观其臣知其主】王曰子之所谓天下之明主者何如者也对曰臣闻之明主者务闻其过不欲闻其善臣请谒王之过夫齐赵者王之仇雠也楚魏者王之援国也今王奉仇雠以伐援国非所以利燕也王自虑此则计过无以谏者非忠臣也王曰寡人之于齐赵也非所敢欲伐也【言虽知其雠以其强故奉之不敢伐】曰夫无谋人之心而令人疑之殆有谋人之心而令人知之拙谋未发而闻于外则危今臣闻王居处不安食饮不甘思念报齐【因丧见伐之怨】身自削甲札【札牒也甲之革縁如之】妻自组甲絣【絣绵也治之为组以穿札】曰有大数矣有之乎王曰子闻之寡人不敢隠也我有深怨积怒于齐而欲报之二年矣【自即位至是】齐者我雠国也故寡人之所欲报也直患国敝力不足矣子能以燕报齐寡人奉国而委之于子矣对曰凡天下之战国七而燕处弱焉独战则不能有所附则无不重南附楚则楚重西附秦则秦重中附韩魏则韩魏重且茍所附之国重此必使王重矣今夫齐王【闵】长主也而自用也【不如燕之附人】南攻楚五年稸积散【稸亦积】西困秦三年【为秦所困】民憔悴士罢敝【罢音疲】北与燕战覆三军获二将【史并不书】而又以其余兵南面西举五千乗之劲宋【举宋在齐闵二十八年燕昭二十六年此时未举也而下十一章亦言齐以宋地封泾阳盖宋防齐宣也所拔五城】而包十二诸侯此其君之欲得也【得其欲】其民力竭也安犹取哉【言齐不可复攻取】且臣闻之数战则民劳久师则兵敝【师兼不战言之】王曰吾闻齐有清济浊河可以为固有长城钜防足以为塞诚有之乎对曰天时不与虽有清济浊河何足以为固民力穷敝虽有长城钜防何足以为塞且异日也济西不役【不役者养兵以备敌】所以备赵也河北不师所以备燕也今济西河北尽以役矣封内敝矣夫骄主必不好计而亡国之臣贪于财王诚能母爱宠子母弟以为质宝珠玉帛以事其左右彼且徳燕而轻亡宋【轻者易为之然则前言举未亡也】则齐可亡已王曰吾终以子【补】受命于天矣曰内寇不与【寇犹乱与犹和】外敌不可拒【言不能制内则不可以拒外】王自治其外【谓谋敌齐】臣自报其内【谓乱于内】此乃亡之之势势也【彪谓燕昭之举实自代发之】
　　苏代为燕説齐未见齐王【闵】先説淳于髠曰人有卖骏马者比三旦【比犹连】立市人莫之知往见伯乐曰臣有骏马欲卖之比三旦立于市人莫与言子还而视之去而顾之【顾反视】臣请献一朝之费【元作贾】伯乐乃还而视之去而顾之一旦而马价十倍今臣【衍之字】欲以骏马见于王【马自谕也】莫为臣先后者【为之助也】足下有意为臣伯乐乎臣请献白璧一双黄金千镒以为马食【自喻为马则此所献马之食也】淳于髠曰谨闻命矣入言之王而见之齐王大説苏子
　　陈翠合齐燕将令燕王之弟为质于齐【代説王哙已乃使一子质齐】燕王许诺太后闻之大怒曰陈公不能为人之国亦则已矣焉有离人子母者老妇欲得志焉【以杀辱之为快】陈翠欲见太后王曰太后方怒子子其待之陈翠曰无害也遂入见太后曰何臞也【臞少肉】太后曰赖得先王鴈鹜之余食不宜臞者臞者忧公子之且为质于齐也陈翠曰人主之爱子也不如布衣之甚也非徒不爱子也又不爱丈夫子独甚太后曰何也对曰太后嫁女诸侯奉以千金赍地百里以为人之终也【嫁则女之事毕矣封亦公子之终也】今王愿封公子百官持职【持犹守也封无功者争之职也】羣臣効忠曰公子无功不当封今王之以公子为质也且以为公子功也而太后弗聴臣是以知人主之不爱丈夫子独甚也且太后与王幸而在故公子贵太后千秋之后王弃国家而太子即位公子贱于布衣故非及太后与王封公子则公子终身不封矣太后曰老妇不知长者之计乃命公子束车制衣为行具
　　或献书燕王燕王而不能自恃【弱国必得援】不恶卑名以事强事强可以令国安长久万世之善计也【补】以事强而不可以为万世则不如合弱将奈何合弱而不能如一【以不一为无如之何】此臣之所以为山东苦也比目之鱼【尔雅东方有比目鱼不比不行谓之鲽】不相得则不能行故古人称之以其合两而如一也今山东合弱而不能如一是山东之智不如鱼也又譬如车士之引车也三人不能行索二人五人而车因行矣今山东三国弱【葢魏韩赵也】而不能敌秦索二国因能胜秦矣然而山东不知相索者智故不如车士矣胡与越人言语不相知志意不相通同舟而凌波至其相救助如一也今山东之相与也如同舟而济秦之兵至不能相救助如一智又不如胡越之人矣三物者【物犹事】人之所能为也山东主遂不悟此臣之所为山东苦也愿大王之熟虑之也山东相合之主者不恶【补】卑名之国者可长存【言山东欲存唯不羞自卑者可也】之卒者【之犹其也卒猝同】出士以戍韩梁之西边此燕之上计也不急为此国必危矣王必大忧今韩梁赵三国已合矣秦见三晋之坚也必南伐楚赵见秦之伐楚也必攻燕物固有势异而患同者秦之伐韩故中山亡【秦不暇救故赵亡之】今秦之伐楚燕必亡【赵亡之】臣窃为王计不如以兵南合三晋约戍韩梁之西边山东不能坚为此此必皆亡燕果以兵南□三晋也【此三年与楚三晋攻秦彪谓此三物喻从之精者也故虽子哙庸主亦能感动惜乎言犹在耳而诸侯之心已变矣此岂非天亡之哉】
　　燕王哙既立苏秦死于齐苏秦之在燕也与其相子之为婚而苏代与子之交及苏秦死而齐闵【元作宣下同】王复用苏代燕哙三年与楚三晋攻秦不胜而还子之相燕贵重主断苏代为齐使于燕燕王问之曰齐【衍宣字】王何如对曰必不霸燕王曰何也对曰不信其臣苏代欲以激燕王以厚任子之也于是燕王大信子之子之因遗苏代百金聴其所使鹿毛夀【鹿盖钜鹿夀之所居】谓燕王曰不如以国让子之人谓尧贤者以其让天下于许由由必不受有让天下之名实不失天下今王以国让相子之子之必不敢受是王与尧同行也燕王因举国属子之【属犹付与】子之大重或曰禹授益而以啓人为吏【以啓臣为益吏】及老而以啓为不足任天下之益也啓与友党攻益而夺之天下是禹名天下于益也其实令啓自取之今王言属国子之而吏无非太子人者是名属子之而太子用事王因收印自三百石吏而効之子之子之南面行王事而哙老【以老自休】不聴政顾为臣国事皆决子之子之三年燕国大乱百姓恫怨将军市被太子平谋将攻子之储子【见离娄下】谓齐闵王因而仆之破燕必矣王因令人谓太子平曰寡人闻太子之义将废私而立公饬君臣之义【饬戒也犹正】正父子之位寡人之国小不足先后虽然则唯太子所以令之太子因数党聚众将军市被围公宫攻子之不克将军市被及百姓乃反攻太子平将军市被死以殉国构难数月死者数万众燕人恫怨【元作恐】百姓离意孟轲谓齐闵王曰今伐燕此文武之时不可失也王因令章子将五都之兵【都大邑】以因北地之众【齐之北近燕】以伐燕士卒不战城门不闭燕王哙死齐大胜燕子之亡二年而燕人立太【元作公】子平是为燕昭王【记三年有彪谓王哙七国之愚主也惑苏代之浅説贪尧之名恶禹之实自令身死国破盖无足算齐闵所以请太子者近于兴灭继絶矣而天下不以其言信其心盖名实者天下之公器也岂可以虚称矫举而得哉故齐闵之胜适足以动天下之兵而速临菑之败也】
　　初苏秦弟厉因燕质子而求见齐王【闵】齐王怨苏秦【秦为燕谋齐故】欲囚厉燕质子为谢乃已遂委质为臣燕相子之与苏代婚而欲得燕权乃使苏代侍【元作持】质子于齐齐使代报燕燕王哙问曰齐王其霸乎曰不能曰何也曰不信其臣于是燕王专任子之已而让位燕大乱齐伐燕杀王哙子之燕立昭王而苏代厉遂不敢入燕皆终归齐齐善待之苏代过魏魏为燕执代齐使人谓魏王【哀】曰齐请以宋封泾阳君秦不受秦非不利有齐而得宋地也不信齐王与苏子也今齐魏不和如此其甚则齐不欺秦【秦所以不信齐疑其合魏也】秦信齐齐秦合泾阳有宋地非魏之利也故王不如东苏子【使归齐】秦必疑而不信苏子矣【疑其合齐魏】齐秦不合天下无变【五国无秦之兵】伐齐之形成矣【时齐魏相恶故云】于是出苏代代【补】之宋宋善待之
　　昭王【哙子元年　赧王四年庚戌】
　　张仪为秦破从连横谓燕王曰大王之所亲莫如赵昔赵主【元作王襄子也】以其姊为代王妻欲并代约与代王遇于勾注之塞乃令工人作为金斗长其尾令之可以击人与代王饮而阴告厨人曰即酒酣乐进热歠【饮也】即因反斗击之于是酒酣乐进取热歠厨人进斟羮【斟注也】因反斗而击代王杀之王脑涂地【涂犹汚】其姊闻之摩笄以自刺也【笄簪也】故至今有摩笄之山天下莫不闻夫赵王【武灵】之狼戾无亲【暴戾如狼】大王之所明见知也且以赵王为可亲邪赵兴兵而攻燕再围燕都而刼大王【赵燕记皆不书】大王割十城乃却以谢赵王已入朝黾池効河间以事秦今大王不事秦秦下甲云中九原驱赵而攻燕则易水长城【济北卢注云东至海盖亦距燕云】非王之有也且今时赵之于秦犹郡县也不敢妄兴师以征伐今大王事秦秦王【昭】必喜而赵不敢妄动矣是西有强秦之援而南燕齐赵之患是故愿大王之熟计之也燕王曰寡人蛮夷僻处虽大男子裁如婴儿言不足以求正谋不足以决事今上客幸而教之请奉社稷西面而事秦献常山之尾五城【有在楚韩齐赵后　彪谓燕昭贤智主也非仪此説能震动且人之性禀有父子不相肖者自襄至武灵七八矣而欲以其狼戾无亲例之人岂信之哉然而燕之聴之也卑卑甚盖拊摩新附之民势未可以有事又诸国从之者众故为卑辞以纾其国是仪之横有天幸也加之数年收集缮治有其绪则若云者固昭王之所唾而弃者史言苏代复重燕燕使约从如初此昭王之素所蓄积也】
　　宫他为燕使魏魏不聴留之数月客谓魏王【哀】曰不聴燕使何也曰以其乱也对曰汤之伐桀欲其乱也故大乱者可得其地小乱者可得其宝今燕客之言曰【客即他】事茍可聴虽尽宝地犹为之也王何为不见魏王説因见燕客而遣之【彪谓是客也以邻国为壑者也彼恶知所谓天下为度者乎】
　　燕昭王收破燕后即位卑身厚币以招贤者欲将报雠故往见郭隗先生曰齐因孤国之乱而袭破燕孤极知燕小力不足以报然贤士与共国以雪先王之耻孤之愿也【记有此文】敢问以国报雠者奈何郭隗先生对曰帝者以师处王者与友处霸者与臣处亡国与役处【役仆役】诎指而事之【屈指也】北面而受学则百已者至先趋而后息【先彼而趋后之而息】先问而后嘿则什已者至人趋则若已者至冯几据杖【冯据也】眄视指使则厮役之人至若恣睢奋击【睢仰目】呴籍叱咄【呴呵籍践也当从足隼韵咄呵也】则徒之人至矣此古服道致士之法也【服犹事事有道者】王诚博选国中之贤者而朝其门下天下闻王朝其贤臣天下之士必趋于燕矣昭王曰寡人将谁朝而可郭隗先生曰臣闻古之君人有以千金求千里马者三年不能得涓人【谒者也】言于君曰请求之君遣之三月得千里马马已死买其首五百金反以报君君大怒曰所求者生马安事死马而捐五百金涓人对曰死者且买之五百金况生马乎天下必以王为能市马马今至矣于是不能期年千里之马至者三【记无】之今王诚欲致士先从隗始隗且见事况贤于隗者乎岂逺千里哉于是昭王为隗筑宫而师之乐毅自魏往邹衍自齐往剧辛自赵往士争凑燕燕王吊死问生与百姓同其甘苦二十八年国殷富士卒乐佚轻战于是遂以乐毅为上将军与秦楚三晋合谋以伐齐齐兵败闵王出走于外燕兵独追北入至临淄尽取齐宝烧其宫室宗庙齐城之不下者唯独莒即墨【记同彪谓燕昭郭隗皆三代人也欲为国雪耻君臣问对无他言専欲得贤士而事之此无竞唯人之谊也欲无兴得乎哉臣役之对天下之格言市马之喻万世之美谈太史公独何为削之亦异于孔氏删修之法矣】
　　客谓燕王曰齐南破楚西屈秦用韩魏之兵燕赵之众犹鞭荚也【御诸国如马】使齐北面伐燕即虽五燕弗能当王何不阴出使【密遣使者】散游士顿齐兵【顿劳敝之也】敝其众使世世无患燕王曰假寡人五年寡人得其志矣苏子曰请假王十年燕王説奉苏子车十五乗南使于齐谓齐王【闵】曰齐南破楚西屈秦用韩魏之兵燕赵之众犹鞭防也臣闻当世之举王【兴起之王】必诛暴正乱举无道【五旬举之之举】攻不义今宋王【君偃】射天笞地铸诸侯之象使侍屏匽【屏厠也当作屏匽露厠】展其臂弹其鼻此天下之无道不义而王不伐王名终不成且夫宋中国膏腴之地邻民之所处也【齐民邻宋者处之】与其得百里于燕不如得十里于宋伐之名则义实则利王何为弗为齐王曰善遂兴兵伐宋三覆宋宋遂举燕王闻之絶交于齐率天下之兵以伐齐大战一小战再顿齐国成其名故曰因其强而强之乃可折也因其广而广之乃可缺也【彪谓聴言亦难矣苏子所以告齐王天下之正谊也齐用之不旋踵而招天下之兵故有事于天下者不可以人之言求诸己而已已无罪而后可以诛人之罪已无衅而后可以乗人之衅】
　　齐伐宋【此二十七年】宋急苏代乃遗燕昭王书曰夫列在万乗而寄质于齐【寄犹委也一説如质子寄寓】名卑而权轻奉【元作秦】齐助之伐宋民劳而实费破宋残楚淮北【楚之淮北宋邻也宋破则此地残】肥大齐【肥亦大也】雠强而国弱也此三者皆国之大败也而足下行之将欲以除害取信于齐也【宋者齐之害】而齐未加信于足下而忌燕也愈甚矣然则足下之事齐也失所为矣夫民劳而实费又无尺寸之功破宋肥雠而世负其祸矣【负犹荷】足下以宋加淮北强万乗之国也【宋五千乗见王又加之淮北则万乗而强】而齐并之是益一齐也北夷【齐之北国】方七百里加之以鲁卫【言齐因举宋且并此数国】此所谓强万乗之国也而齐并之是益二齐也夫一齐之强而燕犹不能支也今乃以三齐临燕其祸必大矣虽然臣闻智者之举事也转祸而为福因败而成功者也齐人紫败素也【败犹恶也素白缯染为紫】而贾十倍越王勾践栖于防稽而后残吴霸天下此皆转祸而为福因败而为功者也今王若欲转祸而为福因败而为功乎则莫如遥霸齐而厚尊之使之盟于周室【背秦而受使齐主盟】尽焚天下之秦符约曰夫上计破秦其次长賔客秦秦挟賔客以待破【挟如挟长之挟秦挟賔客本欲并天下而反见破故必患】秦王【昭】必患之秦五世以结诸侯今为齐下秦王之志茍得穷齐不惮以一国都为功【将割以赂与国】然而王何不使布衣之人以穷齐之説説秦谓秦王曰燕赵破宋肥齐尊齐而为之下者燕赵非利之也弗利而势为之者何也以不信秦王也今王何不使可以信者接收燕赵令泾阳君若髙陵君【二君秦所重天下信之】先于燕赵秦有变【谓背二国】因以为质则燕赵信秦矣秦为西帝赵为中帝燕为北帝立为三帝而令诸侯韩魏不聴则秦伐之齐不聴则燕赵伐之天下孰敢不聴天下服聴因驱韩魏以攻齐曰必反宋地而归楚之淮北夫反宋地而归楚之淮北燕赵之所同利也并立三帝燕赵之所同愿也夫实得所利名得所愿则燕赵之弃齐也犹释敝躧【革履也当作踪】今王之不收燕赵则齐霸必成矣诸侯戴齐而王独弗从也是国伐也【秦受齐伐】诸侯戴齐而王从之是名卑也王不收燕赵名卑而国危王收燕赵名尊而国宁夫去尊宁而就卑危智者不为也秦王闻若説也必如刺心【言其切已】然则王何不务使智士以若此言説秦秦伐齐必矣夫取秦上交也伐齐正利也尊上交务正利圣王之事也燕昭王善其书曰先人尝有徳苏氏【资秦合从】子之之乱而苏氏去燕燕欲报雠仇于齐非苏氏莫可乃召苏氏【王哙防言魏出之之宋宋善待之今在宋也】复善待之与谋伐齐竟破齐闵王出走【代传有】
　　苏代谓燕昭王曰今有人于此孝如曾参孝已信如尾生髙廉如鲍焦史防【卫卿子鱼】兼此三行以事王奚如王曰如是足矣对曰足下以为足则臣不事足下矣臣且处无为之事归耕乎周之上地耕而食之织而衣之王曰何故也对曰孝如曾参孝已则不过养其亲耳信如尾生髙则不过不欺人耳亷如鲍焦史防则不过不窃人之财耳今臣为进取者也臣以为廉不与身俱达【不茍取故多穷】义不与生俱立仁义者自完之道也非进取之术也王曰自忧不足乎【忧亦完也不完则忧故曰完又曰忧】对曰以自忧为足则秦不出殽塞齐不出营丘楚不出疏章【地缺】三王代位五霸改政皆以不自忧故也若自忧而足则臣亦周之负笼耳【笼竹器】何为烦大王之廷耶【烦凂也】昔者楚取章武【属渤海】诸侯北面而朝秦取西山诸侯西面而朝曩者使燕毋去周室之上【去犹失也上上地燕盖尝攻得而不取也】则诸侯不为别马而朝矣【言同轨而朝燕与朝秦楚同】臣闻之善为事者先量其国之大小而揆其兵之强弱【揆度也】故功可成而名可立也不能为事者不先量其国之大小不揆其兵之强弱故功不可成而名不可立也今主有东向伐齐之心而愚臣知之王曰子何以知之对曰矜防砥剑【矜矛柄防盖为矜施防砥柔石所以砺也】登丘东向而叹是以愚臣知之今夫乌获举千钧之重行年八十而求扶持故齐虽强国也西劳于宋南罢于楚则齐军可败而河间可取燕王曰善吾请拜子为上卿奉子车百乗子以此为寡人东游于齐【为燕间齐】何如对曰足下以爱之故与何不与爱子与诸舅叔父负床之孙【负言背倚床立未能行也】不得【此属皆不得不处与车】而乃以与无能之臣何也王之论臣何如人哉今臣之所以事足下者忠信也恐以忠信之故见罪于左右王曰安有为人臣尽其力竭其能而得罪者乎对曰臣请为王譬昔周之上地尝有之其丈夫宦三年不归其妻爱人其所爱者曰子之丈夫来则且奈何乎其妻曰勿忧也吾已为药酒而待其来矣已而其丈夫果来于是因令其妾酌药酒而进之其妾知之半道而立虑曰吾以此饮吾主父则杀吾主父以此事告吾主父则逐吾主母与杀吾主【补】父逐吾主母者寜佯踬而覆之【踬跲也】于是因佯僵而仆之其妻曰为子之逺行来之故为美酒今妾奉而仆之其丈夫不知其妾而笞之故妾所以笞者忠信也今臣为足下使于齐恐忠信不谕于左右也臣闻之曰万乗之主不制于人臣十乗之家不制于众人匹夫徒步之士不制于妻妾而又况于当时之贤主乎臣请行矣愿足下之无制于羣臣也
　　燕王谓苏代曰寡人甚不喜訑者言也　【州谓欺曰訑】苏代对曰周地贱媒为其两誉也之男家曰女美之女家曰男然而周之俗不自为取妻且夫处女无媒老且不嫁舍媒而自衒敝而不售【敝犹败无成事也】顺而无败售而不敝者唯媒而已矣且事非权不立非势不成夫使人坐受成事者唯訑者耳王曰善矣【彪谓訑亦吾所恶而实不可废古者使功使过使智使愚盖用人可也处已则否】
　　苏代谓【元作为】奉阳君【此亦其后袭称】説燕于赵以伐齐奉阳君不聴乃入齐【代入】恶赵令齐絶于赵齐已絶于赵因之燕谓昭王曰韩为谓臣曰人告奉阳君曰使齐不信赵者苏子也令齐王【闵】召蜀子【齐将】使不伐宋者【补】苏子也与齐王谋遁取秦以谋赵者【遁逃去也言避秦兵取言与之合】苏子也令齐守赵之质子以甲者又苏子也请告子以请齐【告子名不害代请之使为己请齐】果以守赵之质子以甲【果者必欲告子如是】吾必守子以甲【言告子不聴则然】其言恶矣虽然王勿患也【人所告奉阳之言于代为恶燕王善代必患之故代告王以无患为其乱齐赵所以利燕】臣故知入齐之有赵累也【言赵恶代】出为之以成所欲【出者奋不顾也言知其有累而奋为之欲谓利燕】臣死而齐大恶于赵臣犹生也今齐赵絶可大纷已【纷乱也】持臣非张孟谈也【持犹使】使臣也如张孟谈也齐赵必有为智伯者矣奉阳君告朱讙与赵足曰【代称奉阳之言然二皆赵人】齐王使公玉曰【齐人姓名】命説【奉阳名】曰必不反韩珉今召之矣【言故反前下此】必不任苏子以事今封而相之必【元作令】不合燕今以燕为上交吾所恃者顺也【公玉父名】今其言变有甚于其父顺始与苏子为雠见之如【元作知】无厉今贤之两之【两谓封与相】已矣吾无齐矣【并述奉阳之言】奉阳君之怒甚矣【此代自言】如齐王【衍王字】之不信赵而小人奉阳君也【待之为小人】因是而倍之【音背言燕宜然】不以今时大纷之解而复合则后不可奈何也故齐赵之合茍可循也【循言顺燕】死不足以为臣患【代本以二国之合必不顺燕今乃合而顺之故有死逃之罪】逃不足以为耻为诸侯不足以为臣辱被髪自漆为厉不足以为臣辱然而臣有患也臣死而齐赵不循恶交分于臣也【燕以二国可因而代不欲则三国皆恶代矣然二国卒不可因则代之恶皆有所分交犹皆】而后相効【交后人见其不可因而効已】是臣之患也【患其后待】若臣死而必相攻也【齐赵相攻】臣必勉之而求死焉尧舜之贤而死禹汤之智而死孟贲之勇而死乌获之力而死生之物固有不死者乎在必然之物【死者人之必然】以成所欲王何疑焉臣以不若逃而去之【诈以罪逃去】臣以韩魏循自齐【言逃燕则自韩魏顺行至齐】而为之取秦【言劲齐以怒赵】深结赵以勤之【此劲赵以怒齐也结亦以韩魏赵自燕结之勤犹厚】如是则近于相攻也臣虽为之不【补】累燕奉阳君告朱讙曰【亦代称之】苏子怒于燕王之不以吾故【以用也吾指奉阳】弗子相【子谓讙】又不子卿也殆无燕矣其疑至于此【燕王善代而奉阳谓其怒燕者疑也】故臣虽为之不累燕【疑代怒燕故代虽为燕纷二国二国不怨燕也】又不欲王【欲犹须也言其自相攻不须燕】伊尹再逃桀而之汤果与鸣条之战而以汤为天子伍子胥逃楚而之吴果与栢【元作伯】举之战而报其父之雠今臣逃而纷齐赵始可着于春秋且举大事孰不逃桓公之难管仲逃于鲁阳货之难孔子逃于卫【定八年阳货作难十二年孔子乃适卫不如此所云】张仪逃于楚【不书】白圭逃于秦【未详】望诸相中山也【此与乐毅同号】使赵赵刼之求地望诸攻闗而出外孙之难【未详】薛公释载【不乗车也】逃出于关【齐缗二十五年田文入秦秦囚欲杀之因秦幸姬得出驰去变姓名出关】三晋称以为好【补】士【太史公曰好客自喜】故举大事逃不足以为辱矣卒絶齐于赵赵合于燕以攻齐败之
　　燕昭王且与天下伐齐而有齐人仕于燕者昭王召而谓之曰寡人且与天下伐齐旦暮出令矣子必争之争之而不聴子因去而之齐寡人有时复合【预言不胜与齐合】且以因子而事齐当此之时也燕齐不两立然而常独欲有复收之之志若此也【收犹合不两立则不可复合而不能无合之之志彪谓此少年狡狯之行小人患失之而燕聊为之此其所以不王也】
　　齐魏争燕齐谓燕王曰吾得赵矣魏亦谓燕王曰吾得赵矣燕无以决之而未有适予也苏代谓燕相曰臣闻辞卑而币重者失天下者也辞倨而币薄者得天下者也今魏之辞倨而币薄燕因合于魏魏【补】得燕【元作赵】齐遂北矣【魏昭十二年与秦赵韩燕伐齐败之燕独入临菑此二十八年】
　　苏代自齐使人谓燕昭王曰臣间【元作闻间犹颀也】离齐赵齐赵已孤矣王何不出兵以攻齐臣请为王弱之燕乃伐齐攻晋【疑兵也实合魏而阳攻以疑齐】令人【代令之】谓闵王曰燕之攻齐也欲以复振故地也【振举也盖复王哙所】失欲燕兵在晋而不进则是兵弱而计疑也王何不令苏子将而应燕乎夫以苏子之贤将而应弱燕燕破必矣燕破则赵不敢不聴是王破燕而服赵也闵王曰善乃谓苏子曰燕兵在晋今寡人发兵应之愿子为寡人为之将对曰臣之于兵何足以当之王其改举【别用它将】王使臣也是败王之兵而以臣遗燕也战不胜不可振也【振救也】王曰行寡人知子矣苏子遂将而与燕人战于晋下【晋之下地】齐军败燕得甲首二万人苏子以其余兵以守阳城而报于闵王曰王过举令臣应燕今军败亡二万人臣有斧质之罪请自归于吏以戮闵王曰此寡人之过也子无以为罪明日又使燕攻阳城及狸【燕地也赵悼襄九年攻燕取狸阳城】又使人谓闵王曰日者齐不胜于晋下此非兵之过齐不幸而燕有天幸也今燕又攻阳城及狸是以天幸自为功也王复使苏子应之苏子先败王之兵其后必务以胜报王矣王曰善乃复使苏子苏子固辞王不聴遂将与燕战于阳城燕人大胜得首三万齐君臣不亲百姓离心燕因使乐毅大起兵伐齐破之【彪谓苏代之于燕齐皆尝隙而复善其情礼均也而独为燕图齐之深何哉昭王贤也虽然糜烂人之民人以行其説而奉其所贤仁者不为也独不念尝委质于齐乎】
　　苏代自齐献书于燕王曰臣之行也固知将有口事【言人谮之】故献御书而行【献侍御者以书】曰臣贵于齐燕大夫将不信臣臣贱将轻臣臣用将多望于臣【望犹责】齐有不善【谓恶燕】将归罪于臣天下不攻齐将曰善为齐谋天下攻齐将与齐兼贸【元作鄮】臣【贸犹卖】臣之所重处重留【元作夘】也【重犹难也留谓处于齐为难】王谓臣曰吾必不聴众口与谗言吾信汝也犹列眉也【言无可疑】上可以得用于齐次可以得信于下茍无死女无不为也以女自信可也【以犹由】与之言曰【王与之】去燕之齐可也期【元作其】于成事而已臣受令以任齐【得任于齐】及五年齐数出兵未尝谋燕齐赵之交一合一离燕【衍王字】与齐谋赵则与赵谋齐【燕与齐谋赵实欲离齐于赵代因与赵谋齐以成燕之谋】齐之信燕也至于虚北地【虚言不设备齐北近燕】行其兵【以北兵代它国】今王信田伐与参去疾之言【三人谗代者】且攻齐使齐犬马而不言燕【且辞也犬马言已贱齐如之又不泄燕之谋】今王又使庆【燕臣名】令臣曰吾欲用所善王茍欲用所善王欲用之则臣请为王事之王欲醳臣【醳释同见邹忌説琴】专【元作剸】任所善则臣请归醳事臣茍得见则盈愿【彪谓为人间者均有此六患非燕昭之明代其危哉功成矣犹不能为此尾况它人乎代之谋齐亦异乎豫让之于赵矣彼哉彼哉】
　　秦召燕王燕王欲往苏代约燕王【约犹止】曰楚得枳【属巴郡】而国亡【皆谓失地秦昭廿七八九年连拔楚郡】齐得宋而国亡【即此二十八年入临菑三十二年下七十城】齐宋不得以有枳宋事秦者何也是则有功者秦之深雠也【言此以见克齐者秦之所恶也】秦取天下非行义也暴也秦之行暴正告天下告楚曰蜀地之甲轻舟浮于汶【汶江水出岷山】乗夏水【江夏注沔水自江别至南郡华容为夏水】而下江五日而至郢汉中之甲轻舟出于巴乗夏水下汉四日而至五渚【史注在洞庭】寡人积甲宛东下随【属南阳】智者不及谋勇者不及怒寡人如射隼矣【隼祝鸠喻易也】王乃待天下之攻函谷不亦逺乎楚王为是之故十七年事秦秦正告韩曰我起乎少曲【韩地范雎传伐韩少曲】一日而断太行我起乎宜阳而触平阳二日而莫不尽繇我【繇由同】离两周而触郑五日而国举韩氏以为然故事秦秦正告魏曰我举安邑塞女防韩氏太原卷【不通此四处】下轵【元作枳】道道南阳封冀【道道所由也后志河东皮氏有冀亭注引此】兼包两周乗夏水浮轻舟强弩在前铦防在后决荥口【荥泽之口】魏无大梁决白马之口魏无济阳决宿胥之口【徐注纪年曰敖山塞集胥口】魏无虚顿丘陆攻则击河内水攻则灭大梁魏以为然故事秦秦欲攻安邑恐齐据之则以宋委于齐曰宋王无道为木人以象寡人射其面寡人地絶兵逺不能攻也王茍能破宋有之寡人如自得之已得安邑塞女防因以破宋为齐罪秦欲攻韩【元作齐】恐天下救之则以齐委于天下曰齐人四与寡人约四欺寡人必率天下以攻寡人者三【必言攻之决】有齐无秦无齐有秦必伐之必亡之已得宜阳少曲致蔺离【补】石因以破齐为天下罪秦欲攻魏重楚【恐楚击其后】则以南阳委于楚曰寡人固与韩且絶矣残均陵【地缺】塞黾隘茍利于楚寡人如自有之魏弃与国而合于秦因以塞黾隘为楚罪兵困于林中重燕赵以胶东委于燕【胶东国故齐国项纪注即墨也】以济西委于赵已得讲于魏质【元作至】公子延【秦子】因犀首攻赵兵伤于离石遇败于马陵而重魏则以叶蔡委于魏已得讲于赵则刼魏魏不为割困则使太后穰侯为和赢则兼欺舅与母【赢谓胜舅谓穰侯】适燕者曰以胶东【适谪同】适赵者曰以济西适魏者曰以叶蔡适楚者曰以塞鄳阨适齐者曰以宋必令其言如循环用兵如刺蜚【集韵虫名喻易也】母不能知舅不能约龙贾之战【魏相五年秦拔我龙贾军】岸门之战封陵之战【魏哀十六年秦败我封陵忠岸亭在颖韩注记岸门封陵亭名然则封陵亦属颖川】髙商之战【史不书】赵庄之战【赵肃二十三年赵庄与秦战死河西】秦之所杀三晋之民数百万今其生者皆死秦之孤也西河之外上雒之地三川晋国之祸三晋之半【言上三地被祸居晋国之半】秦祸如此其大而燕赵之秦者皆以争事秦説其主此臣之所大患燕昭王不行苏代复重于燕燕反约诸侯从亲如苏秦时或从或否而天下由此宗苏氏之从约代厉皆以夀死名显诸侯【代有在伐齐事后彪谓秦之所以正告诸侯及其用诈皆愚弄之也而诸侯莫省独一燕昭知之然亦不久死矣彪故曰秦横之成天幸也】
　　燕饥赵将伐之楚使将军之燕过魏见赵恢赵恢曰使除患无至【除之使不至】易于救患伍子胥宫之奇不用【此除患者】烛之武【僖三十年晋秦国郑佚之孤言于郑伯曰国危矣若使烛之武见秦君师必退之武见秦伯曰郑知亡矣而有益于君敢以烦执事越国以鄙逺君知其难也焉用亡郑以倍邻邻之厚君之薄也秦伯説乃还】张孟谈【皆救患者】受大赏是故谋者皆从事于除患之遗者【谓救患者】而无【元作先】使除患无至者今与以百金送公也【公谓楚使】不如以言聴吾言而説赵王【惠文】曰昔者吴伐齐为其饥也伐齐未必胜也而弱越乗其敝以霸今王之伐燕也亦为其饥也伐之未必胜而强秦将以兵乗【元作承】王之西是使弱赵居强吴之处而使强秦处弱越之所以霸也愿王之熟计之也使者乃以説赵王赵王大説乃止燕昭王闻之乃封之以地【封恢也恢盖赵之仕魏而为燕者为燕亦所以为魏也】
　　赵且伐燕苏代为燕谓惠王【赵惠文】曰今者臣来过易水蚌方出曝【蚌□也】而鹬啄其肉【鹬知天将雨鸟】蚌合而箝其啄【箝籋也】鹬曰今日不雨明日不雨即有死蚌蚌亦谓鹬曰今日不出明日不出即有死鹬两者不肯相舍渔者得而并擒之今赵且伐燕燕赵久相支以敝大众臣恐强秦之为渔父也愿王熟计之也惠王曰善乃止
　　惠王【昭王子元年　赧王三十七年癸未】
　　昌国君乐毅为燕昭王合五国之兵【传云并防赵楚韩魏燕之兵】而攻齐下七十余城尽郡县之以属燕三城未下【聊莒即墨】而燕昭王死惠王即位用齐人反间疑乐毅而使骑劫代之将乐毅奔赵赵封以为望诸君齐田单诈骑劫卒败燕军复收七十余城以复齐燕王悔惧赵用乐毅乗【元作承】燕之敝以伐燕燕王乃使人让乐毅且谢之曰先王举国而委将军将军为燕破齐报先王之雠天下莫不振动寡人岂敢一日而忘将军之功哉防先王弃羣臣寡人新即位左右误寡人寡人之使骑劫代将军为将军久暴露于外【暴曝同】故召将军且休计事将军过聴以与寡人有隙【元作防隙不合也】遂捐燕而归赵将军自为计则可矣而亦何以报先王之所以遇将军之意乎望诸君乃使人献书报燕王曰臣不佞不能奉承先王之敎以顺左右之心恐抵斧质之罪以伤先王之明而又害于足下之义【无罪而杀毅非义也】故逃遁奔赵自负以不肖之罪【负言荷罪在身】故不敢为辞説今王使使者数之罪臣恐侍御者之不察先王之所以畜幸臣之理【畜养也幸亲爱之】而又不白于臣之所以事先王之心【白犹明】故敢以书对臣闻贤圣之君不以禄私其亲功多者授之不以官随其爱能当者处之故察能而授官者成功之君也论行而结交者立名之士也臣以所学者观之先王之举错有髙世之心故假节于魏王【时诸侯不通出闗则以节之故上言毅自魏往见王】而以身得察于燕先王过举擢之乎賔客之中而立之乎羣臣之上不谋于父兄而使臣为亚卿【亚次也】臣自以为奉令承敎可以幸无罪矣故受命而不辞先王命之曰我有积怨深怒于齐不量轻弱而欲以齐为事臣对曰夫齐霸国之余敎而骤胜之遗事也闲于兵甲习于战攻王若欲攻之则必举天下而图之举天下而图之莫径【元作劲】于结赵矣且又淮北宋地楚魏之所同愿也【楚欲得淮北魏欲得宋时皆属齐】赵若许【许燕】约楚赵宋尽力【宋虽已举其遗民怨之】四国攻之齐可大破也先王曰善臣乃口受令具符节南使臣于赵顾反命【回顾而反言其速】起兵随而攻齐以天之道先王之灵河北之地随先王举而有之于济上济上之军奉令击齐大胜之轻卒鋭兵长驱至国齐王【闵】逃遁走莒仅以身免珠玉财宝车甲珍器尽收入燕大吕陈于元英【大吕律均元英燕乐名】故鼎反乎厯室【故鼎齐所得鼎凡鼎以以占休咎故归之律厯之室】齐器设于寜台【燕台】蓟丘之植【蓟幽州国植旗帜之属】植于汶篁【汶水出太山来燕原竹田曰篁言燕以齐为塞】自五霸以来功未有及先王者也先王以为顺于其志以臣为不顿命【顿犹坠】故裂地而封之使之得比乎小国诸侯臣不佞自以为奉令承敎可以幸无罪矣故受命而弗辞臣闻贤明之君功立而不废故着于春秋蚤知之士【蚤知先见也】名成而不毁故称于后世若先王之报怨雪耻夷万乗之强国收八百嵗之蓄积【通太公数之】及至弃羣臣之日余令诏后嗣之遗义执政任事之臣所以能循法令顺庶孽者【新立之君皆患庶孽之乱昭王然豫顺之】施及萌【萌同】皆可以教于后世臣闻善作者不必善成善始者不必善终昔者伍子胥説聴乎阖闾故吴王逺迹至于郢夫差弗是也【不然子胥之説】赐之鸱夷而浮之江【鸱夷榼名马革为其形以敛骸骨】故吴王夫差不悟先论之可以立功故沉子胥而弗悔子胥不早见主之不同量故入江而不改夫免身全功以明先王之迹者臣之上计也离毁辱之非【离丽也犹遭】堕先王之名者臣之所大恐也临不测之罪以幸为利者义之所不敢出也臣闻古之君子交絶不出恶声忠臣之去也不洁其名【毁其君而自洁】臣虽不佞乎数奉教于君子矣恐侍御者之亲左右之説而不察疏逺之行也故敢以书报惟君之留意焉【有】
　　张丑为质于燕燕王欲杀之夫且出境境吏得丑丑曰燕王所为将杀我者人有言我有宝珠也王欲得之今我已亡之矣而燕王不我信今子且致我我且言子之夺我珠而吞之燕王必当杀子刳子腹【刳判也】及子之肠矣夫欲得之君不可説以利吾要且死子肠亦且寸絶境吏恐而赦之
　　王喜【惠王曾孙元年　赧王五十三年丁未】
　　燕王喜使栗腹以百金为赵孝成王寿酒三日反报曰赵民其壮者皆死于长平其孤未壮可伐也王乃召昌国君乐间【毅子】而问曰何如对曰赵四达之国也其民皆习于兵不可与战王曰吾以倍攻之可乎曰不可曰以三可乎曰不可王大怒左右皆以为赵可伐遽起六十万以攻赵令栗腹以四十万攻鄗使庆秦以二十万攻代赵使廉破以八万遇栗腹于鄗使乐乗【毅之族】以五万遇庆秦于代燕人大败乐间入赵【燕记元年有】燕王以书且谢焉曰寡人不佞不能奉顺君意故君捐国而去则寡人之不肖明矣敢端其愿【端犹専也愿欲复用之】而君不肯聴故使使者陈愚意君试论之语曰仁不轻絶智不轻怨君之于先王也世之所明知也寡人望有非则君掩葢之【有非而蔽覆之王喜所望也】不虞君之明罪之也【虞犹图】望有过则君教诲之不虞君之明弃之也且寡人之罪国人莫不知天下莫不闻君防出明怨【言间虽无出之赵以明有怨于我人亦知之】以弃寡人寡人必有罪矣虽然恐君之未尽厚也谚曰厚者不毁人以自益也仁者不危人以要名故掩人之邪者厚人之行也救人之过者仁者之道也世有掩寡人之邪救寡人之过非君孰【元作恐】望之今君厚受位于先王以成尊轻弃寡人以快心则掩邪救过难得于君矣且世有薄而故厚施【世虽薄我我反厚施之】行有失而故惠用【行与我不合反惠爱任用之】今使寡人任不肖之罪【任犹负】而君有失厚之累于为君择之也【择其所处】无所取之国之有封疆家之有垣墙所以合好掩恶也室不能相和出语邻家未为通计也怨恶未见而明弃之未为尽厚也寡人虽不肖乎未如殷纣之乱也君虽不得意乎未如商容箕子之累也然则不内盖寡人【盖一作尽】而明怨于外恐其适足以伤于髙而薄于行也非然也茍可以明君之义成君之髙虽任恶名【所谓任不肖之罪】不难受也本欲以为明寡人之薄而君不得厚扬寡人之辱而君不得荣此一举而两失也义者不亏人以自益况伤人以自损乎君无以寡人不肖累往事之美昔者栁下惠吏于鲁三黜而不去或谓之曰可以去栁下惠曰茍与人之异恶往而不黜乎犹且黜乎宁于故国尔栁下惠不以三黜自累故前业不忘不以去为心故逺近无议今寡人之罪国人未知而议寡人者遍天下语曰论不脩心【凡有脩者先先有失而善论者不然】议不累物仁不轻絶智不简功【简与附反犹弃也】简弃大功者辍也【辍止也】轻絶厚利者怨也辍而弃之怨而累之宜在逺者【疎逺之臣可耳】不望之乎君也今以寡人无罪君岂怨之乎愿君捐怨追惟先王复以教寡人意君曰【意度其然】余且慝心【待之以不善之心】以成而过不顾先王以明而恶使寡人进不得脩功退不得改过君之所揣也【言间量我此】唯君图之此寡人之愚意也敬以书谒之乐间乗怨不用其计二人卒留赵不报【彪谓过而不改然后为过燕王喜过在于愎諌伐赵其于间未见其有可絶之处而能悔如此礼不云乎其嗟也可去其谢也可食何间絶之深也抑其书辞条达明丽婉乎孰复天下之韪文也】
　　秦并赵北向迎燕【并合也迎以兵逆之】燕王闻之使人贺秦王【始皇】使者过赵赵王【悼襄】击之使者曰秦赵为一而天下服矣燕【元作兹】之所以受命于赵者秦也【言燕先时服赵者以秦与赵合】今臣使秦而赵系之是秦赵有隙秦赵有隙天下必不服而燕不受命矣且臣之使秦无妨于赵之伐燕也赵王以为然而遣之使者见秦王曰燕王窃闻秦并赵燕王使使者贺千金秦王曰夫燕无道吾使赵有之子何贺使者曰臣闻全赵之时南邻为秦北下曲阳为燕【下曲阳属钜鹿】赵广三百里而与秦相距五十余年矣所以不能反胜秦者【反犹报也言数为秦败不能报而胜之】国小而地无所取今王使赵北并燕【此并谓兼有之】燕赵同力必不受受命【补】于秦矣臣窃为王患之秦王以为然起兵而救燕【赵悼防九年攻燕取貍阳城兵未罢秦攻邺拔之此十九年】
　　燕太子丹质于秦亡归见秦且灭六国兵已临易水恐其祸至太子丹患之谓其太傅鞠武曰燕秦不两立愿太傅幸而图之武对曰秦地遍天下威胁韩魏赵氏则易水以北未有所定也奈何以见陵之怨【言丹质秦秦遇之不善】欲批其逆鳞哉【批白结切击也説难龙可扰而骑也然喉下有逆鳞径尺人有婴之则必杀人人主亦有】太子曰然则何由太傅曰请入图之【请太子入息已乃图之】居之有间樊将军亡秦之燕太子客之太傅鞠武諌曰不可夫秦王【始皇】之暴而积怨于燕【怨其亡归】足为寒心又况闻樊将军之在乎是谓【元作以】委肉当饿虎之蹊【蹊径也】祸必不振矣【振救也】虽有管晏不能为之谋也愿太子急遣樊将军入匈奴以灭口请西约三晋南连齐楚北讲于单于然后乃可图也太子丹曰太傅之计旷日弥久心惛然恐不能须臾【言已忧思昏瞀且死须臾不可待】且非独于此也夫樊将军困穷于天下归身于丹丹终不迫于强秦而弃所爱怜之交置之匈奴是丹命固卒之时也【知祸且至而犹为之自疑命止于此】愿太傅更虑之鞠武曰燕有田光先生者其智深而虑沈【沈犹深】可与之谋也太子曰愿因太傅交于田先生可乎鞠武曰敬诺出见田光道太子【衍曰字】愿图国事于先生田光曰敬奉敎乃造焉太子跪而逢迎却行为道【不敢背之】跪而拂席田先生坐定左右无人太子避席而请曰燕秦不两立愿先生留意也田光曰臣闻骐骥盛壮之时一日而驰千里至其衰也驽马先之今太子闻光壮盛之时不知吾精已消亡矣虽然光不敢以乏国事也【不令太子所图有阙】所善荆轲【卫人】可使也太子曰愿因先生得【衍愿字】交荆轲可乎田光曰敬诺则起趋出太子送之至门戒曰丹所报先生所言者国大事也愿先生勿泄也田光俛而笑曰诺偻行见荆轲【偻致敬貌礼一命而偻】曰光与子相善燕国莫不知今太子闻光壮盛之时不知吾形已不逮也幸而教之曰燕秦不两立愿先生留意也光窃不自外【言不自疏于轲】言足下与太子愿足下过太子于宫荆轲曰谨奉教田光曰光闻长者为行不使人疑之今太子约光曰所言者国大事也愿先生勿泄也是太子疑光也夫为行而使人疑之非节侠士也【荀悦曰立气势作威福结私交以立强于世者谓之侠】欲自杀以激荆轲【言其死非为泄欲厉勉轲使死之耳】曰愿足下急过太太子言光已死明不言也遂自刭而死轲见太子言田光已死致光之言太子再拜而跪膝下行【以膝行不立行故言下】流涕有顷而后言曰丹所请田先生不言者欲以成大事之谋今田先生以死明不泄言岂丹之心哉荆轲坐定太子避席顿首曰田先生不知丹不肖使得至前愿有所道此天所以哀燕而不弃其孤也今秦有贪利之心而欲不可足也非尽天下之地臣海内之王者其意不餍今秦已虏韩王【秦十七年虏王安】尽纳其地又举兵南伐楚北临赵王翦数十万之众距漳邺而李信出太原云中赵不支秦必入臣入臣则祸至燕燕小弱数困于兵今计举国不足以当秦诸侯服秦莫敢合从丹之私计愚以为诚得天下之勇士使于秦闚以重利【闚言示之以利使之见而欲也】秦王贪其贽必得所愿矣诚得劫秦王使悉反诸侯之侵地若曹沫之与齐桓公则大善矣则不可【如有不可】因而刺杀之彼大将擅兵于外而内有大乱则君臣相疑以其间诸侯得合从其偿秦必矣此丹之上愿不知所以委命【委弃性命犹言不知死所】唯荆卿留意焉久之荆轲曰此国之大事也臣驽下恐不足任使太子前顿首固请无让然后许诺于是尊荆轲为上卿舍上舍太子日造门下供太牢具异物间进车骑美女恣荆轲所欲以顺适其意久之荆卿未有行意秦将至翦破赵虏赵王迁【十九年】尽收其地进兵北略地至燕南界【略经略之】太子丹恐惧乃请荆卿曰秦兵旦暮渡易水则虽欲长侍足下岂可得哉荆卿曰防太子言臣愿得谒之今行而无信则秦未可亲也夫【衍今字】樊将军秦王购之金千斤邑万家诚得樊将军首与燕督亢之地图【后志涿郡方城县有督亭注引此】献秦王秦王必説见臣臣乃得有以报太子太子曰樊将军以穷困来归丹丹不忍以己之私而伤长者之意愿足下更虑之荆轲知太子不忍乃遂私见樊于期【将军名】曰秦之遇将军可谓深矣父母宗族皆为戮没今闻购将军之首金千斤邑万家将奈何樊将军仰天太息流涕曰吾每念常痛于骨髓顾计不知所出耳轲曰今有一言可以解燕国之患而报将军之仇者何如樊于期乃前曰奈何轲曰愿得将军之首以献秦王秦王必喜而善见臣臣左手把其袖而右手揕其胷【揕刺也知鸩反】然则将军之仇报而燕国见陵之耻除矣将军岂有意乎樊于期偏袒扼腕而进曰此臣之日夜切齿腐心【腐者痛之极】乃今得闻教遂自刎【刎断也】太子闻之驰往伏尸而哭极哀既已无可奈何乃遂盛樊于期之首函封之于是太子预求天下之利匕首得赵人徐夫人匕首取之百金使工以药淬之【淬当从火坚刀刃也若淬则灭火器尔】以试人血濡缕【沾濡衣之一缕】人无不立死者乃为装【行具也】遣荆轲燕国有勇士秦武阳年十三杀人人不敢牾【元作悟】视【牾逆也】乃令秦武阳为副荆轲有所待欲与俱其人居逺未来而为留待顷之未发太子迟之疑其改悔乃复请之曰日已尽矣荆卿岂无意哉丹请先遣秦武阳荆轲怒叱太子曰今日往而不反者竪子也今提一匕首入不测之强秦仆所以留者待吾客与俱今太子迟之请辞决矣遂发太子及賔客知其事者皆白衣冠以送之至易水上既祖【祖行祭】取道髙渐离击筑荆轲和而歌为变徴之声【地形训云变徴为商盖悲音】士皆垂泪涕泣又前而为歌曰风萧萧兮易水寒壮士一去兮不复还复为羽声【其音怒】忼慷【壮士不得志也】士皆瞠目髪尽上冲冠于是荆轲遂就车而去终已不顾既至秦持千金之资币物厚遗秦王宠臣中庶子防嘉嘉为先言于秦王曰燕王诚振怖大王之威【振震同下同】不敢兴兵以逆军吏愿举国为内臣比诸侯之列给贡职如郡县而得奉守先王之宗庙恐惧不敢自陈谨斩樊于期头及献燕督亢之地图函封燕王拜送于庭使使以闻大王唯大王命之秦王闻之大喜乃朝服设九賔【礼大小行人以九仪掌賔客之礼】见燕使者咸阳宫荆轲奉樊于期之头函而秦武阳奉地图匣以次进至陛【升髙阶也】秦武阳色变振恐羣臣怪之荆轲顾笑武阳【顾武阳而笑】前为谢曰北蛮夷之鄙人未尝见天子胡振慴【慴惧也】愿大王少假借之使得毕使于前秦王谓轲起取武阳所持图轲既取图奉之秦王发图图穷而匕首见因左手把秦王之袖而右手持匕首揕之未至身秦王惊自引而起袖絶拔劒劒长撡其室【撡把持也与操同晋人多用扣室劒鞘】时惶急【惶恐也坚在室牢也】劒坚故不可立拔荆轲逐秦王秦王环柱而走羣臣惊愕【愕相遇惊也】卒起不意【卒猝同下同】尽失其度而秦法羣臣侍殿上者不得持尺寸之兵诸郎中执兵皆陈于殿下非有诏不得上方急时不及召下兵以故荆轲逐秦王而卒惶急无以击轲而乃以手共之【击也】是时侍医夏无且以其所奉药囊提荆轲【提也】擿秦王方环柱走卒惶急不知所为左右乃曰王负劒王负劒遂拔以击荆轲断其左股荆轲废乃引其匕首以提【衍擿字本注字也】秦王不中中柱秦王复击轲轲被八创轲自知事不就倚柱而笑箕踞以骂【踞坐展两足如箕】曰事所以不成者乃欲以生劫之必得约契【复地之契】以报太子也左右既前斩荆轲秦王目良久已而论功赏羣臣及当坐者【罪所当坐】各有差而赐夏无且黄金二百镒曰无且爱我乃以药囊提荆轲也于是秦大怒燕益发兵诣赵诏王翦军以伐燕十月而拔燕蓟城【并此二十九年】燕王喜太子丹等皆率其精兵东保于辽东秦将李信追击燕王王急用代王嘉计杀太子丹欲献之秦秦复进兵攻之五嵗而卒灭燕国【秦二十五年此三十三年】而虏燕王喜秦兼天下其后荆轲客髙渐离以击筑见秦皇帝而以筑击秦皇帝为燕报仇不中而死【刺客有彪谓太子丹不忍一朝之愤轻亡其国其谋悖矣夫以一夫行劫刺于大国出于仓卒不意或幸以中而欲从容质责使悉反侵地取契以归此岂持匕首之所可待鞠武初谋似矣太子不用不能力争妾妇之明也数士之死燕国之亡皆武实为之荆轲之事甚似曹刿其所不可者刿发愤于一朝而轲谋蓄于积嵗且白衣祖送者系路其不漏露而先败抑亦幸矣轲不足道也厥后留侯亦袖椎窃发此其人岂愚哉盖积志仇秦不知所不可使其不逢汉帝则亦死以为期不能一日而忘秦也豫子髙渐离张留侯三人者皆孝子忠臣至一之行也唯轲于此则无处焉】








　　战国防卷九
　　钦定四库全书
　　战国防卷十
　　宋　鲍彪　注
　　宋【沛梁楚山阳济阴东平及东郡之颖昌夀张】
　　景公【嗣元公元年恭王四年乙酉】
　　公输般【鲁之巧人】为楚设机【天地疏机闗也云梯之属】将以攻宋墨子【宋人名翟】闻之百舎重茧【百里一舎】往见公输般谓之曰吾自宋闻子【闻其善】吾欲借子杀王【借犹因】公输般曰吾义固不杀王墨子曰闻公为云梯【梯之髙上切云】将以攻宋宋何罪之有义不杀王而攻国是不杀少而杀众敢问攻宋何义也公输般服焉请见之王【见翟于王】墨子见楚王【非昭则惠】曰今有人于此矣其文轩【车有雕饰者】邻有敝舆而欲窃之舎其锦绣邻有裋褐【竖使之衣】而欲窃之舎其梁肉邻有糟糠而欲窃之此为何若人也王曰必为有窃疾矣【疾犹癖】墨子曰荆之地方五千里宋方五百里此犹文轩之与敝舆也荆有云梦犀兕麋鹿盈之江汉鱼鼈鼋鼍为天下饶宋所谓无雉兔鲋鱼者也【附鱼之小者】此犹梁肉之与糟糠也荆有长松文梓楩楠豫章【大小凡五】宋无长木此犹锦绣之与裋褐也臣【元作恶】以王吏之攻宋为与此同也王曰善哉请无攻宋【彪谓翟之説美矣然此时诸侯固有窃疾强吞弱大并小直患其力不给尔岂为若説止攻哉意者墨守之严输般服病焉假此説以缩兵则有之彼楚国非止足而无有窃疾者也】
　　梁王【防】伐邯郸而徴师于宋宋君使使者请于赵王【武灵】曰夫梁兵劲而权重今征师于敝邑敝邑不从则恐危社稷若夫梁伐赵【扶谓助之】以害赵国则寡人不忍也愿王之有以命敝邑赵王曰然夫宋之不如梁也寡人知之矣弱赵以强梁宋必不利也则吾何吿子而可乎【虽知宋不助梁然无辞使宋不聴梁】使者曰臣请受边城【请得攻一城以应梁】徐其攻而留其日以待下吏之有城而已【攻之不力使赵无失城】赵王曰善宋人因遂举兵入赵境而围一城焉梁王甚説曰宋人助我攻矣赵王亦曰宋人止于此矣故兵退难解徳施于梁而无怨于赵故名有所加而实有所归【君偃宜无此善以在犀首伐黄下苏秦论攻宋前故次之説】
　　谓大尹【宋卿】曰君日长矣【君宋君】自知政【言亲国事】则公无事公不如令楚贺君之孝则君不夺太后之事矣【后时与政】则公常用宋矣【见用于宋尹盖太后之人】
　　宋与楚为兄弟齐攻宋楚王【威】言救宋宋因卖楚重以求讲于齐【卖谓衒鬻之】齐不聴苏秦为宋谓齐相曰不如与之【聴其讲】以明宋之卖【元作资】楚重于齐也楚怒【怒其背已而与齐讲】必絶于宋而事齐齐楚合则攻宋易矣【苏秦与剔成齐宣同时知非闵时】
　　剔成【嗣辟公元年　立王七年壬子立】
　　齐攻宋宋使臧子索救于荆荆王【威】大説许救甚劝臧子忧而反其御曰索救而得有忧色何也臧子曰宋小而齐大夫救于小宋而恶于大齐此王之所忧也而荆王説甚必以坚我我坚而齐敝荆之利也臧子乃归齐王【宣】果攻拔宋五城而荆王不至【此四章有苏秦语得为君偃而君偃弑立怒邻宜不能曲折如此故系之剔成然则孟子所称审亦皆剔成也】
　　君偃【辟公子剔成君弟弑立元年显王四十一年癸已】
　　宋【衍康字下同】王之时【安史君偃在年表世家传并不书諡】有雀生【集韵音欺今江东呼鸺鹘为鵋防】于城之陬【陬隅也】使史占之曰小而生巨必霸天下【盖言逊也】王大喜于是灭滕【隠七年注在沛国公邱县】伐薛取淮北之地乃愈自信欲霸之速成故射天笞地斩社稷而焚灭之曰威服天下鬼神骂国老谏臣【元作曰】为无顔之冠【冠不覆额】以示勇剖伛之背锲朝涉之胫【锲刻胫胻也】而国人大骇齐闻而伐之民散城不守王乃逃倪侯之馆【侯其臣也】遂得而死见祥而不为祥反为祸
　　凡六章
　　衞【东郡及魏郡黎阳河内之野王朝歌后文公徙楚邱濮阳是也】
　　灵公【襄公子元年　景王三十年丁卯】
　　衞灵公近痈疽【孟子有其人盖医之幸者】弥子瑕二人者専君之势以蔽左右复涂侦【衞人】谓君曰昔日臣梦见君君曰子何梦曰梦见灶君君忿然作色曰吾闻梦见人君者梦见日今子曰梦见灶君而言君也有説则可无説则死对曰日并烛天下者也一物不能蔽也若灶则不然前之人炀【炀炙燥也】则后之人无从见也今臣疑人之有炀于君者也是以梦见灶君君曰然于是因废痈疽弥子瑕而立司空狗【元在赵防】
　　悼公【出公弟元年　定王十四年癸酉】
　　犀首【魏官也非公孙衍】伐黄过衞使人谓衞君【此防以文南子与智伯同时知为悼公】曰敝邑之师过大国之郊曽无一介之使以存之乎敢请其罪今黄城将下矣已将移兵造大国之城下【已言已下黄】衞君惧束组三百绲【组邪文纷绶之属十首为一绲】黄金三百镒以随使者南文子【衞大夫】止之曰是胜黄城必不敢来不胜亦不敢来是胜黄城则功大名美内临其伦【临言以功处其上伦其辈类】夫在中者【国中之臣】恶临议其事【议谓谮短之】防大名【防冒处之也】挟成公坐御以待中之议【坐其御言不营为】犀首虽愚必不为也是不胜黄城破心而走归【破心惧罪也】恐不免于罪也彼安敢攻衞以重其不胜之罪哉果胜黄城帅师而归遂不敢过衞
　　智伯欲伐衞遗衞君野马【騊駼也】四百璧一衞君大説羣臣皆贺南文子有忧色衞君曰大国大权而子有忧色何文子曰无功之赏无力之礼不可不察也野马四百璧一此小国之礼而大国致之君其图之衞君以其言告边境智伯果起兵而袭衞至境而反曰衞有贤人先知吾谋也
　　智伯欲袭衞乃佯亡其太子使奔衞南文子曰太子顔为君子也【顔太子名君谓智伯】甚爱而有宠非有大罪而亡必有故使人迎之于境曰车过五乗慎勿纳也智伯闻之乃止【彪谓南文子衞之贤智人也虑无遗算】
　　嗣君【平侯子元年　显王四十五年丁酉】
　　秦攻衞之蒲【秦昭四年取蒲坂此二十三年】胡衍谓樗里疾曰公之伐蒲以为秦乎以为魏乎为魏则善为秦则不赖矣【赖犹利】衞所以为衞者以有蒲者今蒲入于魏【衞恐秦取蒲必自入之魏】衞必折于魏【往求援也】魏亡西河之外【秦惠六年】而弗能取者弱也今并衞于魏魏必强魏强之日西河之外必危且秦王【昭】亦将观公之事害秦以善【元作害】魏秦王必怨公樗里疾曰奈何胡衍曰公释蒲勿攻臣请为公入戒蒲守【戒告之以释攻】以徳衞君樗里疾曰善胡衍因入蒲谓其守曰樗里子知蒲之病也其言曰吾必取蒲今臣能使释蒲勿攻蒲守再拜因効金三百镒【元并作溢】焉曰秦兵诚去请厚子于衞君胡衍取金于蒲以自重于衞樗里子亦得三百金而归又以徳衞君也
　　衞使客事魏三年不得见衞客患之乃见吾下先生【盖以所居为号】许之以百金梧下先生曰诺乃见魏王【哀】曰臣闻秦出【元作入】兵未知其所之秦魏交而不脩之日久矣愿王専【元作博】事秦无有他计魏王曰诺客趋出【客谓梧下】王郎门而反曰【佯若不为衞客偶思念得之】臣恐王事秦之晩王曰何也先生曰夫人于事已者过急【过犹多】于事人者过缓今王缓于事已者安能急于事人奚以知之【王问】衞客曰【梧下称之】事王三年不得见臣以是知王缓也魏王趋见衞客【彪谓此一时气俗无不汲于利者以先生称于世其人不薄矣而以百金诺人为之行狡狯之计况小子乎彼哉彼哉】
　　衞嗣君时胥靡【有罪人盖贤者也】逃之魏衞赎之百金不与乃请以左氏【衞地缺请亦赎也】羣臣谏曰以百金之地赎一胥靡无乃不可乎君曰治无小乱无大【大小谓国】敎化喻于民三百之城足以为治民无防耻虽有十左氏将何以用之【彪谓衞君之言及此足以兴起而不得霸岂辅之者无其人乎以羣臣之所谏知不及其君逺矣然享国四十余年不受外兵则三百为治之言允蹈之者与】
　　衞嗣君病富术谓殷顺且曰【皆衞人】子聴吾言也以説君勿益损也【使之一如其敎】君必善子人生之所行与死之心异始君之所行于世者食髙丽也【凡有养于口体皆得言食】所用者緤错挐薄也【二臣名】羣臣尽以为君轻国而好髙丽必无与君言国事者子谓君君之所行天下者甚谬緤错主防于国而挐薄辅之自今以往者公孙氏【衞国姓也故商君衞之庶孽公子也姓公孙氏】不血食矣君曰善与之相印曰我死子制之嗣君死殷顺且以君令相公子【补】期【嗣君子】緤错挐薄之族皆逐之也【彪谓嗣君贤君也富术称之贬矣盖谏者之言多务为深切诡激之辞使嗣君不贤安能受其言而委之以二臣乎】
　　衞人迎新妇妇上车问骖马谁马也御曰借之新妇谓仆曰拊骖无笞服【皆言爱也拊尤爱之】车至门扶【人扶妇下】敎送母【母送妇者将还故戒之】曰灭灶将失火入室见臼曰徙之牖下妨往来者主人笑之此三言者皆至言也然而不免为笑者早晚之时失也【初为妇而去然失之早也】
　　凡六章
　　中山【汉为国有卢奴北平北新城唐深泽苦陉安国曲逆望都新市】
　　中山君【史不出不名谥】飨都士大夫【霍光传都士注都试也此言已试而飨之】司马子期【中山人后为楚昭卿】在焉羊羮不遍司马子期怒而走于楚説楚王【昭】伐中山中山君亡【亡去国也】有二人挈戈而随其后者中山君顾谓二人子奚为者也二人对曰臣有父尝饿且死君下壶餐臣父【下以与之餐小食】臣父且死曰中山有事【戎事】汝必死之故来死君也【将为君死】中山君喟然而仰叹曰与不期众少其于当厄【其指物辞犹在也言施与当在厄时】怨不期深浅其于伤心【伤人之心虽浅怨也】吾以一杯羊羮亡国以一壶餐得士二人
　　魏文侯欲残中山【残谓灭之】常庄谈【赵人】谓赵桓【元作襄】子曰魏并中山必无赵矣公何不请公子倾【魏君女】以为正妻因封之中山是中山复立也【魏必不残其女之封】
　　乐羊为魏将攻中山其子时在中山中山君烹之作羮致于乐羊乐羊食之古今称之曰【补】乐羊食子以自信明害父以求法【此害于父道而羊为之求为殉君之法也】
　　犀首立五王【秦韩燕宋中山也楚春秋时王齐宣魏惠显王三十五年王赵武灵独不王其后秦惠十二年韩宣惠燕易王王明年秦惠始王秦惠改元之七年宋偃始王故武灵八年书五国相印即秦七年也】而中山后持【持犹疑也立之后而复疑】齐谓赵魏曰寡人羞与中山并为王愿与大国伐之以废其王中山闻之大恐召张登而告之曰寡人且王齐谓赵魏曰羞与寡人并为王而欲伐寡人恐亡其国不在索王【今所谋者救亡耳不求为王】非子莫能吾救登对曰君为臣多车重币臣请见田婴中山君遣之齐见婴子曰臣闻君欲废中山之王将与赵魏伐之过矣以中山之小而三国伐之中山虽益废王【益犹甚也言事有甚于此者】犹且聴也且中山恐必为赵魏废其王而务附焉【附赵魏也主废者齐故不附之】是君为赵魏驱羊也非齐之利也岂若中山废其王而事齐哉田婴曰奈何张登曰今君召中山与之遇而许之王中山必喜而絶赵魏赵魏怒而攻中山中山急而为君难其王【难则所谓羞与为王】则中山必恐为君废王事齐【不王中山齐志也今为齐发之所以事齐】彼患亡其国是君废其王而立其国贤于为赵魏驱羊也田婴曰诺张丑曰不可臣闻之同欲者相憎同忧者相亲今五国相与王也负海不与焉【负海齐也先已王】此是欲皆在为王而忧在负海【忧齐废之】今召中山与之遇而许之王是夺四【元作五下同】国而益负海也【中山与四国同欲今与齐遇是夺彼而益我也】致中山而塞四国四国寒心必先与之王而故亲之是君临中山而失四国也且张登之为人也善以防计荐中山之君久矣【荐进也】难信以为利田婴不聴果召中山君而许之王张登因谓赵魏曰齐欲伐河东【河东魏地】何以知之齐羞与中山并【元作之】为王甚矣今召中山与之遇而许之王是欲用其兵也岂若令大国先与之王以止其遇哉赵魏许诺果与中山王而亲之中山果絶齐而従赵魏
　　中山与燕赵为王齐闭闗不通中山之使其言曰我万乘之国也中山百乘之国也何侔名于我欲割平邑【属代郡】以赂燕赵出兵以攻中山蓝诸君【中山相也】患之张登谓蓝诸君曰公何患于齐蓝诸君曰齐强万乘之国耻与中山侔名不惮割地以赂燕赵出兵以攻中山燕赵好倍而贪地【倍为背约】吾恐其不吾据也大者危国次者废王奈何吾弗患也张登曰请令燕赵固辅中山【固言辅之坚】而成其王事遂定公欲之乎蓝诸君曰此所欲也曰请以公为齐王【闵】而登试説公可乃行之蓝诸君曰愿闻其説登曰王之所以不惮割地以赂燕赵出兵以攻中山者其实欲废中山之王也王曰然然则王之为费且危夫割地以赂燕赵是强敌也出兵以攻中山首难也【首为攻伐之难】王行二者所求中山未必得王如用臣之道地不亏而兵不用中山可废也王必曰子之道奈何蓝诸君曰然则子之道奈何张登曰王发重使使告中山君寡人所以闭闗不通使者为中山之独与燕赵为王而寡人不与闻焉【此王此君皆中山】是以隘之【隘亦不通也】王茍举玊【补】趾以见寡人请亦佐君中山恐燕赵之不已据也今齐之辞云即佐王必遁燕赵与王相见【此并齐王】燕赵闻之必怒絶之王亦絶之是中山孤孤何得无废以此説齐王齐王聴乎蓝诸君曰是则必聴矣此所以废之何在其所以存之矣张登曰此王所以存者也【此王中山】齐以是辞来因言告燕赵而无往【以齐王言告之而不往齐】以积厚于燕赵燕赵必曰齐之欲割平邑以赂我者非欲废中山之王也徒欲以离我于中山而已亲之也虽百平邑燕赵必不受也蓝诸君曰善遣张登往果以是辞来中山因告燕赵而不往燕赵果俱辅中山而使其王事遂定【彪谓张登臆则屡中言之必可行者也虽其用智有捭阖风气而术无害亦狡狯可喜非君子之所排也】
　　司马喜【中山臣】使赵为已求相中山公孙隂知之中山君出司马喜御公孙参乗公孙曰为人臣招大国之威以为已求相于君何如君曰吾食其肉不以分人司马喜顿首于轼曰臣自知死至矣君曰何也曰【补】臣抵罪君曰行吾知之矣【行使之行车二臣雅不相善无故云然似欲中喜者故知】居顷之赵使来为司马喜求相中山君大疑公孙公孙走出
　　司马喜三相中山阴简难之【简阴姬名也难谓忌之】田简谓司马喜曰赵使者来属耳【霍光传注属近也】独不可语阴简之美乎【赵使近至宜有报可因报使言之赵也】赵必请之君与之即公无内难矣君弗与赵公因劝君立之以为正妻隂简之徳公无所穷矣果令赵请之【补】君弗与司马喜曰君弗与赵赵王【武灵】必大怒大怒则君必危矣然则立以为妻固无请人之妻不得而怨人者也田简自谓取使【取请为使也】可以为司马喜可以为阴简可以令赵勿请也【简请使耳实喜自使见下】
　　阴姬与江姬争为后司马喜谓阴姬公【姬父也】曰事成则有土得民【言公得封】不成则恐无身欲成之何不见臣乎【怪其不来谋】阴姬公稽首【首至地下】曰诚如君言事何可豫道者【言将厚报之未可先言】司马喜即奏书中山王【补】曰臣闻弱赵强中山中山王説而见之曰愿闻弱赵强中山之説司马喜曰臣愿之赵观其地形险阻人民贫富君臣贤不肖商敌为资【商较之】未可预陈也中山王遣之见赵王【武灵】曰臣闻赵天下善为音佳丽人之所出也今者臣来至境入都邑观人民謡俗【徒歌曰謡】容貌顔色殊无佳丽好美者以臣所行多矣周流无所不至未尝见人如中山阴姬者也不知者特以为人人【元作力】言不能及也其容貌顔色固已过絶人矣若其眉目准頞权衡【准鼻頞鼻茎权辅骨当作权衡眉上】犀角偃月【犀角首骨偃月额角】彼乃帝王之后非诸侯之姬也赵王意移大説曰吾愿请之何如司马喜曰臣窃见其佳丽口不能无道尔即欲请之是非臣所敢议愿王无泄也司马喜辞去归报中山王曰赵王非贤王也不好道徳而好声色不好仁义而好勇力臣闻其乃欲请所谓阴姬者中山王作色不説司马喜曰赵强国也其请之必矣王如不与即社稷危矣与之即为诸侯笑中山王曰为将奈何司马喜曰王立为后以絶赵王之意世无请后者虽欲得请之邻国不与也中山王遂立以为后赵王亦无请言也【此两章一事耳而曲折小差著书者自以所闻駮异也然则此书之作至至慎矣】
　　主父欲伐中山使李疪观之李疪曰可伐也君弗攻恐后天下主父曰何以对曰中山之君所倾葢与车者【倾者却不御也与之同车皆所尊礼者】而朝穷闾隘巷之士者【君而朝士亦尊礼也】七十家主父曰是贤君也安可伐李疪曰不然举士则民务名不存本【本谓农业】朝贤则耕者惰而战士懦【皆不强力也以贤者不耕战故】若此不亡者未之有也【彪谓李疪小人也乃欲使人君废贤而置士夫贤者在位将使耕者愈力战士愈奋而谁敢惰懦且不贤而耕且战民之分也何敢与贤者并民唯不务名耳岂有务名而不趋于善者乎若疪者小人之无忌惮者也】
　　凡六章












　　战国防卷十
　　李文叔书战国防
　　战国策所载大抵皆纵横捭阖谲诳相轻倾夺之説也其事浅陋不足道然而人读之则必向其説之工而忘其事之陋者文辞之胜移之而已且夀考安乐富贵尊荣显名爱好便利得意者天下之所欲也然激而射之或将以致人之忧死亡忧患贫贱苦辱弃损亡利失意者天下之所恶也然动而竭之或将以导人之乐至于以下求小以髙求大纵之以阳闭之以隂无非防妙难知之情虽辩士抵掌而论之犹恐不白今寓之文字不过一二言语未必及而意已隠然见乎其中矣由是言之则为是説者非难而载是説为不易得也呜呼使秦汉而后复有为是説者必无能载之者矣虽然此岂独人力哉葢自夏商积制作以至于周而文物大备当其盛时朝廷宗庙之上蛮貃穷服之外其礼乐制度条施目设而威仪文章可着之简册者至三千数此圣人文章之实也及周道衰寖淫陵迟幽厉承之于是大坏然其文章所从来既逺故根本虽伐而气焰未易遽熄也于是浮而散之钟于谈舌而着于言语此庄周屈原孙武韩非商鞅与夫仪秦之徒所以虽不深祖吾圣人之道而所著书文辞骎骎乎上薄六经而下絶来世者岂数人之力也哉今战国防宜有善本于世而舛错不可疾读意天之于至寳常不欲使人易得故余不复窜定而其完篇皆以丹圜其上云
　　王觉题战国防
　　战国防三十三篇刘向为之序世久不治平初始得钱塘顔氏印本读之爱其文辞之辩博而字句脱语尤失其真丁未嵗予在京师因借馆阁诸公家藏数本参校之葢十正其六七凡诸本之不载者虽杂见于史记他书然不敢辄为改易仍从其旧葢慎之也当战国之时强者务并吞弱者患不能守天下方争于战胜攻取驰説之士因得以其説取合时君其要皆主于利言之合从连衡变诈百出然自春秋之后以迄于秦二百余年兴亡成败之迹粗见于是矣虽非义理之所存而辩丽横肆亦文辞之最学者所不宜废也防有求予本以开板者因以授之使广其庶防证前本之失云清源王觉题












