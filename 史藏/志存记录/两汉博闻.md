　　御制题两汉博闻
　　迁创班承范继哉纂言功足补秦反博闻特举两书要颇缪还兼百卷该【史记一百三十卷举成数也】撰者或讹杨【侃】及鲁【黄鲁曽考晁公武读书志以两汉博闻为杨侃撰其书采前后汉书中隽语为标目先载本文而备列诸家注释于下不加议论亦书之体明嘉靖间长洲黄鲁曽购得其本刻而之今版久佚原本因有黄鲁曽序该抚遂称为黄鲁曽撰误也】注之却让马【司马贞】和裴【骃史记注以裴骃集解司马贞索隠为主而张守节正义尤详今三注并行其余若徐广傅瓒诸家之説附见者不可偻数而前汉书注惟载顔师古后汉书注惟列章懐太子贤其诸家注释虽亦附録不能如史记之三注并行也】因披遗籍知来雨【周厚堉家蔵书处名来雨楼是时盻泽甚殷见楼名亦为心动故落句及之】正值望霖雨庶来






　　钦定四库全书　　　　史部八
　　两汉博闻　　　　　　史钞
　　提要
　　【臣】等谨案两汉博闻十二卷明嘉靖中黄鲁曽刋本不着撰人名氏案晁公武读书志乃宋杨侃所编也侃钱塘人端拱中进士官至集贤院学士晚为制诰避真宗旧讳更名大雅是编摘録前后汉书不依篇第不分门惟简择其字句故事列为标目而节取顔师古及章懐太子注列于其下凡前汉书七卷后汉书五卷虽于史学无闗然较他书采摭杂説者究为雅驯后汉书中间有引及前汉书者必标顔师古字而所引梁刘昭续汉志注乃与章懐注无别体例未免少疎至所列纪传篇目亦徃徃多有讹舛然如四皓条下引顔师古注曰四皓称号本起于此更无姓名可称盖隐居之人匿迹逺害不自标显秘其氏族故史无得而详至于皇甫谧圈称之徒及诸地理书説竟为四人安姓字自相错互语又不经班氏不载于书诸家皆臆説今并弃畧一无取焉云云明监本汉书注竟佚此条惟頼此书幸存则亦非无资考证者矣乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　两汉博闻原序
　　自狂秦书儒之祸而三代之文不览者多矣汉兴如隋何鲁两生辈或者亦焚坑孑遗之子未可谓之宏雅也厥后陈农求遗书于天下而未火者出焉盖异于孔壁之所藏有所槩限者矣由是人渐以传习文始向盛如司马迁之史记亦烦心于勤敏播迹于劳瘁以成之而两汉书则又有所因述采辑颇易其间注释训诂不尽遍近古载籍莫过于两汉书也而讹谬弗考形似弗辨则何以下淫于羣编耶韩子所谓记事者必提其要纂言者必钩其宋儒之意以为读书者读其实而已其浮泛防移之辞奚足笃尚此两汉博闻之不可以或少也予幼学尾促狭习奔时之业遵俗师之课而壁光萤焰注精于汉书博闻一书未之快目晩嵗方遇録本惊叹曰初读汉书之年而以此备叅考决疑贰何其诏我以徽哉今衰頽之甚欲再循其次如少龄气鋭之时不能一强逮矣乃思立达者天下之公开凿者先民之哲急用锓诸梓以为读汉书者之啓钥庶乎不坐我挟持其聪明恢拓其智虑俾学者俱为宏儒则有作必敷国华有言必为世道且有以迥絶乎不根之陋语移责乎非古之纎家而今一时任俗率狼戾离披见此书者是犹觌南威而匿貌覩尚织而毁牛衣矣何则有天降之人斯有天发之言有天发之言斯有天成之文莫非模诸古而济之以才出诸心而纬之以思讲诸而达之以神其月更而嵗不同者自尔焯然蔚然掞天章而炳地理非由妄以缀之虚以属之也此又不可以容讥喙肆哂颊焉噫郑贤记世叔讨论之长左史称子产博雅之学其不异于此书乎嘉靖戊午元日黄鲁曾撰



　　两汉博闻原序
　　钦定四库全书
　　两汉博闻卷一
　　宋杨侃辑
　　北阙【髙帝纪】
　　七年上至长安萧何治未央宫立东阙北阙前殿武库太仓
　　师古曰未央宫虽南向而尚书奏事谒见之徒皆诣北阙公车司马亦在北焉是则以北阙为正门而又有东门东阙至于西南两面无门阙矣葢萧何初立未央宫以厌胜之术理宜然乎【案是编于汉书本注多剪裁成文今惟校正讹误其他虽不纯用本文而于义可通者皆仍之】
　　凤阙　渐台　井干【郊祀志五下】
　　栢梁灾粤人勇之廼言曰粤俗有火灾复起屋必以大用胜服之于是作建章宫其东则凤阙髙二十余丈其西则商中数十里北治大池渐台髙二十余丈名曰泰液南立神明台井榦楼髙五十丈辇道相属焉师古曰勇之粤人名也凤阙三辅故事云其阙圜上有铜凤凰即金雀也如淳曰商中商庭也师古曰商金也于序在秋故谓西方之庭为商庭言广数十里渐台渐浸也台在池中为水所浸故曰渐台一音子亷反【雄校猎赋云渐台泰液注云渐台在泰液池中】汉宫阁疏云神明台髙五十丈上有九室恒置九天道士百人然则神明井干俱髙五十丈也井干者井上木栏也其形或四角或八角张衡西京赋云井干叠而百层即谓此台也干或作韩其义并同
　　麒麟阁【苏武传二十四】
　　甘露三年单于始入朝上思股肱之美廼图画其人于麒麟阁
　　张晏曰武帝获麒麟时作此阁图画其象于阁遂以为名师古曰汉宫阁疏云萧何造
　　灵旗【雄传五十七上】
　　雄奏甘泉赋曰树灵旗
　　李竒曰欲伐南越告祈太一画旗树太一坛上名灵旗以指所伐之国也
　　钟虡【郊祀志五下】
　　甘露元年建章长乐钟虡铜人皆生毛长一寸所时以为美祥
　　师古曰虡神兽名也县钟之木刻饰为之名曰虡也又贾山传注曰钟鼓之柎饰为此兽
　　通权火【郊祀志五上】
　　上宿郊见通权火
　　张晏曰权火防火也状若井挈臯矣其法称故谓之权火欲令光明逺照通于祀所也汉祀五畤于雍五十里一防火如淳曰权举也师古曰凡祭祀通举火者或以天子不亲至祠所而望拜或以众祠各处欲其一时荐飨宜知早晏故以火为之节度也他皆此
　　承露盘【郊祀志五上】
　　武帝作栢梁铜柱承露僊人掌之属
　　苏林曰仙人以手掌擎盘承甘露师古曰三辅故事云建章宫承露盘髙二十丈大七围以铜为之上有仙人掌承露和玉屑饮之盖张衡西京赋所云立脩茎之仙掌承云表之清露屑琼蘂以朝餐必性命之可度也
　　尸解【郊祀志五上　后汉王直传七十二下】
　　燕人为方僊道形解销化
　　服防曰尸解也张晏曰人老而解去故骨如变化也今山中有龙骨世人谓之龙解骨化去应劭曰列仙曰崔文子学仙于王子乔王子乔化为白蜺文子惊引戈击之俯而见之王子乔之尸也须臾则为大鸟飞而去师古曰服张二説是也又后汉书注云尸解者言将登仙假托为尸以解化也
　　陈仓宝鸡【郊祀志五上　雄传五十七上】
　　秦文公获若石云于陈仓北阪城祠之其神或嵗不至或嵗数来也常以夜光辉若流星从东方来集于祠城若雄雉其声殷殷云野鸡夜鸣以一牢祠之名陈宝祠
　　苏林曰质如石似肝师古曰陈仓之北阪上城中也云语辞也殷殷声也云传声之乱也野鸡亦雉也言陈宝若来而有声则野鸡皆鸣以应上言雄雉下言野鸡史駮文也臣瓒曰陈仓县有宝夫人祠或一嵗二嵗与叶君合叶君神来时天为之殷殷雷鸣雉为之雊
　　雄校猎赋云防车飞扬武骑聿皇蹈飞豹追天宝应駍声击流光野尽山穷囊括其雌雄
　　师古曰防车毕防之车也聿皇疾貌应劭曰天宝陈宝也晋灼曰天宝鸡头而人身如淳曰陈宝神来下时駍然有声又有光精也应劭曰下时穷极山川天地之间然后得其雌雄也师古曰雄在陈仓雌在南阳也故云野尽山穷也駍音普萌反
　　北第【夏侯婴十一】
　　惠帝赐夏侯婴北第
　　师古曰北第者近北阙之第婴最第一也故张衡赋云北阙甲第当道直啓
　　东第【司马相如传二十七下】
　　司马相如喻蜀文曰边郡之士急国家之难而乐尽人臣之道也故有剖符之封析圭而爵位为通侯居列东第
　　师古曰东第甲宅也居帝城之东故曰东第也
　　甲舎【胡建传三十七】
　　射甲舍门
　　师古曰甲舎即甲第也
　　柱下方书【张苍传十三】
　　张苍秦时为御史主柱下方书
　　如淳曰方板也谓事在板上者也秦置柱下史苍为御史主其事或曰主四方文书也师古曰居殿柱之下若今侍立御史也
　　计相【张苍传】
　　张苍封北平侯迁为计相一月更以列侯为主计四嵗是时萧何为相国而苍乃自秦时为柱下御史明习天下图书计籍又善用算律厯故令苍以列侯居相府主郡国上计者
　　文頴曰以能计故号曰计相师古曰专主计籍故号计相师古曰时所卒立非乆施也师古曰去计相之名更号主计
　　莫府【李广传二十四】
　　李广莫府省文书
　　晋灼曰将军职在征行无常处所在为治故言莫府也莫大也或曰卫青征匈奴絶大莫大克获帝就拜大将军于莫中府故曰莫府莫府之名始于此也师古曰二説皆非也莫府者以军幕为义古字通单用耳军旅无常居止故以帐幕言之亷颇李牧市租皆入幕府此则非因卫青始有其号又莫训大于义乖矣省少也音所领反
　　部曲【李广传】
　　李广行无部曲行陈
　　师古曰续汉书百官志云将军领军皆有部曲大将军营五部部校尉一人部下有曲曲有军一人今广尚于简易故行道之中而不立部曲也
　　傅校【卫青二十五】
　　诏御史曰防军都尉公孙敖三从大将军击匈奴常防军傅校获王
　　师古曰傅读曰附言敖总防诸军每附部校以致克防而获王也校者营垒之称故谓军之一部为一校或曰幡旗之名非也每军一校则别为幡耳不名校也
　　票姚校尉【霍去病传二十五】
　　去病为票姚校尉
　　服防曰音飘揺师古曰票音频妙反姚音羊召反票姚劲疾之貌也荀悦汉纪作票鹞字去病后为票骑将军尚取票姚之字耳今读者音飘揺则不当其义也
　　金人【去病传】
　　票骑将军收休屠祭天金人
　　如淳曰祭天以金人为主也张晏曰佛徒祠金人也师古曰今之佛像是也休音许虬反屠音储
　　鏖兵【去病】
　　票骑将军歴五王国转战六日过焉支山千有余里合短兵鏖臯兰下
　　应劭曰陇西白石县塞外河名也苏林曰匈奴中山关名也李竒曰鏖音麃津名也晋灼曰世俗谓尽死杀人为鏖糟文頴曰鏖音意曹反师古曰鏖字本从金麀声转写讹耳鏖谓苦击而多杀也臯兰山名也言苦战于臯兰山下而多杀虏也晋説文音皆得之今俗犹谓打击之甚者曰鏖麀牝鹿也音于求反
　　部刺史【百官公卿表七上】
　　监御史秦官掌监郡汉省丞相遣史分刺州不常置武帝元封五年初置部刺史掌奉诏条察州秩六百石员十三人居部九嵗举为守相【刺史以六条察事薛宣传五十三】
　　郡守尉【曹参传九　百官表七上后汉桓帝永夀元年】
　　秦一郡置守尉监三人
　　百官表曰郡尉掌佐守典武职甲卒秩比二千石景帝二年更名郡尉曰都尉建武七年省唯边郡往往置都尉及属国都尉永寿元年以太山琅邪二郡寇贼不息置都尉
　　李法【胡建传三十七】
　　黄帝李法
　　苏林曰狱官名也天文志左角李右角将孟康曰兵书之法也师古曰李者法官之号也总主征伐刑戮之事也故称其书曰李法苏説近之
　　甲乙帐【东方朔传三十五】
　　东方朔曰陛下诚能推甲乙之帐燔之于四通之衢应劭曰帐多故甲乙第之耳孟康曰西域传赞云兴甲乙之帐络以隋珠和璧天子袭翠被冯玉几而处其中也师古曰谓推而去之燔焚烧也
　　绮纨【叙传七十上】
　　班伯与王许子弟为羣在于绮襦纨袴之间非其好也
　　晋灼曰白绮之襦氷纨之袴也师古曰纨素也绮今细绫也并贵戚子弟之服
　　彀骑【冯唐传二十】
　　李牧为将选车千三百乘彀骑万三千匹
　　师古曰彀张弩也
　　满籯【韦贤传四十三】
　　邹鲁谚曰遗子黄金满籯不如一经
　　如淳曰籯竹器受三四斗今陈留俗有此器蔡谟曰满籯者言其多耳非器名也若论陈留之俗则吾陈人也不闻有此器师古曰许慎説文解字云籯笭也雄方言云陈楚宋魏之间谓筲为籯然则筐笼之属是也今书本籯字或作盈又是盈满之义盖两通也
　　丞相更春乃封【平当传四十一】
　　平当为御史大夫至丞相以冬月赐爵关内侯明年春上使使者召欲封当当病笃不应召室家或谓当不可强起受侯印为子孙耶当曰起受侯印还卧而死死有余罪今不起者所以为子孙也
　　如淳曰汉仪注御史大夫为丞相更春乃封故先赐关内侯也李竒曰以冬月非封侯时且先赐爵关内侯也师古曰李説是也
　　上尊酒【平当传】
　　赐当上尊酒
　　如淳曰律稻米一斗得酒一斗为上尊稷米一斗得酒一斗为中尊粟米一斗得酒一斗为下尊师古曰稷即粟也中尊者宜为黍米不当言稷且作酒自有浇醇之异为上中下耳不必系之米
　　虑囚【隽不疑传四十一】
　　隽不疑为京兆尹每行县録囚徒还其母輙问有所平反活几何人
　　师古曰省録之知其情状有寃滞与不也今云虑囚本録声之去者耳音力具反而近俗不晓其意讹其文遂为思虑之虑失其源矣行音下更反如淳曰反音幡幡奏使从轻也师古曰几音居起反
　　襃衣博带【隽不几传四十一】
　　隽不疑襃衣博带
　　师古曰襃大裾也言着襃大之衣广博之带也而説者乃以为朝服垂襃之衣非也
　　櫑具剑【隽不疑传】
　　隽不疑冠进贤冠带櫑具剑
　　应劭曰櫑具木标首之剑櫑落壮大也晋灼曰古长剑首以玉作井鹿卢形上刻木作山形如莲花初生未敷时今大剑木首其状似此师古曰晋説是也櫑音磊摽音匹遥反
　　具狱【于定国传四十一】
　　师古曰具狱者狱案已成其文备具也
　　躧履【隽不疑传　后汉崔骃传四十二】
　　暴胜之躧履迎隽不疑
　　文頴曰躧音纚师古曰履不着跟曰躧躧谓纳履未正曳之而行言其遽也躧音山尔反
　　崔骃窦宪屣履迎门
　　屣履谓纳履曳之而行言怱遽也屣与躧同
　　借前箸【张良传十】
　　张良曰臣请借前箸以筹之
　　张晏曰求借所食之箸用指画也或曰前世着明之事已筹度今时之不若也师古曰或説非也箸直庶反
　　儋石之禄【蒯通传十五】
　　守儋石之禄者阙卿相之位
　　应劭曰齐人名小甖为儋受一斛晋灼曰石斗石也师古曰儋音都滥反或曰儋者一人之所负担也
　　隽永【蒯通传十五】
　　蒯通论战国时説士权变亦自序其説凡八十一首号曰隽永
　　师古曰隽音字兖反隽肥肉也永长也言所论甘美而义深长也
　　赤松子【张良传十】
　　张良曰愿弃人间事欲从赤松子游耳
　　师古曰赤松子仙人号也神农时为雨师服水玉教神农能入火不烧至昆山上常止西王母石室随风雨上下炎帝少女追之亦得仙俱去
　　黄石书【张良传】
　　张良尝步游下邳圯上有一老父衣褐至良所直堕其履圯下顾谓良曰孺子下取履良取履圮下跪进父曰孺子可教遂与期夜半往有顷父亦来出一编书曰读是为王者师后十年兴十三年见我济北谷城山下黄石即我也其书乃太公兵法
　　服防曰圯音頥楚人谓桥曰圯应劭曰汜水之上也文頴曰沂水上桥也师古曰下邳之水非汜水也又非沂水服説是矣
　　金匮之计【孝成赵皇后传六十七下】
　　耿育上防愚臣既不能深援安危定金匮之计师古曰援引也金匮言长乆之法可藏于金匮石室者也援音爰
　　五宗【司马迁传三十】
　　迁作五宗世家
　　师古曰景帝子凡十三人为王而母五人所生迁谓同母者为一宗故云五宗也
　　防书【司马迁传】
　　迁为太史令防史记石室金鐀之书
　　如淳曰防彻旧书故事而次述之师古曰此説非也防谓缀集之音胄鐀与匮同
　　臧获【司马迁传】
　　且夫臧获婢妾犹能引决
　　应劭曰雄方言云海岱之间骂奴曰臧骂婢曰获燕之北郊民而婿婢谓之臧女而妇奴谓之获晋灼曰臧获败敌所被虏获为奴者师古曰应説是也
　　土刑【司马迁传】
　　尧舜饭土簋歠土刑
　　师古曰簋所以盛饭也刑所以盛羮也土谓烧土为之即瓦器也
　　间使【张骞传三十一】
　　天子闻张骞之言欲从蜀求大夏道廼令因蜀犍为发间使四道并出出駹出莋出徙卭出
　　师古曰间使者求间隙而行又注蒯通传间使谓使人伺间隙而单行徙音斯
　　凿空【张骞传】
　　张骞既至乌孙致赐谕防即分遣副使使大宛康居月氏大夏乌孙发道译送骞与乌孙使数十人马数十匹报谢因令窥汉知其广大骞还拜为大行嵗余骞卒后嵗余其所遣副使通大夏之属者皆颇与其人俱来于是西北国始通于汉矣然骞凿空诸后使往者皆称博望侯以为质于外国
　　苏林曰凿开也空通也骞始开通西域道也师古曰空孔也犹言始凿其孔穴也故此下言当空道而西域传谓孔道也
　　邛竹杖【张骞传】
　　张骞曰臣在大夏时见卭竹杖蜀布
　　臣瓒曰卭山名生此竹髙节可作杖服防曰布细布也师古曰卭竹杖人皆识之无假多释而苏林乃言节间合而体离误后学矣
　　黄金上币【食货志四下】
　　秦兼天下币为二等黄金以镒为名上币铜钱质如周钱文曰半两重如其文而珠玉龟贝银锡之属为器饰宝藏不为币然各随时轻重无常
　　孟康曰二十两为镒师古曰改周一斤之制更以镒为金之名数也髙祖初赐张良金百镒此尚秦制也上币者二等之中黄金为上而钱为下也臣瓒曰言钱之形质如周钱唯文异耳
　　以斤名金【食货志　惠帝纪】
　　汉兴以为秦钱重难用更令民铸荚钱黄金一斤师古曰复周之制更以斤名金
　　惠帝纪晋灼曰凡言黄金真金也不言黄谓钱也食货志黄金一斤直万钱师古曰诸赐言黄者皆与之金不言黄者一金与万钱也
　　牢盆【食货志】
　　孔仅东郭咸阳言愿募民自给费因官器作鬻盐官与牢盆
　　苏林曰牢价直也今世人言顾手牢如淳曰牢廪食也古者名廪为牢盆鬻盐盆也师古曰牢苏説是也鬻古煮字
　　宣室【贾谊传十八　刑法志三】
　　文帝思贾谊徴之至入见上方受厘坐宣室
　　苏林曰宣室未央前正室也应劭曰厘祭余肉也汉仪注祭天地五畤皇帝不自行祠还致福厘音禧师古曰禧福也借厘字为之耳言受神之福
　　刑法志云宣帝时季秋后廷尉请谳时上常幸宣室斋居而决事
　　如淳曰宣室布政教之室也重用刑故斋戒以决事晋灼曰未央宫中有宣室殿师古曰盖其殿在前殿之侧也斋则居之
　　大钧【贾谊传】
　　大钧播物坱圠无垠
　　如淳曰陶者作器于钧上此以造化为大钧也应劭曰其气坱圠非有限齐也师古曰今造瓦者谓所转为钧言造化为人亦犹陶之造瓦尔坱音乌朗反圠音于黠反
　　泉布【食货志四下】
　　货宝于金利于刀流于泉布于布束于帛
　　如淳曰名钱为刀者以其利于民也流行如泉也布者布于民间李竒曰东聚也
　　泰半之赋【食货志四上】
　　秦始皇内兴功作外攘夷狄收泰半之赋
　　师古曰泰半三分取其二
　　闾左【食货志】
　　发闾左之戍
　　应劭曰秦时以谪发之名谪戍先发吏有过及赘壻贾人后以常有市籍者发又后以大父母父母尝有市籍者戍者曹辈尽复入闾取其左发之未及取右而秦亡师古曰闾里门也言居在里门之左者一切发之此闾左之释应最得之诸家之义烦秽舛错故无所取也孟康曰秦时复除者居闾之左后发役不供复役之也或云直先发取其左也
　　九府圜法【食货志四下】
　　太公为周立九府圜法
　　李竒曰圜即钱也圜一寸而重九两师古曰此説非也周官太府玉府内府外府泉府天府职内职金职币皆掌财币之官故云九府圜谓均而通也
　　黄头郎【邓通传六十三】
　　邓通以濯船为黄头郎
　　师古曰濯船能持櫂行船也土胜水其色黄故刺船之郎皆着黄帽因号曰黄头郎也濯读曰櫂音直孝反
　　破觚为圜【酷吏传序六十】
　　汉兴破觚而为圜斵雕而为朴
　　孟康曰觚方也师古曰去严刑而从简易抑巧伪而务敦厚也雕与雕同
　　椎埋【王温舒传六十】
　　王温舒少时推埋为奸
　　师古曰椎杀人而埋之椎直追反
　　喉咽【严延年传六十】
　　延年曰河南天下喉咽
　　师古曰喉咽言其所在襟要如人体之有喉咽
　　符节台【延年传】
　　左冯翊缺上欲徴严延年符已发为其名酷复止应劭曰符竹使符也藏在符节台欲有所拜召治书御史符节令发符下太尉也
　　结髪【施雠传五十八】
　　梁丘贺荐施雠结髪事师数十年
　　师古曰言从结髪为童丱即从师学也
　　戈船【武帝纪元鼎五年】
　　归义越侯严为戈船将军
　　张晏曰严故越人降为归义侯越人于水中负人船又有蛟龙之害故置戈于船下因以为名臣瓒曰伍子胥书有戈船以载干戈因谓之戈船也
　　旁午【霍光传三十八】
　　昌邑王受玺已来二十七日使者旁午持节诏诸官署徴发凡一千一百二十七事
　　如淳曰旁午分布也师古曰一从一横为旁午犹交横也
　　梓宫【霍光传　后汉显宗纪二】
　　服防曰棺也师古曰以梓木为之亲身之棺也葬霍光为天子制故亦称梓宫后汉书注云梓宫以梓木为棺风俗通曰宫者存时所居縁生事死因以为名
　　輼辌车【霍光传】
　　载霍光尸柩以輼辌车
　　文頴曰輼辌车如今防轜车也孟康曰如衣车有牕牖闭之则温开之则凉故名之輼辌车也臣瓒曰秦始皇道崩秘其事载以輼辌车百官奏事如故此不得是轜车也师古曰輼辌本安车也可以卧息后因载防饰以栁翣故遂为防车耳輼者密闭辌者旁开牕牖各别一乘后人既专以载防又去其一而总为藩饰合二名呼之
　　庙胜【赵充国传三十九】
　　诚非素定庙胜之防
　　师古曰庙胜谓谋于庙堂而胜敌也
　　皲瘃【赵充国】
　　军士寒手足皲瘃
　　文頴曰皲拆裂也瘃寒创也师古曰皲音军瘃音竹足反
　　蒲轮【申公传五十八】
　　王臧赵绾请立明堂以朝诸侯不能就其事乃言师申公于是上使使束帛加璧安车以蒲裹轮驾驷迎申公申公年八十余
　　絫息【孝成班偼伃六十七下】
　　班偼伃赋云每寤寐而絫息兮
　　师古曰絫息言惧而喘息也絫古累字
　　左迁【周昌传十二】
　　髙祖召御史大夫周昌曰吾欲烦公公彊为我相赵吾极知其左迁
　　师古曰是时尊右而卑左故谓贬秩位为左迁
　　木强【周昌传】
　　赞曰周昌木强人也
　　师古曰言其强质如木石强音其两反
　　掖门【成帝纪建始三年】
　　服防曰掖门者正门之旁小门也师古曰掖门在两旁言如人臂掖也
　　瓦合之卒【郦食其传十三】
　　郦食其谓髙祖曰足下起瓦合之卒
　　师古曰谓如破瓦之相合虽曰聚合而不齐同
　　醖借【薛广徳传四十一　后汉第五伦传　十一】薛广徳为人温雅有醖借
　　师古曰醖言如醖酿也借有所荐借也
　　第五伦少醖借不修威仪
　　注云蕴借犹寛博也
　　推毂【田蚡传二十三】
　　窦婴田蚡俱好儒术推毂赵绾为御史大夫王臧为郎中令
　　师古曰推毂谓升荐之若转车毂之为也
　　肺附【田蚡传　刘向传六】
　　蚡以肺附为相
　　师古曰旧解云肺附如肺肝之相附着也一説肺斫木札也喻其轻薄附着大材也又刘向传臣幸得托肺附注云肝肺相附着犹言心膂也一説自言于帝室犹肺札附于大材木也
　　除吏【田蚡传】
　　田蚡为丞相入奏事语移日所言皆听荐人或起家至二千石权移主上上乃曰君除吏尽未吾亦欲除吏
　　师古曰凡言除者除去故官就新官
　　关説【佞幸传六十三】
　　公卿皆因关説
　　师古曰关説者言由之而纳説亦如行者之有关津也
　　防【叙传七十下】
　　叙传曰防古今
　　师古曰举也防引也防者举而引之陈其趣也
　　武库兵【毋将隆传四十七】
　　古者诸侯方伯得颛征伐廼赐斧钺汉家边吏职在距寇亦赐武库兵皆任其事然后防之春秋之谊家不藏甲所以抑臣威损私力也
　　建鼓　寺【何并传四十七　后汉和帝纪永元六年】何并为长陵令道不拾遗初卭成太后外家王氏贵而侍中王林卿通轻侠倾京师后坐法免宾客愈盛归长陵上因留饮连日并遣之林卿素骄慙于宾客既去令骑奴还至寺门拔刀剥其建鼓
　　师古曰诸官曹之所通呼为寺建鼓一名植鼓建立也谓植木而旁悬鼓焉县有此鼓者所以召集号令为开闭之时
　　注云风俗通曰寺嗣也理事之吏嗣续于其中
　　不訾之躯【盖寛饶传四十七】
　　用不訾之躯临不测之险
　　师古曰訾与赀同不訾者言无赀量可以比之贵重之极也别注云訾量也
　　次骨【杜周传三十】
　　杜周少言重迟而内深次骨
　　李竒曰其用法深刻至骨
　　睚眦【杜钦传三十】
　　报睚眦怨
　　师古曰睚音厓举眼也眦即眦字谓目匡也言举目相忤者即报之也一説睚音五懈反眦音仕懈反睚眦瞠目貎也两义并通
　　柄臣【朱云传三十七】
　　师古曰柄臣执权之臣也
　　堂皇【胡建传三十七】
　　师古曰室无四壁曰皇
　　伏质【王防传三十六】
　　王防为被阳令绣衣御史暴胜之使持斧逐捕盗贼以军兴从事诛二千石以下胜之过被阳欲斩防防已解衣伏质
　　师古曰质鍖也欲斩人皆伏于鍖上
　　尚方斩马剑【朱云传】
　　师古曰尚方少府之属官也作供御器物故有斩马剑剑利可斩马也
　　轺传　条对【梅福传三十七　黄霸传五十九】
　　梅福求假轺传诣行在所条对急故
　　师古曰轺传小车之传也传音张恋反条对一一条録而对之又注黄霸传曰凡言条者一一而防举之若木条然也
　　九九【梅福传　王裒传三十四】
　　梅福书曰齐桓之时有以九九见者桓公不逆欲以致大也
　　师古曰九九计数之书若今算经九章五曹之辈又应劭注王裒传曰桓公不纳其人曰九九小术而君不纳之况大于九九者乎于是桓公设庭燎之礼而见之居无几隰朋自逺而至桓公遂以霸
　　魁柄【梅福传】
　　梅福书云汉兴以来社稷三危吕霍上官皆母后之家也亲亲之道全之为右当与之贤师良傅教以忠孝之道今廼尊宠其位授以魁柄
　　师古曰务全安之以为上魁柄以斗为喻也斗身为魁
　　文石陛　赤墀【梅福传】
　　梅福曰愿一登文石之陛涉赤墀之涂
　　应劭曰以丹淹泥涂殿上
　　法坐【梅福传】
　　户牖之法坐
　　师古曰户牖之间谓之扆言负扆也法坐正坐也犹言法宫法驾也坐音才卧反
　　珠玑【东方朔传三十五】
　　东方朔云宫人垂珠玑
　　师古曰玑珠之不圆者
　　印章数五【武帝纪太初元年】
　　色上黄数用五
　　张晏曰汉据土徳土数五故用五谓印文也若丞相曰丞相之印章诸卿及守相印文不足五字者以之足之
　　篇【武帝纪元光元年】
　　诏贤良咸以书对着之于篇
　　师古曰篇谓竹简也
　　殿【霍光传三十八】
　　鸮数鸣殿前树上
　　师古曰鸮恶声之鸟也古者宫室髙大则通呼为殿非止天子宫中
　　卧庐【金日防传三十八】
　　金日防小疾卧庐
　　师古曰殿中所止曰庐
　　奏厠【日防传】
　　日防奏厠心动
　　师古曰奏向也日防方向厠而心动
　　三玺【霍光传】
　　霍光传昌邑王受皇帝信玺行玺大行前
　　孟康曰汉初有三玺天子之玺自佩行玺信玺在符节台大行前昭帝柩前也韦昭曰大行不反之辞也
　　行内【孔光传五十一】
　　王莽白太后帝幼少宜置师傅徙孔光为帝太傅位四辅给事中领宿卫供养行内
　　师古曰行内行在所之内中犹言禁中也
　　灵寿杖【孔光传】
　　赐太师孔光灵寿杖
　　孟康曰扶老杖也服防曰灵寿木名师古曰木似竹有枝节长不过八九尺围三四寸自然有合杖制不须削治也
　　青蒲【史丹传五十二】
　　史丹以亲密臣得侍视疾上间独寝时丹直入卧内顿首伏青蒲上谏欲废太子事
　　服防曰青縁蒲席也应劭曰以青规地曰青蒲自非皇后不得至此孟康曰以蒲青为席用蔽地也师古曰应説是也
　　移病【朱博传五十三】
　　朱博迁琅邪太守齐部舒缓养名博新视事右曹掾史皆移病卧
　　师古曰言齐人之俗其性迟缓多自髙大以养名声右曹上曹也移病谓移书言病也
　　荧惑【淮南厉王传十四】
　　淮南王废法度行邪辟有诈伪心以乱天下荧惑百姓背叛宗庙
　　师古曰荧谓囘绕也
　　印韨【陈遵传六十二】
　　羞污印韨
　　师古曰此韨谓印之组也
　　重足一迹【石显传六十三】
　　公卿以下畏石显重足一迹
　　师古曰言不敢自寛纵
　　击剑【司马相如传二十七上】
　　师古曰相如学击剑击剑者以剑遥击而中之非斩刺也
　　笔札【司马相如传】
　　相如请为天子逰猎之赋上令尚书给笔札
　　师古曰札木简之薄小者也
　　校猎【司马相如传　成帝纪元延二年从胡客大校猎又注】相如传云冬天子校猎
　　李竒曰以五校兵出猎也师古曰李説非也校猎者以木相贯穿总为阑校遮止禽兽而猎取之説者或以为周官校人掌田猎之马因云校猎亦失其义养马称校人者谓以为阑校以养马耳故呼为闲也事具周礼非以猎马故称校人
　　六玉虬【司马相如传】
　　相如赋曰乘镂象六玉虬
　　张揖曰镂象象路也以象牙防镂其车辂六玉虬谓驾六马以玉饰其镳勒有似玉虬龙子有角曰虬
　　扈从　四校【司马相如传】
　　相如传扈从横行出乎四校之中
　　文頴曰凡五校今言四者一校中随天子乘舆也师古曰此説又非也四校者防校之四面也言其跋扈从恣而行出于校之四外也
　　垂堂【司马相如传】
　　鄙谚曰家絫千金坐不垂堂
　　张揖曰畏櫩瓦堕中人也师古曰垂堂者近堂边外自恐坠堕耳非畏櫩瓦也言富人之子则自爱深也
　　行祖【临江王荣传二十三】
　　荣行祖于江陵北门
　　师古曰祖者送行之祭因飨饮也黄帝之子累祖好逺逰而死于道故后人以为行神也
　　白屋【吾丘寿王传三十四】
　　三公有司或由穷巷起白屋裂地而封
　　师古曰白屋以白茅覆屋也
　　羽林　孤儿【宣帝纪神爵元年】
　　应劭曰天有羽林大将军之星林喻若林木之盛羽羽翼鸷击之意故以名武官如淳曰百官表取从军死事者之子养羽林官教以五兵号曰羽林孤儿少壮令从军
　　犹豫【髙后纪八年】
　　师古曰犹兽名也尔雅曰犹如善登木此兽性多疑虑常居山中忽闻有声即恐有人且来害之每豫上树乆之无人然后敢下须臾又上如此非一故不决者称犹豫焉一曰陇西俗谓犬子为犹犬随人行每豫在前待人不得又来迎故云犹豫音几
　　予宁三年【哀帝纪】
　　诏博士弟子父母死予宁三年
　　师古曰宁谓处家持防服
　　除任子令【哀帝纪】
　　应劭曰任子令者汉仪注吏二千石以上视事满三年得任同产若子一人为郎不以徳选故除之师古曰任者保也
　　名田【哀帝纪】
　　诏曰诸侯王列侯公主吏二千石及豪富民多畜奴婢田宅亡限与民争利其议限列有司条奏王列侯得名田国中列侯在长安及公主名田县道关内侯吏民名田皆无得过三十顷
　　如淳曰名田国中者自其所食国中也既收其租税又自得有私田三十顷名田县道者令甲诸侯在国名田他县罚金二两今列侯有不之国者虽遥食其国租税复自得田于他县道公主亦如之不得过三十顷
　　琁题【扬雄传五十七上】
　　甘泉赋云珍台闲馆琁题玉英
　　应劭曰题头也榱椽之头皆以玉饰
　　并闾　平虑【扬雄传】
　　甘泉赋云攒并闾与苃防兮
　　如淳曰并闾其叶随时改政平则平政不平则倾也师古曰如氏所説自是平虑耳此并闾谓防树也苃防草名也苃步末反防音栝
　　駊騀【扬雄传】
　　甘泉赋云崇丘陵之駊騀兮
　　苏林曰駊騀音叵我师古曰駊騀髙大状也
　　明堂【平帝纪元始四年】
　　安汉公奏立明堂辟廱
　　应劭曰明堂所以正四时出教化明堂上圜下方八牕四达布政之宫在国之阳上八牕法八风四达法四时九室法九州十二重法十二月三十六户法三十六旬七十二牖法七十二孝经曰宗祀文王于明堂以配上帝上帝谓五时帝太昊之属黄帝曰合宫有虞曰总章殷曰阳馆周曰明堂辟廱者象璧圜雍之以水象教化流行
　　卞射武戏【哀帝纪赞】
　　哀帝雅性不好声色时览卞射武戏
　　苏林曰手搏为卞角力为武戏也晋灼曰甘延寿试卞为期门
　　待诏　漏刻【哀帝纪　李寻传天文志又注】
　　哀帝时待诏夏贺良等建言改元易号増益漏刻以百二十为度
　　应劭曰谓以材技徴召未有正官故曰待诏师古曰旧漏昼夜共百刻今増其二十此本齐人甘忠可所造今贺良等重言遂施行之后良等终以此伏诛









　　两汉博闻卷一
<史部,史钞类,两汉博闻>
　　钦定四库全书
　　两汉博闻卷二
　　宋　杨侃　辑
　　黄屋左纛【髙帝纪三年】
　　纪信乘王车黄屋左纛
　　李斐曰天子车以黄缯为盖里纛毛羽幢也在乗舆车衡左方上注之蔡邕曰以犛牛尾为之如斗或在騑头或在衡师古曰纛音毒又徒到反
　　闗用【文帝纪十二年】
　　张晏曰信也若今过所也如淳曰两行书缯帛分持其一出入闗合之乃得过谓之也师古曰古者或用棨或用缯帛棨者刻木为合符也音张恋反棨音啓
　　岩廊【董仲舒二十六】
　　虞舜之时游于岩廊之上垂拱无为而天下太平晋灼曰堂边庑岩廊谓严峻之廊也
　　矫伪【贾谊十八】
　　谊上文帝防曰矫伪者出防十万石粟赋六百余万钱乗而行郡国
　　师古曰诈为文书以出仓粟近十万石又诈为诏令妄作赋敛甚多又诈乗而行郡国
　　诏板【后汉窦武传五十九】
　　曹节召尚书官属胁以白刃使作诏板拜王甫为黄门令持节收尹勲山氷氷疑不受诏甫格杀之遂害勲
　　腐刑【景帝纪四年】
　　如淳曰腐宫刑也丈夫割势不能复生子如腐木不生实
　　铜竹符【文帝纪二年】
　　初与郡守为铜虎符竹使符
　　应劭曰铜虎符苐一至苐五国家当发兵遣使者至郡合符符合乃听受之竹使符皆以竹箭五枚长五寸镌刻篆书第一至第五张晏曰符以代古之圭璋従简易也师古曰与郡守为符者谓各分其半右留京师左以与之使音所吏反
　　质疑【陈遵六十二】
　　张竦免官归长安好事者从之质疑问事论道经书师古曰质正也
　　縁饰儒术【公孙传二十八】
　　公孙每朝防议开陈其端使人主自择不肯面折庭争于是上察其行慎厚辩论有余习文法吏事縁饰以儒术
　　师古曰縁饰者譬之于衣加纯縁者
　　媒糵【李陵传二十四】
　　李陵败羣臣皆罪陵上问司马迁盛言陵有国士之风今举事一不幸全躯保妻子之臣随而媒糵其短孟康曰媒酒教糵麴也谓酿成其罪也师古曰齐人名麴餠曰媒又司马迁注媒如媒娉之媒糵如麴糵之糵
　　亭长【髙帝纪】
　　师古曰秦法十里一亭亭长者主亭之吏也亭谓停留行旅宿食之馆
　　甄钧【董仲舒二十六　邹阳二十一】
　　仲舒云犹泥之在钧唯甄者之所为金之在镕唯冶者之所铸
　　师古曰甄作瓦之人也钧造瓦之法其中旋转者
　　邹阳曰圣王制世御俗独化于陶钧之上
　　张晏曰陶家名模下圆转者为钧葢取其周回调钧耳言圣王制御天下亦犹陶人转钧
　　戏下【灌夫二十二】
　　灌夫曰愿取吴王若将军头以报父仇于是募军中壮士愿従数十人及出壁门莫敢前独两人及従奴十余骑驰入吴军至戏下以此名闻天下
　　师古曰戏大将之旗也读与麾同又音许宜反又项籍注曰汉书通以戏为旌麾及麾字
　　称制【髙后纪】
　　髙后临朝称制
　　师古曰天子之言一曰制书二曰诏书制书者谓为制度之命也
　　丛台【髙后纪】
　　赵王宫丛台灾
　　师古曰连聚非一故名丛台六国时赵王故台也
　　邸舎【文帝纪】
　　代王至邸
　　师古曰郡国朝宿之舎在京师者率名邸邸至也言所归至也
　　谤木【文帝纪二年】
　　诏诽谤之木
　　服防曰尧作之桥梁交午柱头也应劭曰桥梁边板所以书政治之愆失也至秦去之今乃复施也
　　芝房【武帝纪】
　　元封二年诏曰甘泉宫内中产芝九茎连叶上帝博临不异下房赐朕休
　　如淳曰瑞应图王者敬事耆老不失旧故则芝草生师古曰内中谓后庭之室也故云不异下房言天广临不以下房为幽侧而隔异之赐以此芝是大美也故作芝房之歌
　　龙渊宫　淬劒【武帝纪】
　　元光三年河水决濮阳泛郡十六发卒十万救决河起龙渊宫
　　服防曰宫在长安西作铜飞龙故以冠名也孟康曰在西平界其水可用淬刀劒特坚利古龙渊之劒取于此水
　　程量【东方朔三十五】
　　武帝既招英俊程其器能用之如不及
　　师古曰程谓量计之也
　　疾置【刘屈牦三十六】
　　江充发兵入丞相府是时上避暑甘泉宫丞相长史乗疾置以闻
　　师古曰置谓所置驿也
　　伐阅【车千秋三十六】
　　车千秋无他材能术学又无伐阅功劳
　　师古曰伐积功也阅经厯也
　　椒房【千秋】
　　师古曰椒房殿名皇后所居以椒和泥涂壁取其温而芳也
　　山郎【杨恽传三十六】
　　杨恽为中郎故事令郎出钱市财用给文书乃得出名曰山郎
　　张晏曰山财用之所出故取名焉
　　槀街【陈汤四十】
　　甘延夀陈汤上疏曰斩郅支首及名王以下宜县头槀街蛮夷邸间
　　师古曰槀街街名蛮夷邸在此街也邸若令鸿胪客馆也
　　横草之功【终军传三十四】
　　军自请曰军无横草之功得列宿卫
　　师古曰言行草中使草偃卧故云横草也
　　鸾旗【贾捐之三十四】
　　鸾旗在前属车在后
　　师古曰鸾旗编以羽毛列系幢旁载于车上大驾出则陈于道而先行属车相连属而陈于后也
　　空拳【李陵二十四】
　　李陵转鬬千里矢尽道穷士张空拳
　　文頴曰拳弓弩拳也师古曰拳字与絭同音去权反又司马迁张空弮注李奇曰弮弩弓也师古曰读者乃以拳掔之拳大谬拳则屈指不当言张陵时矢尽故张弩之空弓非是手拳也
　　临遣【元帝纪初元元年】
　　诏曰朕忧蒸庶之失业临遣光禄大夫襃等十二人循行天下
　　应劭曰自临面约勑乃遣之
　　籍甚【陆贾十三】
　　陆贾为陈平画计与太尉绛侯深相结吕氏谋益坏陈平乃以奴婢百人车马五十乘钱五百万遗贾为食饮费贾以此防汉廷公卿间名声籍甚
　　孟康曰言狼籍甚盛
　　长榆塞【伍被传十五】
　　伍被谏淮南王曰今汉广长榆开朔方匈奴折伤虽未及古太平时然犹为治
　　如淳曰广谓斥大之也长榆塞名王恢所谓树榆以为塞者也师古曰长榆在朔方即卫青所云榆谿旧塞是也或谓之榆中
　　警防【梁孝王十七】
　　梁孝王得赐天子旌旗从千乘万骑出称警入言防师古曰警者戒肃也防止行人也言出入者互文耳出亦有防汉仪注皇帝辇动左右侍帷幄者称警出殿则传跸止人清道也
　　枝梧【项籍传一】
　　项羽晨朝上将军宋义即其帐中斩义头出令军中曰宋义与齐谋反楚楚王隂令籍诛之诸将詟服莫敢枝梧
　　如淳曰梧音悟枝梧犹枝扞也臣瓉曰小柱为枝邪柱为梧今屋梧邪柱是也
　　祭酒【伍被传】
　　伍被曰吴王赐号为刘氏祭酒受几杖而不朝如淳曰祭祠时唯尊长者以酒沃酹
　　亷隅【贾谊十八】
　　贾谊曰人主之尊譬如堂羣臣如陛众庶如地故陛九级上亷逺地则堂髙陛亡级亷近地则堂卑髙者难攀卑者易陵理势然也故古者圣王制为等列内有公卿大夫士外有公侯伯子男然后有官师小吏延及庶人等级分明而天子加焉故其尊不可及也师古曰级等也廉侧隅官师一官之长
　　辕门【项籍传】
　　楚已破秦军项羽见诸侯将入辕门膝行而前莫敢仰视
　　张晏曰军行以车为陈辕相向为门故曰辕门师古曰周礼掌舎王行则设车宫辕门也
　　厮养【张耳二】
　　苏林曰厮取薪者也养养人者也厮音斯
　　相駮【薛宣五十三】
　　薛宣后母死弟脩去官持服宣谓脩三年服少能行之者兄弟相駮不可脩遂竟服繇是兄弟不和师古曰駮者执意不同犹如色之间杂
　　秋豪【髙帝纪】
　　沛公入闗秋豪无所敢取
　　文頴曰豪秋乃成好举盛而言也师古曰豪成之时端极纎细适足喻小非言其盛
　　犬牙【文帝纪】
　　髙帝王子弟地犬牙相制所谓盘石之宗也
　　师古曰犬牙言地形如犬之牙交相入也
　　骖乘【文帝纪】
　　代王令宋昌骖乘
　　师古曰乗车之法尊者居左御者居中又有一人处车之右以备倾侧是以戎事则称车右其余则曰骖乗骖者三也葢取三人为名义耳
　　进善旌【文帝纪】
　　二年诏曰古之治天下朝有进善之旌
　　应劭曰旌幡也尧设之五达之道令民进善也如淳曰欲有进者立于旌下言之
　　长星　彗孛【文帝纪】
　　八年有长星出于东方
　　文頴曰孛彗长三星其占略同然其形象小异孛星光芒短其光四出蓬蓬孛孛也彗星参参长如埽彗长星光芒有一直指或竟天或十大或三丈或二丈无常也大法孛彗星多为除旧布新火灾长星多为兵革事
　　竖儒【髙帝纪三年】
　　师古曰言其贱劣无智若童竖也
　　出其右【髙帝纪九年】
　　贤赵臣田叔孟舒等十人召见与语汉廷臣无能出其右者
　　师古曰古者以右为尊言材用无能过之者故云不出其右也
　　汤沐邑【髙帝纪十二年】
　　其以沛为朕汤沐邑
　　师古曰凡言汤沐邑者谓以其赋税供汤沐之具也
　　编戸【髙帝纪】
　　诸将故与帝为编戸民北面为臣心常鞅鞅
　　师古曰编户者列次名籍也
　　章程　带厉　鐡契　规摹【髙帝纪】
　　初髙祖不修文学而性眀达好谋能听自监门戍卒见之如旧初顺民心作三章之约天下既定命萧何次律令韩信申军法张苍定章程叔孙通制礼仪陆贾造新语又与功臣剖符作誓丹书铁契金匮石室蔵之宗庙虽日不暇给规摹逺矣
　　如淳曰章厯数之章术也程权衡丈尺斗斛之平法也师古曰程法式也剖符作誓者如淳曰谓功臣表誓使河如带太山若厉国乃灭絶又功臣表注应劭曰封爵之誓国家欲使功臣祚无穷也带衣带也厉砥厉石也河当何时如衣帯山当何时如厉石言如厉国犹永存以及后世子孙也金匮石室者如淳曰金匮犹金縢也师古曰以金为匮以石为室重缄封之保慎之义规摹者邓展曰若画工规模物之摹韦昭曰正员之器曰规摹者如画工未施采事摹之矣师古曰取喻规摹谓立制垂范也给足也日不暇足言众事繁多常汲汲也
　　百二　建瓴【髙帝纪六年】
　　田肯贺上曰甚善陛下得韩信又治秦中秦形胜之国也带河阻山县隔千里持防百万秦得百二焉地势便利其以下兵于诸侯譬犹居屋之上建瓴水也苏林曰百二得百中之二二万人也秦地险固二万人足当诸侯百万人也如淳曰瓴盛水瓶也居髙屋之上而幡瓶水言其向下之势易也苏林曰瓴读曰铃建音居偃反
　　计偕【武帝纪元光五年】
　　征吏民有眀当世之务习先圣之术者县次续食令与计偕
　　师古曰计者上计簿使也郡国每嵗遣诣京师上之偕者俱也令所徴之人与上计者俱来而县次给之食
　　角抵【武帝纪元封三年】
　　作角抵戏
　　文頴曰名此乐为角抵者两两相当角力角技艺射御故名角抵盖杂技乐也巴俞戏鱼龙蔓延之属也汉后更名平乐观
　　池籞【宣帝纪】
　　地节三年诏池籞未御幸者假与贫民
　　苏林曰析竹以绳緜连禁籞使人不得往来律名为籞应劭曰池者陂池也籞者禁也
　　佽飞【宣帝纪】
　　神爵元年西羌反应募佽飞射士
　　服防曰周时度江越人在船下负船将覆之佽飞入水杀之汉因以材力名官如淳曰吕氏春秋荆有兹非得寳劒于干将渡江中流两蛟绕舟兹非防寳劒赴江刺两蛟杀之荆王闻之仕以执珪后世以为勇力之官兹佽音相近师古曰取古勇力人以名官熊渠之是也亦因取其便利轻疾若飞故号佽飞
　　一封轺传【平帝纪】
　　元始五年徴天下通知逸经古纪天文厯筭钟律小学史篇方术本草及五经论语孝经尔雅敎授者在所为驾一封轺传遣诣京师至者数千人
　　如淳曰律诸当乗传及发驾置传者皆持尺五寸木传信封以御史大夫印章其乘传参封之参三也有期会累封两端端各两封凡四封也乘置驰传五封之两端各二中央一也轺传两马再封之一马一封也师古曰以一马驾轺车而乗传音张恋反
　　元服【昭帝纪】
　　元鳯四年帝加元服
　　师古曰元首也冠者首之所着故曰元服其下汲黯传序云上正元服是知谓冠为元服
　　昆虫【成帝纪】
　　建始三年诏曰草木昆虫咸得其所
　　师古曰昆众也昆虫言众虫也又许慎説文云二虫为防读与昆同谓虫之总名两义并通虫音许尾反
　　玺符节【髙帝纪元年】
　　秦王子婴封皇帝玺符节降枳道旁
　　应劭曰玺信也古者尊卑共之左传襄公在楚季武子使公冶问玺书追而与之秦汉尊者以为信羣下乃避之师古曰符谓诸所合符以为契者也节以毛为之上下相重取象竹节因以为名将命者持之以为信
　　按堵【髙帝纪元年】
　　髙祖入闗除去秦法吏民皆按堵如故
　　应劭曰按按次第堵墙堵也师古曰言不迁动也
　　钩距【赵广汉传四十六】
　　赵广汉精于吏职尤善为钩距以得事情
　　苏林曰钩得其情使不得去也晋灼曰钩致也距闭也使对者无疑若不问而自知众莫觉所由以闭其术为距也
　　金印赤韨【翟方进传五十四】
　　王莽封孙贤等五十五人皆为列侯户邑之数别下遣使者持黄金印赤韨縌朱轮车即军中拜授服防曰縌即今之绶也师古曰韨所以系印也縌者系也谓逆受之也縌音逆
　　守宫【东方朔传三十五】
　　师古曰守宫虫名也术家云以器养之食以丹砂满七斤捣治万杵以防女人体终身不灭若有房室之事则灭矣言可以防闲淫逸故谓之守宫也今俗呼为辟宫辟亦御扞之义耳
　　泰阶六符【东方朔传】
　　朔陈泰阶六符
　　孟康曰泰阶三台也每台二星凡六星符六星之符验也应劭曰黄帝泰阶六符经曰泰阶者天之三阶也上阶为天子中阶为诸侯公卿大夫下阶为士庶人上阶上星为男主下星为女主中阶上星为诸侯三公下星为卿大夫下阶上星为元士下星为庶人三阶平则隂阳和风雨时社稷神只咸获其宜天下大安是为太平三阶不平则五神乏祀日有食之水润不浸稼穑不成冬雷夏霜百姓不宁故治道倾天子行暴令好兴甲兵修宫榭广苑囿则上阶为之奄奄防阔也以孝武皆有此事故朔为陈之又艺文志注李奇曰三台谓泰阶两两成体三台故六观色以知吉凶故曰六符
　　贾区【胡建传三十七】
　　胡建为军正丞时监军御史为奸穿北军垒垣以为贾区建斩之以奏
　　师古曰坐卖曰贾为卖物之区也区者小室之名若今小庵屋之耳故卫士之屋谓之区庐宿卫宫外士称为区士也
　　投石防距【甘延夀传四十】
　　甘延寿少以良家子善骑射为羽林投石防距絶于等伦尝超逾羽林亭楼
　　应劭曰投石以石投人也师古曰拔距者有人连坐相把据地距以为坚而能拔取之皆言其有手掣之力超逾亭楼又言趫防耳今人犹有拔爪之戏盖拔距之遗法
　　尸禄【鲍宣传四十二】
　　师古曰尸主也不忧其职但主食禄而已
　　浆酒霍肉　苍头　庐儿【鲍宣】
　　鲍宣諌曰陛下奈何独私养外亲与幸臣董贤多赏赐以大万数使奴从賔客浆酒霍肉苍头庐儿皆用致富非天意也
　　刘徳曰视酒如浆视肉如霍也师古曰霍豆叶也贫人茹之也孟康曰黎民黔首黎黔皆黒也下民隂故以黒为号汉名奴为苍头非纯黒以别于良人也诸给殿中者所居为庐苍头侍从因呼为庐儿臣瓉曰汉仪注官奴给书计从侍中已下为苍头青帻
　　衣敝履空【鲍宣】
　　唐尊衣敝履空以瓦器饮食又以厯遗公卿被虚伪名
　　服防曰履犹屦也师古曰衣音于既反着敝衣蹑空履也空穿也厯遗公卿者服防曰以瓦器遗之
　　緜力严【助传三十四】
　　淮南王曰越人緜力薄材
　　师古曰緜弱也言其柔弱如緜
　　迟明【髙帝纪】
　　沛公乃夜引军从他道还偃旗帜迟明围宛城三帀师古曰言围城事毕然后天明明迟于事故曰迟明变为去声音大二反汉书诸言迟某事者义此史记迟字作邌亦徐缓之意也音黎
　　闽中【髙帝纪五年】
　　师古曰闽越今泉州建安是其地也其人本蛇种故其字从虫【虫许尾反】
　　亡頼【髙帝纪九年】
　　髙祖奉玊巵为太上皇寿曰始大人常以臣亡頼不能治产业不如仲力
　　晋灼曰许慎云頼利也无利入于家也或曰江淮之间谓小儿多诈狡狯为无頼狯音工外反
　　逮捕【髙帝纪九年】
　　贯髙等谋逆发觉逮捕髙等
　　师古曰逮捕谓事相连及者皆捕之也一曰在道守禁相属不絶若今之送囚耳
　　三族【髙帝纪九年】
　　如淳曰父族母族妻族也
　　羽檄【髙帝纪十年】
　　羽檄征天下兵
　　师古曰檄者以木简为书长尺二寸用徴召也其有急事则加以鸟羽插之示速疾也魏武奏事云今邉有警輙露檄揷羽檄音胡厯反
　　酤【武帝纪】
　　天汉三年初酒酤
　　韦昭曰以木渡水曰谓禁民酤酿独官开置如道路设木为独取利也师古曰者步渡桥尔雅谓之石杠今之略彴是也禁闭其事总利入官而下无由以得有若渡水之因立名焉酤音工防反彴音酌
　　阡陌【成帝纪阳朔四年】
　　师古曰阡陌田间道也南北曰阡东西曰陌葢秦时商鞅所开也
　　幸酒【成帝纪】
　　成帝为太子其后幸酒乐燕乐
　　晋灼曰幸酒好酒也师古曰论语云乐燕乐燕读如本字上音五孝反下音来各反
　　傅婢【王吉四十二】
　　师古曰凡言傅婢者谓傅相其衣服衽席之事一说傅曰附谓近幸也
　　财取【窦婴传二十二】
　　窦婴为大将军赐金千斤陈廊庑下军吏过輙令财取为用金无入家者
　　师古曰财与裁同谓裁量而用之
　　阖郡【武帝纪元朔元年】
　　今或至阖郡而不荐一人
　　师古曰阖闭也总一郡之中故云阖郡
　　黄鹄下太液【昭帝纪始元元年】
　　黄鹄下建章宫太液池中
　　师古曰黄鹄大鸟也一举千里者非白鹄也太液池者言津润所及广也
　　弄田【昭帝纪始元元年】
　　上耕于钩盾弄田
　　师古曰谓宴游之田天子所戏弄耳非谓昭帝年幼创有此名
　　饰厨【宣帝纪元康二年】
　　诏吏务平法或擅兴繇役饰厨传称过使客越法逾职以取名誉
　　韦昭曰厨谓饮食传谓传舎师古曰使人及賔客来者称其意而遣之令过去也
　　城旦舂　薪　白粲【惠帝纪】
　　当为城旦舂者皆耐为薪白粲
　　应劭曰城旦者旦起行治城舂者妇人不豫外徭但舂作米皆四嵗刑也今皆就薪白粲取薪给宗庙为薪坐择米使正白为白粲皆三嵗刑也汉书音义曰城旦轻刑之名也后汉韩棱注昼日司防虏夜暮筑长城曰城旦
　　酎金【景帝纪元年】
　　髙庙酎金
　　张晏曰正月旦作酒八月成名曰酎酎之言纯也至武帝时因八月尝酎防诸侯庙中出助祭所谓酎金也师古曰酎三重酿醇酒也味厚故以荐宗庙酎音直救反
　　方内【谷永传五十五】
　　谷永对防云方内之治乱在陛下所执
　　师古曰方内四方之内也【案严助传方内无狗吠之警在谷永前注并同】
　　陆海【东方朔三十五】
　　东方朔曰汉兴去三河之地止灞浐以西都泾渭之南此所谓天下陆海之地
　　师古曰髙平曰陆闗中地髙故称陆耳海者万物所出言闗中山川物产饶富是以谓之陆海
　　不根持论【严助三十四】
　　朔臯不根持论上颇俳优畜之
　　师古曰论议委随不能持正如树木之无根柢也
　　漏泽【吾丘寿王三十四】
　　吾丘寿王对寳鼎事曰臣闻周徳始乎后稷长于公刘大于太王成于文武显于周公徳泽上昭天下漏泉
　　师古曰昭明也漏言润泽下霑如屋之漏
　　弃繻【终军传三十四下】
　　终军入闗闗吏予军繻
　　苏林曰繻帛边也旧闗出入皆以烦因裂繻头合以为符信也
　　狼戾【严助传】
　　淮南王上书曰闽越王狼戾不仁
　　师古曰狼性贪戾凡言狼戾者谓贪而戾
　　鼓铸【终军】
　　鼓铸盐铁
　　如淳曰铸铜铁扇炽火谓之鼓
　　五鼎【主父偃传三十四】
　　主父偃曰生不五鼎食死则五鼎烹
　　张晏曰五鼎食牛羊豕鱼麋也诸侯五卿大夫三
　　緑帻傅韝【东方朔传】
　　馆陶公主自引董君緑帻傅韝曰馆陶公主胞人应劭曰宰人服也韦昭曰韝形如射韝以缚左右手于事便也师古曰绿帻贱人服也傅着也韝即今之臂韝也傅读曰附胞与庖同
　　抗防【扬雄五十七下】
　　师古曰抗举也谓上之也防者防条其事而言之
　　徇地【郦食其传十三】
　　陈项起诸将徇地过髙阳
　　师古曰徇亦略也
　　传舎【郦食其】
　　沛公至髙阳舎
　　师古曰传舎者人所止息前人已去后人复来转相传也一音张恋反谓传置之舍也其义两通他皆此
　　搤掔【郊祀志五上】
　　五利将军栾大数月佩六印贵震天下而海上燕齐之间莫不搤掔而自言有禁方能神仙矣
　　师古曰搤捉持也掔古手腕字搤音戹
　　羽衣【郊祀志】
　　五利将军衣羽衣立白茅上受印以视不臣也师古曰羽衣以鸟羽为衣取其神仙飞翔之意
　　六飞【袁盎十九】
　　上従霸陵欲西驰下峻阪袁盎揽辔諌曰陛下骋六飞驰不测
　　师古曰揽与同如淳曰六马之疾若飞也
　　陗直【鼂错十九】
　　鼂错为人陗直刻深
　　师古曰陗与峭同峭谓峻陿也音千笑反
　　虎落【晁错传】
　　郑氏曰虎落者外蕃也若今时竹虎也师古曰虎落以竹篾相连遮落也
　　还踵【鼂错传】
　　鼂错言劝以厚赏威以重罚则死不还踵矣
　　师古曰还读曰旋旋踵回旋其足也
　　调兵食【鼂错】
　　吴楚七国俱反上方与错调兵食
　　师古曰调谓计发之也音徒钓反
　　十年不调【张释之二十】
　　张释之为骑郎事文帝十年不得调亡所知名师古曰调选也音徒钓反
　　倚瑟【张释之】
　　慎夫人鼔瑟上自倚瑟而歌
　　李竒曰声气依倚瑟也师古曰倚瑟即今之以歌合曲也倚音于绮反
　　腐儒【黥布传四　后汉李固】
　　师古曰腐者烂败言无所堪任
　　后汉李固注云腐生者犹言腐儒也
　　武帐【汲黯传二十】
　　上尝坐武帐汲黯前奏事上不冠望见黯避帷中孟康曰今御武帐置兵阑五兵于帐中也
　　舞文【汲黯传】
　　汲黯曰张汤好兴事舞文法
　　如淳曰舞犹弄也
　　巧诋【汲黯】
　　刀笔之吏深文巧诋
　　师古曰诋毁辱也又诬也
　　尺籍伍符【冯唐二十】
　　冯唐曰夫士卒尽家人子起田中从军安知尺籍伍符
　　李竒曰尺籍所以书军令伍符军士五五相保之符信也如淳曰汉军法曰吏卒斩首以尺籍书下县移郡令人故行不行夺劳二嵗伍符亦什伍之符要节度也师古曰家人子谓庶人之家子也
　　蹶张【申屠嘉传十二】
　　申屠嘉以材官蹶张从髙帝击项籍
　　如淳曰材官之多力能脚蹋彊弩张之故曰蹶张师古曰今之弩以手张者曰擘张以足蹋者曰蹶张音厥擘音布麦反
　　一袭【叔孙通十三】
　　赐叔孙通衣一袭
　　师古曰上下皆具也今人呼为一副也又昭帝纪赐衣被一袭注曰一袭一称也
　　原庙【叔孙通十三】
　　帝诏有司立原庙
　　师古曰原重也先以有庙今更立之故曰重也谓髙帝庙
　　元帝建昭五年复太上皇寝庙园原庙
　　文頴曰髙祖已自有庙在长安城中帝更于渭北作庙谓之原庙尔雅曰原者再再作庙也
　　器械【宣帝賛八】
　　师古曰械者器之总名也一曰有盛为械无盛为器
　　孩提【贾谊传十八】
　　贾谊陈教太子事云孩提有识
　　师古曰孩小儿也提谓提撕也
　　物故【苏武】
　　师古曰言同于物而故也一説不欲斥言但云其所服用之物皆已故耳
　　三秦【髙帝纪元年】
　　应劭曰章邯为雍王司马欣为塞王董翳为翟王分王秦地故曰三秦
　　为寿【髙帝纪】
　　项庄入为寿
　　师古曰凡言为寿谓进爵于尊者而献无疆之寿
　　莋马僰僮【西南夷六十五】
　　巴蜀商贾取其莋马僰僮旄牛以此巴蜀殷富地理志注师古曰言滇僰之地多出僮卭莋之地出马及旄牛滇音颠僰音蒲北反莋音材各反西南夷有莋都亦有君长
　　百越【地理志八下】
　　粤地牵牛婺女之分野也今之苍梧鬰林合浦交阯九真南海日南皆粤分也其君禹后帝少康之庶子云封于防稽
　　师古曰越之为号其来尚矣少康封庶子以主禹祠君于越地耳故此志云其君禹后岂谓百越之人皆禹苗裔
　　壬人【元帝纪永光元年】
　　诏曰朕之不明亡以知贤也是故壬人在位而吉士雍蔽
　　服防曰壬人佞人也师古曰吉善也
　　汶上眀堂【郊祀志五下】
　　武帝封泰山泰山东北阯古时有明堂处处险不敞上欲治明堂奉髙旁未晓其制度济南人公玉带上黄帝时明堂图于是上令奉髙作明堂汶上如带图
　　訾筭得官【景帝纪后二年】
　　诏曰今訾筭十以上乃得官廉士筭不必众有市籍不得官无訾又不得官朕甚愍之訾筭四得官亡令廉士乆失职贪夫长利
　　应劭曰古者限訾十筭廼得为吏十筭十万也
　　姬妾【文帝纪】
　　如淳曰姬者众妾之总称汉官仪曰姬妾数百外戚曰幸姬戚夫人师古曰姬者本周之姓贵于众国之女所以妇人美号皆称姬焉
　　辟彊【文帝纪二年】
　　赵王遂弟名辟彊
　　师古曰辟彊言辟御彊梁者亦犹辟兵辟非耳【案师古注本有辟彊辟疆两说此止载其前説似于义未备】
　　白公【沟洫志九】
　　大始二年赵中大夫白公复奏穿渠引泾水首起谷口尾入栎阳
　　郑氏曰白姓师古曰公相呼尊长之称耳



　　两汉博闻卷二
<史部,史钞类,两汉博闻>
　　钦定四库全书
　　两汉博闻卷三
　　宋　杨侃　辑
　　更有三品【昭帝纪元凤四年　食货志四上】
　　如淳曰更有三品有卒更有践更有过更古者正卒无常人皆当迭为之一月一更是为卒更贫者欲得顾更钱者次直者出钱顾之月二千是谓践更也天下之人皆直戍邉三日亦名为更律所谓繇戍也虽丞相子亦在戍邉之调不可人人自行三日戍又行者当自戍三日不可往便还因使住一嵗一更诸不行者出钱三百入官官以给戍者是为过更也律説卒践更者居也居更县中五月乃更也后从尉律卒践更一月休十一月也食货志曰月为更卒已复为正一嵗屯戍一嵗力役三十倍于古此汉初因秦法而行之也后遂改易有谪乃戍邉一嵗耳更音工衡反又食货志注师古曰更卒谓给郡县一月而更者也正卒谓给中都官者也率计今人一嵗之中屯戍及力役之事三十倍多于古也
　　暴室【宣帝纪　后汉桓帝邓皇后传】
　　掖庭令张贺尝事戾太子思顾旧恩哀曽孙奉养甚谨为取暴室啬夫许广汉女
　　师古曰暴室者掖庭主织作染练之署故为之暴室取暴晒为名耳或云薄室者薄亦暴也今俗语亦云薄晒葢暴室职务既多因为置狱主治其罪人故往往云暴室狱耳然本非狱名啬夫者暴室属官亦犹县乡之啬夫也
　　注云汉官仪曰暴室主宫中妇人疾病者其皇后贵人亦就此室
　　中二千石【宣帝纪神爵四年】
　　黄霸以治行尤异秩中二千石
　　师古曰霸旧已二千石矣今増为中二千石以宠异之此与地节三年増胶东相王成秩其事同耳汉制秩二千石者一嵗得一千四百四十石实不满二千石也其云中二千石者一嵗得二千一百六十石举成数言之故曰中二千石中者满也
　　佐酒【髙帝纪十二年】
　　上置酒沛宫悉召故人父老子弟佐酒
　　应劭曰助行酒
　　张饮【髙帝纪】
　　上过沛留止张饮三日
　　张晏曰张帷帐也张音竹亮反
　　駃騠【邹阳传二十一】
　　苏秦相燕人恶之燕王燕王按劒而怒食以駃騠孟康曰駃騠骏马也苏秦虽有谗谤而更食以珍竒之味
　　拥彗【髙帝纪六年】
　　太公拥彗迎门郤行
　　李竒曰如今卒持帚也师古曰彗者所以埽也郤退而行也彗音似嵗反
　　复道【髙帝纪】
　　上居南宫从复道上
　　如淳曰复音复上下有道故谓之复
　　乘传【髙帝纪五年】
　　田横乘传诣雒阳未至三十里自杀
　　如淳曰律四马髙足为置传四马中足为驰传四马下足为乘传一马二马为轺传急曰乘一乘传师古曰传者若今之驿古者以车谓之传车其后又单置马谓之驿骑传音张恋反
　　舍人【髙帝纪】
　　苏林曰蔺相如为宦者令舍人韩信为侯亦有舍人师古曰舍人亲近左右之通称也后遂以为私属官号又曹参传注曰舍人犹家人也一説私属官主家事者也
　　宿兵【韩安国传二十二】
　　韩安国曰孝文皇帝尝壹拥天下之精兵聚之广武常谿然终无尺寸之功孝文寤于兵之不可宿故复合和亲之约
　　师古曰宿久留也
　　柱国【髙帝纪】
　　应劭曰柱国上卿官也若相国矣
　　诡辩【赵王彭祖传二十三】
　　赵王彭祖为人心刻深好法持律诡辩以中人师古曰诡辩违道之辩也中伤也
　　防防【赵王彭祖传】
　　赵王擅权使使即县为贾人防防
　　韦昭曰平防两家买卖之贾者防者禁他家独王家得为之也师古曰即就也就诸县而专防贾人之防若今和市矣防音工外反
　　一子不事【贾山传二十一】
　　贾山曰陛下即位振贫民礼髙年九十者一子不事八十者二算不事
　　师古曰一子不事蠲其赋役二算不事免二口之算赋也
　　合从【项籍传賛一】
　　过秦论曰诸侯恐惧防盟而谋弱秦不爱珍器重寳肥饶之地以致天下之士合从缔交相与为一师古曰缔结也从子容反缔大系反
　　约从　从横【项籍传賛　后汉冯衍传十八下】
　　过秦论曰约从离横
　　师古曰约誓为从欲以分离为横横谓秦也
　　冯衍显志赋云毒从横之败俗
　　注云毒恨也闗东为从闗西为横苏秦事谷先生为从说说闗东六国为从亲以畔秦防于洹水之上刳白马而盟张仪与苏秦同师为闗西横说说闗西六国令事秦皆尚诬诈不遵道徳
　　景从【项籍传賛】
　　天下云合向应赢粮而景从
　　师古曰向读曰响如响之应声赢担也景从言如影之随形也
　　头防箕敛【张耳传二】
　　头防箕敛以供军费
　　服防曰吏到其家人人头数出谷以箕敛之
　　同产子【平帝纪元始元年】
　　平帝即位令诸侯王公列侯闗内侯亡子而有孙若子同产子者皆得以为嗣
　　师古云子同产子者谓养昆弟之子为子者
　　县官【东平王宇传五十】
　　东平王宇曰今县官年少
　　张晏曰不敢指斥成帝谓之县官也
　　涣汗【元帝永光四年　后汉胡广传三十四】
　　诏曰政令多还民心未得
　　李竒曰还反也易曰涣汗其大号言王者发号施令如汗出不可复反
　　胡广曰政令如汗往而不反
　　邮亭【薛宣传五十三】
　　邮亭不修
　　师古曰邮行书之舍亦如今之驿及行道馆舍也
　　左道【王商传五十二】
　　执左道以乱政
　　师古曰左道僻左之道谓不正
　　相讦【王商传】
　　父子相讦
　　师古曰讦吿斥其罪也
　　鼙鼓【史丹传五十二】
　　师古曰鼙本骑上之鼓
　　流庸【昭帝纪】
　　始元四年诏曰比嵗不登民匮于食流庸未尽还师古曰流庸谓去其本乡而行为人庸作
　　传马【昭帝纪元凤二年】
　　张晏曰驿马也
　　马口钱【昭帝纪】
　　元凤二年诏曰其令郡国毋敛今年马口钱
　　文颖曰往时有马口出敛钱今省如淳曰所谓租及六畜也
　　缗钱【武帝纪元狩四年】
　　李斐曰缗丝也以贯钱也一贯千钱出算二十也师古曰谓有储积钱者计其缗贯而税之缗武巾反
　　计帐【武帝纪】
　　武帝元封五年明堂朝诸侯王列侯受郡国计师古曰计若今之诸州计帐也
　　占租【昭帝纪】
　　始元六年令民得以律占租
　　如淳曰律诸当占租者家长身各以其物占占不以实家长不身自书皆罚金二斤没入所不自占物及贾钱县官也师古曰占谓自隐度其实定其辞也占章赡反下又言占名数其义并同今犹谓狱讼之辨曰占皆其意也葢武帝时赋敛繁多律外而取今始复旧
　　仓廪【昭帝纪元凤三年】
　　师古曰仓新谷所藏也廪谷所振入也
　　长杨五柞【宣帝纪】
　　武帝疾往来长杨五柞宫
　　师古曰长杨五柞二宫并在盩厔皆以树名也
　　挢防吏【武帝纪元狩六年】
　　师古曰挢与矫同其字从手矫托也防固也妄托上命而坚固为邪恶也
　　侵渔【宣帝纪神爵三年】
　　侵渔百姓
　　师古云渔者若言渔猎也
　　絶幕【武帝纪元朔六年】
　　卫青复将六将军絶幕
　　应劭曰幕沙幕匈奴之南界也臣瓉曰沙土曰幕直渡曰絶师古曰幕者即今之突厥中碛耳
　　柏梁台【武帝纪元鼎二年】
　　师古曰三辅旧事云以香柏为之今书字皆从柏
　　火耕水耨【武帝纪】
　　江南之地火耕水耨
　　应劭曰烧草下水种稻草与稻并生髙七八寸因悉芟去复下水灌之草死独稻长所谓火耕水耨
　　泛驾之马【武帝纪元封五年】
　　师古曰泛覆也音方勇反字本作覂后通用耳覆驾者言马有逸气而不循轨辙也
　　跅弛【武帝纪】
　　跅弛之士
　　如淳曰士行有卓异不入俗检而见斥逐者也师古曰跅者跅落无检局也弛者放废不遵礼度也跅土各反弛式尔反
　　典属国【昭帝纪始元六年】
　　苏武前使匈奴留单于庭十九嵗乃还奉使全节以武为典属国
　　如淳曰以其久在外国知邉事故令典主诸属国师古曰典属国本秦官汉因之掌归义蛮夷属官有九译令后省并大鸿胪
　　水衡钱【宣帝纪】
　　本始二年以水衡钱为平陵徙民起第宅
　　应劭曰水衡与少府皆天子私藏耳县官公作当仰给司农今出水衡钱言宣帝即位为异政也
　　倢伃【昭帝纪】
　　师古曰倢接幸也伃美貌也故以名宫中妇官字或从女音接余
　　便殿【武帝纪建元六年】
　　师古曰凡言便殿便室便坐者皆非正大之处所以就便安也
　　子大夫【武帝纪元光元年】
　　师古曰子者人之嘉称大夫举官称也志在优贤故谓之子大夫也
　　算商车【武帝纪】
　　元光六年初算商车
　　李竒曰始税商贾车船令出算
　　漕渠【武帝纪元光六年】
　　穿漕渠通渭
　　如淳曰水转运曰漕
　　不肖【武帝纪】
　　师古曰肖似也不肖者言无所象谓不材之人也
　　恶少年【昭帝纪元凤五年】
　　发三辅及郡国恶少年吏有告劾亡者屯辽东师古曰恶少年谓无赖子弟也被告劾而逃亡者
　　缓颊【髙帝纪二年】
　　汉王谓郦食其曰缓颊往说魏王豹
　　张晏曰缓颊徐言引譬喻也
　　间出【髙帝纪三年】
　　纪信曰事急矣臣请诳楚可以间出
　　师古曰间出投间隙私出若言间行微行耳纪信诈为汉王而王出西门遁是私出也
　　亢礼【髙帝纪五年】
　　师古曰亢当也髙下相当无所卑屈不独谓揖拜也【案原注引应劭曰亢礼者长揖不拜故末句云然】
　　三川【髙帝纪】
　　沛公与项羽西略地至雍丘与秦军战大败之斩三川守李由
　　应劭曰三川今河南郡也由李斯子也韦昭曰有河洛伊故曰三川
　　衔枚【髙帝纪】
　　章邯夜衔枚击项梁
　　师古曰衔枚者止言语讙嚣欲令敌人不知其来也周官有衔枚氏枚状如箸横衔之
　　老弱傅籍【髙帝纪二年】
　　萧何发闗中老弱未傅者悉诣军
　　服防曰傅音附如淳曰今老弱未尝傅者皆发之未二十三为弱过五十六为老师古曰傅着也言著名籍给公家徭役也
　　甬道【髙帝纪】
　　汉王筑甬道属河以取敖仓粟
　　应劭曰恐敌钞辎重故筑垣墙如街巷也郑氏曰甬音踊师古曰属聨也之欲反
　　陛下【髙帝纪五年】
　　应劭曰陛者升堂之陛王者必有执兵陈于陛阶之侧羣臣与至尊言不敢指斥故呼在陛下者而告之因卑以达尊之意也若今称殿下閤下侍者执事皆此也
　　三齐【田儋传三】
　　并三齐之地
　　师古曰齐及济北胶东
　　囿【髙帝纪】
　　师古曰养鸟兽曰苑苑有垣曰囿所以种植谓之园
　　酒阑【髙帝纪】
　　文颖曰阑言希也谓饮酒者半罢半在谓之阑
　　赐告【髙帝纪】
　　髙祖尝告归之田
　　孟康曰古者名吏休假曰告汉律吏二千石有予告有赐告予告者在官有功最法所当得也赐告者病满三月当免天子优赐其告使得带印绶将官属归家治病师古曰告者请谒之言谓请休耳或谓之谢谢亦告也左氏传曰韩献子告老礼记曰若不得谢汉书诸云谢病皆同义
　　绣衣直指【百官公卿表七上】
　　侍御史有绣衣直指
　　服防曰指事而行无阿私也师古曰衣以绣者尊宠之也
　　长揖【髙帝纪】
　　师古曰长揖者手自上而极下也
　　斩以徇【髙帝纪】
　　师古曰徇行示也司马法曰斩以徇言使人将行徧示众士以为戒
　　宗臣【萧曹传賛　王莽传六十九上】
　　萧曹位冠羣后声施后世为一代之宗臣
　　师古曰言为后世之所尊仰故曰宗臣
　　法有祖【王莽传】
　　令大法有设后世有祖【案汉书今本俱作天法有设此作大法葢犹宋时刋本之旧】
　　师古曰祖始也以此为法之始
　　较然【王莽传】
　　如此即羣下较然输忠黎庶昭然感徳
　　师古曰较明貌也
　　借稾【元后传六十八】
　　车骑将军音借稾请罪
　　师古曰自坐稾上言就刑戮也
　　青琐【元后传】
　　孟康曰以青画户邉镂中天子制也师古曰青琐者刻为连琐文而青涂也
　　濯歌【元后传】
　　成都侯王商尝病欲避暑从上借明光宫后又穿长安城引内沣水注第中大陂以行船立羽葢张周帷辑濯越歌上幸商第见穿城引水意恨内衔之师古曰辑与楫同濯与櫂同皆所以行船也令执楫櫂人为越歌也辑谓櫂之短者也今吴越之人呼为桡音饶越歌为越之歌
　　奉常【百官公卿表七上】
　　师古曰太常王者旌旗也画日月焉王有大事则建以行礼官主奉持之故曰奉常也后改曰太常尊大之义也
　　期门　羽林【百官公卿表宣帝神爵元年】
　　期门羽林皆属光禄勲
　　服防曰与期门下以微行后遂以名官师古曰羽林亦宿衞之官言其如羽之疾如林之多也一说羽所以为王者羽翼也
　　应劭曰天有羽林大将军之星
　　闲驹【百官公卿表】
　　太仆有龙马闲驹槖泉騊駼承华五监长丞
　　如淳曰槖泉廐在橐泉宫下师古曰闲阑养马之所也故曰闲驹騊駼出北海中其状如马騊徒髙反駼音涂
　　少府【百官公卿表】
　　少府秦官掌山海池泽之税以给共养
　　师古曰大司农供军国之用少府以养天子也共居用反养弋亮反
　　执金吾【百官公卿表】
　　师古曰金吾鸟名也主辟不祥天子出行职主先导以御非常故执此鸟之象因以名官
　　水衡都尉【百官公卿表】
　　张晏曰主都水及上林苑故曰水衡主诸官故曰都有卒徒武事故曰尉师古曰衡平也主平其税入
　　越骑【百官公卿表】
　　越骑校尉掌越骑
　　如淳曰越人内附以为骑也师古曰宣纪言佽飞骑士胡越骑又此有胡骑校尉掌胡骑与越骑校尉俱在八校尉数
　　戊巳校尉【百官公卿表】
　　师古曰甲乙丙丁庚辛壬癸皆有正位唯戊巳寄治耳今所置戊巳亦无常居故取戊巳为名也有戊校尉有巳校尉一说戊巳居中镇覆四方今所置校尉亦处西域之中抚诸国也
　　金玺盭绶【百官公卿表】
　　晋灼曰盭草名也出琅邪平昌县如艾可染緑因以为绶名也师古曰玺之为言信也古者印玺通名今则尊卑有别汉旧仪云诸侯王黄金玺槖佗钮文曰玺谓刻云某王之玺
　　彻侯【百官公卿表】
　　秦制爵二十级以赏功劳彻侯最贵金印紫绶汉避武帝讳曰通侯
　　师古曰彻言其爵位上通于天子
　　丞相【百官公卿表】
　　秦有左右丞相
　　荀恱曰秦本次国命卿二人是以置左右丞相无三公官
　　五兵【吾丘寿王传三十四】
　　师古曰谓矛防弓劔戈也
　　输之司空【百官公卿表七上】
　　宗正属官有都司空令丞
　　如淳曰律司空主水及罪人贾谊曰输之司空编之徒官
　　司【百官公卿表】
　　司校尉持节从中都官徒千二百人
　　师古曰以掌徒而巡察故云司中都官京师诸官府也
　　行在【武帝纪元狩六年】
　　师古曰天子或在京师或出巡狩不可豫定故言行在所耳不得亦谓京师为行在也
　　脽上【武帝纪元鼎四年】
　　苏林曰脽音谁如淳曰汾隂县治脽之上后土祠在县西汾在脽之北师古曰脽者以其形髙起如人凥脽故以名云一说此临汾水之上地本名鄈音与葵同彼郷人呼葵音如谁故转而为脽字故汉旧仪云葵上
　　渥洼马【武帝纪】
　　马生渥洼水中
　　李斐曰南阳新野有暴利长当武帝时遭刑屯田炖煌界数于此水旁见羣野马中有竒异者与凡马来饮此水利长持勒靽收得其马献之欲神异此马云从水中出师古曰渥音握洼于佳反
　　朝日夕月【武帝纪元鼎五年】
　　师古曰春朝朝日秋暮夕月葢常礼也郊泰畤而揖日月此又别仪
　　先甲【武帝纪】
　　诏曰辛夘夜若景光十有二明易曰先甲三日后甲三日朕饬躬齐戒丁酉拜况于郊
　　师古曰况赐也辛夜有光是先甲三日也丁日拜况是后甲三日也故诏引易文
　　舳舻【武帝纪元封五年】
　　舳舻千里
　　李斐曰舳船后持柁处也舻船前头刺櫂处也言其船多前后相衔千里不絶也舳音轴舻音卢
　　汗血马【武帝纪太初四年西域大宛国传六十六上】
　　贰师将军李广利斩大宛王首获汗血马来作西极天马之歌
　　应劭曰大宛旧有天马种蹋石汗血汗从前髆出如血号一日千里师古曰蹋石者谓蹋石而有迹言其蹏坚利
　　孟康曰言大宛国有髙山其上有马不可得因取五色母马置其下与集生驹皆汗血因号曰天马子云
　　褭蹏金【武帝纪太始二年】
　　诏曰泰山见黄金宜改故名今更黄金为麟趾褭蹏以协瑞焉因以班赐诸侯王
　　师古曰武帝欲表祥瑞故普改铸为麟足马蹏之形以易旧法耳今人往往于地中得马蹏金甚精好形制巧妙褭奴了反
　　小歩马【西域传六十六上】
　　乌秅国出小歩马
　　师古曰小细也细歩言其能蹀足即今所谓百歩千迹者也乌一加反秅直加反
　　啬【孔氏传六十一】
　　师古曰细也与纎同啬爱也细吝于财利也
　　晩节【石显传六十二】
　　元帝晚节寝疾
　　师古曰晩节犹言末时也
　　计然【货殖传六十一】
　　勾践困于防稽之上乃用范蠡计然
　　孟康曰姓计名然越臣也师古曰据古今人表计然列在第四等计然一号计研故賔戏云研桑心计于无垠即谓此耳计然者濮上人也博学无所不通尤善计算尝南游越范蠡卑身事之其书则有万物録着五方所出皆直述之事见皇览及晋中经簿又吴越春秋及越絶书并作计倪此则倪研及然声皆相近实一人耳
　　掌故【鼂错传十九】
　　鼂错以文学为太常掌故
　　应劭曰掌故六百石吏主故事
　　狼顾【食货志四上】
　　失时不雨民且狼顾
　　李竒曰狼性怯走喜还顾言民见天不雨今亦恐也
　　服役【食货志】
　　今农夫五口之家其服役者不下二人
　　师古曰服事也给公事之役也
　　心计【食货志四下】
　　桑羊洛阳贾人之子以心计年十三侍中
　　师古曰心计不用筹算
　　齐民【食货志】
　　如淳曰齐等也无有贵贱谓之齐民若今言平民矣
　　均输　平准【食货志】
　　桑羊为治粟都尉领大农请置大农部丞数十人分主郡国置均输盐鐡官令逺方各以其物如异时商贾所转贩者为赋而相灌输置平准于京师都受天下委输大农诸官尽笼天下之货物贵则卖之贱则买之如此富商大贾亡所牟大利则反本而万物不得腾跃故曰平准
　　三木【司马迁传三十二】
　　魏其衣赭闗三木
　　师古曰三木在颈及手足
　　阘茸【司马迁传】
　　师古曰阘茸猥贱也阘下也茸细毛也言非豪杰也阘吐合反茸人勇反又贾谊传注阘茸下材不肖之人也
　　青社【齐懐王传三十三】
　　皇帝使御史汤庙立子闳为齐王曰受兹青社师古曰于庙授防也张晏曰王者以五色土为大社封四方诸侯各以其方色与之苴以白茅归以立社
　　宵人【广陵厉王传三十三】
　　应劭曰无迩近小人也
　　劔论【司马迁传】
　　司马氏在赵者以传劔论显
　　服防曰世善劔也师古曰劔论者能説劔术也论来顿反
　　圜墙【司马迁传】
　　幽于圜墙之中
　　师古曰圜墙狱也周礼谓之圜土
　　少从【张骞传三十一】
　　师古曰汉时谓随使而出外国者为少从总言其少年而从使也从材用反
　　进孰【张骞传】
　　大宛以西皆自恃逺尚骄恣汉使往既多其少从率进孰于天子言大宛有善马
　　师古曰进孰者但空进成孰之言
　　积竹杖【昌邑王传三十三】
　　昌邑王征诣长安为昭帝嗣到济阳求长鸣鸡道买积竹杖
　　文颖曰合竹作杖也
　　仰药【息夫躬传十五】
　　师古曰仰首而饮药也
　　招权【季布传七】
　　辩士曹丘生数招权顾金钱事贵人赵谈等
　　师古曰言招求贵人威权因以请托故得他人顾金钱也
　　采金鄱水【地理志八上】
　　孟康曰鄱阳鄱音婆师古曰采者取金之处







　　两汉博闻卷三
　　钦定四库全书
　　两汉博闻卷四
　　宋　杨侃　辑
　　治行【曹参传九】
　　萧何薨曹参闻之告舍人趣治行
　　师古曰舍人犹家人也一说私属官主家事者也趣读曰促谓速也治行谓修行治装也
　　狱市【曹参传】
　　曹参属其后相曰以齐狱市为寄曰夫狱市者所以并容也今君扰之奸人安所容乎
　　孟康曰夫狱市者兼受善恶若穷极奸人奸人无所容窜久且为乱秦人极刑而天下畔孝武峻法而狱繁此其效也师古曰老子云我无为民自化我好静民自正参欲以道化为本不欲扰其末也
　　事刃【蒯通传十五】
　　蒯通说范阳令曰足下杀人之父孤人之子慈父孝子不敢事刃于公之腹者畏秦法也
　　李竒曰东方人以物臿地中为事师古曰事音侧吏反字本作倳
　　封人颈【王莽传六十九中】
　　王莽下书曰妄封人颈得钱者去
　　如淳曰权臣妄以法枉其人为僮仆封其颈以别之也得顾钱乃去封
　　阪上走丸【蒯通传】
　　蒯通曰范阳令先下而身富贵邉城必相率降如阪上走丸也
　　师古曰言乘势便易
　　申子学【张欧传十六】
　　张欧孝文时以治刑名侍太子
　　师古曰刘向别録云申子学号曰刑名刑名者循名以责实其尊君卑臣崇上抑下合于六经说者云刑刑家名名家即太史公所论六家之二也此説非欧音驱
　　任侠【季布传七】
　　应劭曰任谓有坚完可任托以事也如淳曰相与信为任同是非为侠师古曰任谓任使其气力侠之言挟也以权力侠辅人也任音人禁反侠音下颊反
　　冠玉【陈平传十】
　　或谗陈平曰平虽美丈夫如冠玉耳其中未必有也孟康曰饰冠以玊光好外见中非所有也
　　端门【周勃传十】
　　师古曰端门殿之正门
　　从理入口【周勃传】
　　许负相周亚夫君后三嵗而侯侯八嵗为将相后九嵗而饿死负指其口曰从理入口此饿死法也亚夫果封条侯为将军拜太尉下廷尉不食五日死师古曰从竖也音子容反
　　簿责【周勃传】
　　周亚夫下吏吏簿责亚夫
　　如淳曰簿问其辞情师古曰簿问者书之于簿一一问之也
　　四皓【王贡两龚传序四十二】
　　汉兴有东园公绮里季夏黄公甪里先生
　　师古曰四皓称号本起于此更无姓名可称知此葢隐居之人匿迹逺害不自标显秘其氏族故史传无得而详至于后代皇甫谧圈称之徒及诸地理书説竞为四人施安姓字自相错互语又不经班氏不载于书诸家皆臆说今并弃略一无取焉
　　衔橛【王吉传四十二　司马相如传二十七下】
　　师古曰衔马衔也橛车钩心也张楫以橛为马之长衔非也橛音其月反又注司马相如谏猎书曰衔橜之变言马衔或断钩心或出则致倾败以伤人也
　　诈伪萌生【王吉传】
　　师古曰萌生言其争出如草木之初生
　　翁主【王吉传　髙帝纪又注】
　　汉家列侯尚公主诸侯则国人承翁主
　　晋灼曰娶天子女曰尚公主国人娶诸侯女曰承翁主尚承皆卑下之名也师古曰翁主者言父自主婚也
　　王主【成帝纪建始元年】
　　张晏曰王主王之女也师古曰王主即翁主也王自主婚故曰王主
　　轨躅【叙传七十上】
　　伏周孔之轨躅
　　郑氏曰躅迹也三辅谓牛蹄处为躅音文欲反
　　偶人【公孙贺传三十六】
　　朱安世自狱中上书告公孙贺之子敬声与阳石公主私通及使人巫祭祠诅上且上甘泉当驰道埋偶人贺父子死狱中家族巫蛊之祸起自朱安世成于江充遂及公主皇后太子皆败
　　师古曰刻木为人象人之形谓之偶人偶并也对也
　　左验【杨恽传三十六　张汤传二十九】
　　杨恽下廷尉廷尉于定国考问左验明白
　　师古曰左证左也言当时在其左右见此事者也又张汤传注李竒曰左证左也师古曰谓之左者言除罪人正身之外又取其左右者考问也
　　城门【蔡义传三十六】
　　师古曰门候主候时而开闭也
　　挢正【刘屈牦传賛三十六】
　　挢当世反诸正
　　师古曰正曲曰挢挢读与矫同其字从手
　　小生【朱云传三十七】
　　丞相薛宣留朱云宿因谓曰且留我东閤可以观四方竒士云曰小生乃欲相吏邪宣不敢复言
　　师古曰小生谓其新学后进言欲以我为吏乎
　　畔换【叙传七十下】
　　项氏畔换黜我巴汉
　　孟康曰畔反也换易也不用义帝要换易与髙祖汉中也师古曰此说非也畔换强恣之貌犹言防扈也诗大雅皇矣篇曰无然畔换
　　君侯【刘屈牦传三十六】
　　如淳曰汉仪注列侯为丞相称君侯师古曰杨恽传丘常谓恽为君侯是则通呼列侯之称耳非必丞相也
　　子丝【叙传】
　　子丝慷慨
　　师古曰爰盎字丝此加子者是嘉称以偶句耳
　　行驰道【鲍宣传四十二　成帝纪】
　　丞相孔光四时行园陵官属以令行驰道中
　　如淳曰令诸使有制得行驰道中者行旁道无得行中央三丈也
　　成帝纪云不敢絶驰道
　　应劭曰驰道天子所行道也若今之中道
　　丈人【疏广传四十一】
　　师古曰丈人严庄之称也故亲而老者皆称焉
　　钲鼓【东方朔传三十五　平帝纪元始二年】
　　师古曰钲鼓之教钲鼔所以为进退士众之节也
　　平帝纪遣执金吾陈茂行邉兵假以钲鼓
　　应劭曰将帅乃有钲鼓今茂官轻兵少又但往谕晓之耳所以假钲鼓者欲重其威也钲者铙也似铃柄中上下通师古曰钲音征铙音女交反
　　亚将【灌婴传十一】
　　虏亚将周兰
　　师古曰亚次也
　　射雕【李广传二十四】
　　文頴曰雕鸟也故使善射者射之师古曰雕大鸷鸟也一名鹫黒色翮可以为箭羽音雕
　　蘧蒢【叙传下】
　　师古曰蘧蒢口柔观人顔色而为辞佞也
　　阉尹【叙传下】
　　师古曰谓宦人为阉者言其精气奄闭不泄也一曰主奄闭门者尹正也
　　夺嫡【梅福传三十七】
　　诸侯夺宗圣庶夺适
　　如淳曰夺宗始封之君尊为诸侯则夺其旧为宗子之事也夺嫡文王舍伯邑考而立武王是也孔子虽庶可为殷后师古曰适读曰嫡
　　祁连山【霍去病传二十五】
　　霍去病出北地遂深入至祁连山
　　师古曰祁连山即天山也匈奴呼天为祁连祁音上夷反
　　躢鞠【去病传】
　　去病在塞外卒乏粮而去病尚穿域躢鞠也
　　服防曰穿地作鞠室也师古曰鞠以皮为之实以毛蹵躢而戏也躢音徒腊反鞠音距六反
　　冡象祁连【去病传】
　　霍去病薨上悼之发属国甲军陈自长安至茂陵为冡象祁连山
　　师古曰在茂陵旁冡上有竖石冡前有石人马者是也
　　求雨【董仲舒二十六】
　　董仲舒为江都相治国以春秋灾异之变推隂阳所以错行故求雨闭诸阳纵诸隂其止雨反是
　　师古曰谓若闭南门禁举火及开北门水洒人之是也
　　旬嵗【翟方进传五十四】
　　翟方进为丞相司直旬嵗间免两司朝廷惮之师古曰旬徧也满也旬嵗犹言满嵗也若十日之一周
　　泉山【朱买臣传三十四】
　　东越王居保泉山
　　师古曰泉山即今泉州之山也保者保守之以自固也
　　承明庐【严助传三十四】
　　赐防稽太守严助诏曰君厌承明之庐
　　张晏曰承明庐在石渠閤外直宿所止曰庐
　　威棱【李广传二十四】
　　威棱憺乎邻国
　　李竒曰神灵之威曰棱憺动也憺音徒滥反
　　凿坏【扬雄传五十七下】
　　应劭曰凿坏谓顔阖也鲁君闻顔阖贤欲以为相使者往聘因凿后垣而亡也坏音陪又音普回反
　　宦骑【苏武传二十四】
　　师古曰宦骑宦者而为骑也
　　周阹【扬雄传】
　　以罔为周阹
　　李竒曰阹遮禽兽围陈也阹音袪
　　旐旟【艺文志十】
　　师古曰画蛇曰旐鸟隼曰旟
　　諡【司马相如传二十七下】
　　师古曰諡者行之迹也
　　文鹢【相如传二十七】
　　浮文鹢
　　张揖曰鹢水鸟也画其象于船首淮南子曰龙舟鹢首天子之乗也
　　榜人【相如传】
　　榜人歌
　　张揖曰榜船也月令云命榜人榜人船长也主倡声而歌者也榜音谤又方孟反
　　属车【相如传二十七下】
　　应劭曰古者诸侯贰车九乘秦灭九国兼其车服汉依秦制故大驾属车八十一乘师古曰属者言相连续不絶也
　　反骚　广骚　畔牢愁【扬雄传五十七上】
　　扬雄读屈原离骚文未尝不流涕以为君子遇不遇命也何必湛身哉【湛读曰沈谓投水而死】乃作书往往摭离骚文而反之自岷山投书江流以吊屈原名曰反离骚又旁离骚作重一篇名曰广骚又旁惜诵以下至懐沙一卷名曰畔牢愁
　　师古曰旁依也音歩浪反其下此重音直用反李竒曰畔离也牢聊也与君相离愁而无聊也师古曰惜诵懐沙皆屈原所作九章中名也
　　品藻【扬雄传五十七下】
　　仲尼之后讫于汉道徳顔闵股肱萧曹爰及名将尊卑之条称述品藻譔渊骞
　　师古曰品藻者定其差品及文质
　　咫尺之书【韩信传四】
　　奉咫尺之书以使燕燕必不敢不听
　　师古曰八寸曰咫咫尺者言其简牍或长咫或长尺喻轻率也今俗言尺书或言尺牍葢其遗语耳
　　枉矢【刘向传六】
　　枉矢夜光
　　应劭曰流星也其射如矢虵行不正故曰枉矢流以乱伐乱苏林曰有声为天狗无声为枉矢
　　天狗【刘向传】
　　孝昭时有大星如月西行众星随之此为特异孝宣兴起之表天狗夹汉而西
　　李竒曰流星也下堕地为天狗皆祅星
　　常伯【谷永传五十五】
　　戴金貂之饰执常伯之职
　　师古曰常伯侍中也伯长也常使长事者也一曰常任使之人此为长也
　　法从【扬雄传五十七上】
　　赵昭仪方大幸每上甘泉常法从
　　师古曰法从者以言法当从耳非失礼一曰从法驾也
　　殊庭【郊祀志五下】
　　师古曰殊庭蓬莱中仙人庭也
　　首级【衞青传二十五】
　　斩轻锐之卒捕伏听者三千一十七级
　　张晏曰伏于隐处听军虚实师古曰本以斩敌一首拜爵一级故谓一首为一级因复名生获一人为一级也秦法斩首一赐爵一级
　　禆王【衞青传】
　　汉兵围右贤王右贤王惊夜逃溃围北去轻骑校尉郭成等追数百里弗得得右贤禆王十余人
　　师古曰禆王小王也若言禆将也
　　大黄【李广传二十四】
　　李广自以大黄射其禆将
　　服防曰黄肩弩也孟康曰太公陷坚却敌以大黄参连弩也晋灼曰黄肩即黄间也大黄其大者也师古曰服晋二説是也
　　从横短长术【张汤传二十九　主父偃传三十四上艺文志下】边通学短长官至济南相
　　应劭曰短长术兴于六国时长短其语隐谬用相激怒也张晏曰苏秦张仪之谋趣彼为短归此为长战国防名短长术也
　　主父偃学短长从横术
　　艺文志云从横家者流葢出于行人之官孔子曰诵诗三百使于四方不能颛对虽多亦奚以为
　　师古曰谓人不达于事诵诗虽多亦无所用
　　三尺法【杜周传三十】
　　客谓廷尉杜周曰君为天下决平不循三尺法专以人主意指为狱狱者固如是乎
　　孟康曰以三尺竹简书法律也
　　箴石【艺文志十】
　　师古曰箴所以刺病也石谓砭石即石箴也古者攻病则有砭今其术絶矣箴音之林反砭音彼亷反
　　褎然【董仲舒传二十六】
　　子大夫褎然为举首
　　张晏曰褎进也为举贤良之首也师古曰褎然盛服貌也
　　数竒【李广传二十四】
　　大将军隂受上指以为李广数竒
　　孟康曰竒只不耦也如淳曰数为匈奴所败为竒不耦师古曰言广命只不耦合也孟说是矣数音所角反竒音居宜反
　　居无何【李广传】
　　师古曰无何谓未多时也
　　乌号【司马相如传二十七上　郊祀志五上】
　　左乌号之雕弓
　　应劭曰楚有柘桑乌栖其上支下着地不得飞欲堕号呼故曰乌号
　　郊祀志黄帝采首山铜铸鼎于荆山下鼎既成有龙垂胡髯下迎黄帝黄帝上骑羣臣后宫从上龙七十余人龙乃上去余小臣不得上乃悉持龙防龙防拔堕堕黄帝之弓百姓仰望黄帝既上天乃抱其弓与龙防号故后世名其处曰鼎湖其弓曰乌号于是天子曰嗟乎诚得如黄帝吾视去妻子如脱屣耳师古曰屣小履脱屣者言其便易无所顾也
　　不世之功【后汉隗嚣传三附】
　　足下将建伊吕之业不世之功
　　注云不世者言非世之所常有也
　　鼐鼒【郊祀志】
　　鼐鼎及鼒
　　师古曰鼎絶大者谓之鼐圜弇上谓之鼒鼐音乃代反鼒音兹
　　十二楼【郊祀志五下】
　　方士有言黄帝时为五城十二楼以神人名曰迎年
　　应劭曰昆仑圃五城十二楼仙人之所常居师古曰迎年若云祈年
　　箭服【相如传二十七上】
　　右夏服之劲箭
　　伏俨曰服盛箭器也夏后氏之良弓名繁弱其矢亦良即繁弱之箭服也师古曰箭服即今之歩义也
　　伏祠【郊祀志五上】
　　秦徳公作伏祠
　　孟康曰六月伏日也周时无至此乃有之师古曰伏者谓隂气将起迫于残阳而未得升故为藏伏因名伏日也立秋之后以金代火金畏于火故至庚日必伏庚金也
　　枭镜【郊祀志】
　　人有言古天子常以春解祠祠黄帝用一枭破镜张晏曰黄帝五帝之首也春嵗之始也枭恶逆之鸟方士虚诞云以嵗始破除凶灾令神仙之帝食恶逆之物使天下为逆者破灭讫竟无有遗育也孟康曰枭鸟名食母破镜兽名食父黄帝欲絶其使百吏祠皆用之破镜如防而虎眼如淳曰汉使东郡送枭五月五日作枭羮以赐百官以其恶鸟故食之也师古曰解祠者谓祠祭以解罪求福
　　缙绅【郊祀志】
　　李竒曰缙揷笏于绅绅大带也臣瓉曰缙赤白色绅大带也左氏传有缙云氏师古曰李云缙揷是也字本作搢揷笏于大带与革带之间耳或作荐绅者亦谓荐笏于绅带之间其义同
　　緜蕞【叔孙通传十三】
　　叔孙通与其弟子百余人为緜蕞野外
　　应劭曰立竹及茅索营之习礼仪其中也如淳曰谓以茅剪树地为纂位尊卑之次也春秋传曰置茅蕝师古曰蕞与蕝同并子恱反如说是也
　　九宾【叔孙通传】
　　大行设九宾胪句传
　　苏林曰上传语告下为胪下告上为句也韦昭曰大行掌宾客之礼今之鸿胪也九宾则周礼九仪也谓公侯伯子男孤卿大夫士也
　　鸱夷【范蠡传六十一　邹阳传二十一】
　　师古曰范蠡自号鸱夷子皮者言若盛酒之鸱夷多所容受而可卷懐与时张弛也鸱夷皮之所为故曰子皮应劭曰吴王取马革为鸱夷受伍子胥沉之江鸱夷榼形师古曰即今之盛酒鸱夷幐
　　倾葢【邹阳传】
　　邹阳上梁孝王书语曰白头如新倾葢如故何则知与不知也
　　孟康曰初相识至白头不相知文頴曰倾葢犹交葢驻车也
　　防断干【枚乗传二十一】
　　泰山之霤穿石单极之防断干
　　孟康曰西方人名屋梁为极单一也一梁谓井鹿卢也言鹿卢为绠索乆锲断井干也晋灼曰防古绠字也单尽也尽极之绠断干干井上四交之干常为汲索所契伤也师古曰晋说近之干者交木井上以为栏者也孟云鹿卢失其义矣防绠皆音鲠锲契皆刻也音口计反
　　文甲【东方朔传三十五　后汉杜笃传一百十后汉王符传三十九】
　　师古曰瑇瑁文甲也广志曰瑇瑁形似出南海吴録曰瑇瑁似而大
　　五诸侯【髙帝纪二年】
　　羽虽闻汉东既击齐欲遂破之而后击汉汉王以故得刼五诸侯兵
　　师古曰五诸侯者谓常山河南韩魏殷也此年十月常山王张耳降河南王申阳降韩王郑昌降三月魏王豹降虏殷王卬
　　复除【髙帝纪二年】
　　蜀汉民给军事劳苦复勿租税二嵗
　　师古曰复者除其赋役也音方目反
　　拔城【髙帝纪秦二年】
　　攻砀三日拔之
　　师古曰拔者克城邑而取之言若拔树木并得其根
　　谷嗛【郊祀志五下】
　　师古曰嗛少意也言谷稼少嗛音苦簟反
　　急就篇【艺文志十】
　　元帝时黄门令史游作急就篇成帝时李长作元尚篇皆苍颉中正字也
　　八体【艺文志】
　　韦昭曰八体一曰大篆二曰小篆三曰刻符四曰虫书五曰摹印六曰署书七曰殳书八曰隶书
　　六体【艺文志】
　　六体者古文竒字篆书隶书缪篆虫书
　　师古曰古文谓孔子壁中书竒字即古文而异者也篆书谓小篆葢秦始皇使程邈所作也书亦程邈所献主于徒隶从简易也【始造隶书起于官狱多事茍趋省易施之于徒隶也】缪篆谓其文屈曲纒绕所以摹印章也虫书谓为虫鸟之形所以书幡信也
　　秦篆【艺文志】
　　史籀篇者周时史官教学童书也与孔氏壁中古文异体苍颉七章者李斯所作也博学七章者胡母敬所作也文字多取史籀篇而篆体复颇异所谓秦篆也
　　竹皮冠【髙帝纪】
　　应劭曰以竹始生皮作冠今鹊尾冠是也文頴曰髙祖居贫志大取其约省与众有异韦昭曰竹皮竹筠也今南夷取竹幼时续以为帐师古曰竹皮笋皮谓笋上所解之箨耳非竹筠也今人亦往往为笋皮巾古之遗制也
　　能【髙帝纪】
　　吾非敢自爱恐能薄
　　师古曰能谓材也能本兽名形似熊足似鹿为物坚中而强力故人谓有贤材者皆为能
　　击筑【髙帝纪十二年　后汉延笃传五十四】
　　髙祖过沛留置酒沛宫酒酣上击筑而歌
　　邓展曰筑音竹应劭曰状似琴而大头安以竹击之故名曰筑师古曰今筑形似瑟而细颈也后汉书注云说文曰筑五弦之乐沈约宋书曰筑不知谁所造也史记唯云髙渐离击筑案今筑形似筝有项有柱史记荆轲至燕日与屠狗及髙渐离击筑荆轲和而歌于市中相乐已而相泣旁若无人
　　三雍【河间献王传二十三】
　　河间献王武帝时来朝献雅乐对三雍宫
　　应劭曰辟雍明堂灵台也雍和也言天地君臣人民皆和也又汉书音义曰皆叶天人雍和之气为之故谓三雍
　　蹲鸱【货殖传六十一】
　　蜀卓氏曰吾闻防山之下沃壄下有踆鸱至死不饥师古曰蹲鸱谓芋也其根可食以充粮故无饥年华阳国志曰汶山郡都安县有大芋如蹲鸱也
　　感槩【郭解传六十二　季布传七】
　　郭解少时隂贼感槩
　　师古曰隂贼者隂懐贼害之意也感槩者感意气而立节槩也
　　季布传賛曰婢妾贱人感槩而自杀非能勇也
　　五陵【原渉传六十二】
　　师古曰五陵谓长陵安陵阳陵茂陵平陵也班固西都赋曰南望杜霸北眺五陵是知霸陵杜陵非此五陵之数也而说者以为髙祖以至茂陵为五陵失其大意
　　二府【刘向传六】
　　如淳曰二府谓丞相御史大夫府也亦曰两府也
　　交防【刘向传】
　　佞邪与贤臣并在交防之内
　　师古曰交防谓宿衞者
　　置醴【楚元王传六】
　　鲁穆生受诗于浮丘伯楚元王好诗以穆生为中大夫穆生不嗜酒元王每置酒常为穆生设醴及王戊即位常设后忘设焉穆生退曰可以逝矣醴酒不设王之意怠楚人将钳我于市称疾卧
　　师古曰醴甘酒也少麴多米一宿而熟不齐之
　　枕中书【刘向传】
　　宣帝兴神仙方术之事而淮南有枕中鸿寳苑秘书言神仙使物为金之术及邹衍重道延命方世人莫见而刘更生父徳武帝时治淮南狱得其书更生幼而读诵以为竒献之言黄金可成上令典尚方铸作事费甚多方不验
　　师古曰鸿寳秘书并道术篇名藏在枕中言常存録之不漏泄也
　　印刓【韩信传四】
　　韩信曰项王使人有功当封爵刻印刓忍不能予苏林曰刓音刓角之刓刓与抟同手弄角讹不忍授也师古曰刓音五丸反抟音大官反
　　冯轼【郦食其传十三】
　　郦食其冯轼下齐七十余城
　　师古曰冯读曰凭凭据也轼车前横板隆起者也云凭轼者言但安坐乘车而防说不用兵众
　　间路【韩信传　黥布传四】
　　韩信欲东下井陉击赵李左车说赵王曰愿假臣等兵三万人从间路絶其辎重
　　师古曰间路防路也
　　黥布先从间道破闗下军
　　师古曰间道防道也
　　葬骊山【刘向传】
　　秦始皇葬于骊山之阿下锢三泉上崇山坟髙五十余丈石椁为游馆人膏为灯烛水银为江海黄金为凫雁珍寳之藏机械之变棺椁之丽宫馆之盛不可胜原又多杀宫人生薶工匠计以万数骊山之作未成而周章百万之师至其下矣项籍燔其宫室往者咸见发掘其后牧儿亡羊羊入其凿牧者持火照求羊失火烧其藏椁
　　师古曰石椁为游馆者多累石于圹中以为离宫别馆也孟康曰作机发木人之属尽其巧变也晋灼曰始皇本纪命匠作机弩矢有所穿近輙射之又言工匠为机咸皆知之已下闭羡门皆杀工匠也师古曰不可胜原者言不能尽其本数也周章陈胜之将也往者皆发掘之以求财物也凿谓所穿冡藏者音在到反
　　驺骑【恵帝纪　东方朔传又注】
　　应劭曰驺驺骑也师古曰驺本廐之驭驺也后人以为骑谓之驺骑
　　凌室【惠帝纪四年　武帝纪又注】
　　师古曰凌室藏冰之室也
　　间者【文帝纪】
　　师古曰间者犹言中间之时也
　　弋绨【文帝纪賛】
　　文帝身衣弋绨
　　如淳曰弋皂也贾谊曰身衣皂绨师古曰弋黒色也绨厚缯音大奚反
　　太夫人【文帝纪七年】
　　如淳曰列侯之妻称夫人列侯死子复为列侯乃得称太夫人子不为列侯不得称也
　　醪【文帝纪后元年】
　　师古曰醪汁滓酒也
　　指纵【萧何传九】
　　功臣皆曰萧何未有汗马之劳居臣等上何也上曰诸君知猎乎夫猎追杀兽者狗也而发纵指示兽处者人也
　　师古曰发纵谓解绁而放之也指示者以手指示之俗言放狗纵音子用反而读者乃为踪迹之踪非也书本皆不为踪字自有逐踪之狗不待人发也
　　栈道【髙帝纪元年】
　　张良说汉王烧絶栈道
　　师古曰阁道也
　　鸩酒【齐悼惠王传八】
　　应劭曰鸩鸟黒身赤目食蝮蛇野葛以其羽画酒中饮之立死
　　引强【周勃十】
　　周勃材官引强
　　服防曰能引强弓弩官也孟康曰如今挽强司马也师古曰强音其两反
　　殿兵【周勃传】
　　周勃击章邯车骑殿
　　师古曰殿填也谓镇军后以扞敌勃击破章邯之殿兵也殿音丁见反
　　钝如椎【周勃传】
　　周勃不好文学每召诸生说事东乡坐责之趣为我语其椎少文如此
　　臣瓉曰令直言勿称经也师古曰趣读曰促谓令速言也服防曰谓讷钝也应劭曰今俗名拙语为椎储师古曰椎谓朴钝如椎也音直推反
　　酒家保【栾布传七】
　　栾布穷困卖庸于齐为酒家保
　　孟康曰酒家作保保庸也可保信故谓之保师古曰谓庸作受顾也为保谓保可任使
　　遮虏障【李陵传二十四】
　　师古曰障者塞上险要之处往往修筑别置望之人所以自障蔽而伺敌也遮虏障名也
　　穹庐【匈奴传六十四上】
　　师古曰穹庐旃帐也其形穹隆故曰穹庐
　　成蹊【李广传賛二十四】
　　谚曰桃李不言下自成蹊
　　师古曰蹊谓径道也言桃李以其华实之故非有所召呼而人争归趣来往不絶其下自然成径以喻人懐诚信之心故能潜有所感也
　　爰臂【李广传】
　　李广爰臂
　　如淳曰臂如猨臂通肩也
　　厥角□首【诸侯王表二】
　　王莽因母后之权汉诸侯王厥角□首
　　应劭曰厥者顿也角者頟角也□首首至地言王莽渐渍威福汉之王侯莫敢怨望皆顿角□首至地而上其玺绶也晋灼曰厥犹竖也叩头则頟角竖□与稽同
　　门牡飞【五行志七中之上】
　　成帝元延元年长安章城门门牡自亡函谷闗次门牡亦自亡
　　晋灼曰章城门者西出南头第一门也师古曰牡所以下闭者也亦以鐡为之韦昭曰次门者函谷闗邉小门也师古曰非行人所由葢闗司曹府所在之门也
　　京房易传曰饥而不损兹谓泰厥灾水厥咎牡亡妖辞曰闗动牡飞辟为亡道臣为非厥咎乱臣谋簒故谷永对曰章城门通路寝之路函谷闗距山东之险城门闗守国之固固将去焉故牡飞也
　　九流【艺文志十】
　　儒家者流出于司徒之官道家者流出于史官隂阳家者流出于羲和之官法家者流出于理官名家者流出于礼官墨家者流出于清庙之守从横家者流出于行人之官杂家者流出于议官农家者流出于农稷之官小说家者流出于稗官诸子十家其可观者九家而已皆起于王道既微诸侯力政时君世主好恶殊方是以九家之术蠭出并作
　　师古曰稗音稊稗之稗稗官小官汉名臣奏唐林请省置吏公卿大夫至都官稗官各减什三是也
　　初用夏正　髙里【武帝纪】
　　太初元年冬十月行幸泰山十一月甲子朔旦冬至祀上帝于明堂十二月防髙里
　　应劭曰初用夏正以正月为嵗首故改年为太初也髙里者伏俨曰山名在泰山下师古曰此髙字自作髙下之髙而死人之里谓之蒿里或呼为下里者也字则为蓬蒿之蒿或者既见太山神灵之府髙里山又在其旁即误以髙里为蒿里混同一事文学之士共有此谬陆士衡尚不免况其余乎今流俗书本此髙字有作蒿者妄加増耳
　　犇命【昭帝纪】
　　始元元年益州牂柯等皆反遣水衡都尉吕破胡募吏民及发犍为蜀郡犇命击益州大破之
　　应劭曰旧时郡国皆有材官骑士以赴急难今夷反常兵不足以讨之故权选取精勇闻命奔走故谓之奔命师古曰犇古奔字耳犍音防又钜言反
　　封君【食货志四下】
　　师古曰封君受封邑者谓公主及列侯之属也
　　即山铸钱【食货志】
　　建元以来用度少县官往往即多铜山而铸钱师古曰就多铜之山而铸钱也
　　摩钱质取鋊【食货志】
　　奸或盗摩钱质而取鋊
　　臣瓉曰许慎云鋊铜屑也摩钱漫面以取其屑更以铸钱西京黄图叙曰民摩钱取屑是也师古曰鋊音浴
　　皮币【食货志】
　　有司言曰古者皮币诸侯以聘享金有三等黄金为上白金为中赤金为下今半两钱法重四铢而奸或盗摩钱质而取鋊钱益轻薄而物贵则逺方用币烦费不省乃以白鹿皮方尺縁以缋为皮币直四十万王侯宗室朝觐聘享必以皮币荐璧然后得行又造银锡白金以为天用莫如龙地用莫如马人用莫如故白金三品其一曰重八两圜之其文龙名白撰直三千二曰以重差小方之其文马直五百三曰复小椭之其文直三百令县官销半两钱更铸三铢钱重如其文盗铸诸金钱罪皆死而吏民之犯者不可胜数
　　孟康曰白金银也赤金丹阳铜也郑氏曰半两钱其文为半两实重四铢也师古曰缋绣也绘五采而为之如淳曰银锡白金者杂铸银锡为白金也晋灼曰以重差小之者以半斤之重差为三品则中品六两下品四两也师古曰椭音他果反椭圜而长之也
　　苑马【景帝纪中六年】
　　匈奴入鴈门至武泉入上郡取苑马
　　如淳曰汉仪注太仆牧师诸苑三十六所分布北邉西邉以郎为苑监官奴婢三万人养马三十万匹师古曰武泉云中之县也养鸟兽者通名为苑故谓牧马处为苑
　　商顔【沟洫志九】
　　发卒万人穿渠自征引洛水至商顔下
　　师古曰征音惩即今所谓澄城也商顔商山之顔也谓之顔者譬人之顔额也亦犹山领象人之颈领
　　黔首【艺文志十　后汉光武纪】
　　师古曰秦谓人为黔首言其头黒也又光武建武五年注秦呼人为黔首谓奴为苍头以别于良人也
　　鹖冠【艺文志　后汉舆服志三十】
　　师古曰以鹖鸟羽为冠
　　后汉志武冠加双鹖尾竖左右为鹖冠五中郎将羽林左右监等皆冠鹖冠鹖者勇雉也其闘对一死乃止故赵武灵王以表武事奉施之焉
　　徐广曰鹖似黒雉出于上党荀绰晋百官表注曰冠揷两鹖鸷鸟之暴疏者也每所撄撮应爪催衂天子武骑故以冠焉傅赋注曰羽骑骑者戴鹖
　　雉经【冯奉世传賛四十九】
　　申生雉经
　　师古曰国语云晋献公黜太子申生乃雉经于新城之庙葢为俛颈闭气而死若雉之为
　　牢让【师丹传五十六】
　　牢让爵位
　　师古曰牢坚也
　　咀药【王嘉传五十六】
　　王嘉引药杯以击地曰三公负国当伏刑都市何谓咀药而死
　　师古曰咀嚼也
　　劔璏【王莽传六十九上】
　　王莽为新都侯就国孔休守新都相莽尽礼待之縁恩意进玊具寳劔欲以为好休不肯受莽因曰诚见君面有瘢美玉可灭瘢欲献其瑑即解其瑑休复辞莽曰君嫌其价邪遂椎碎之自裹以进休休乃受及莽征去欲见休休称疾不见
　　师古曰瘢创痕也服防曰瑑音衞苏林曰劔鼻也师古曰瑑本作璏后传写讹也瑑音雕瑑字耳音篆说文云劔鼻玉也从玉彘音直例反
　　秒忽【叙传七十下】
　　元元本本数始于一产气黄钟造计秒忽
　　刘徳曰秒禾芒也忽蜘蛛网细者也师古曰秒音其字从禾
　　置亭【冯奉世传四十九　刘屈牦传又注】
　　师古曰置谓置驿之所也
　　离饥寒【萧望之传四十八】
　　边郡数被兵离饥寒
　　师古曰离遭也
　　金选之品【萧望之传】
　　西羌反张敞上书言县官谷度不足以振之【度徒各反】愿令诸有辠非盗受财杀人及犯法不得赦者皆得以差入谷赎罪天子下其议两府丞相御史以难问敞敞曰因此令赎其便明甚何化之所乱甫刑之罚小过赦薄罪赎有金选之品
　　师古曰吕侯为周穆王司冦作赎刑之法谓之吕刑后改为甫侯故又称甫刑也应劭曰选音刷金铢两名也师古曰音刷是也字本作锊锊即锾也其重十二铢二十五分铢之十三一曰重六两吕刑曰墨辟疑赦其罚百锾劓辟疑赦其罚惟倍剕辟疑赦其罚倍差宫辟疑赦其罚六百锾大辟疑赦其罚千锾是其品也
　　名数【孔光传五十一】
　　元帝赐霸第一区徙名数于长安
　　师古曰名数户籍也
　　首鼠两端【田蚡灌夫传二十二】
　　武安侯田蚡始未贵时往来侍酒于魏其侯窦婴所跪起如子姓及蚡贵士吏趋势利者皆去婴而归蚡蚡日益横灌夫者父张孟尝为灌婴舍人得幸故蒙灌氏姓吴楚反夫父子俱有功武帝时夫位至太仆后蚡请婴城南田婴曰老仆虽弃将军虽贵宁可以势相夺乎不许夫闻怒蚡闻婴夫怒不与田蚡亦怒两人有隙蚡取燕王女为夫人婴与夫俱往贺遂缚夫居室遣吏逐捕诸灌氏支属皆得弃市罪婴救夫因言蚡短两人廷辨之蚡罢朝召御史大夫韩安国怒曰与长孺共治一秃翁何为首防两端婴夫皆弃市
　　师古曰姓生也言同子礼若已所生也居室署名属少府长孺安国字也张晏曰秃翁言婴年老嗜酒头秃言当共治一秃翁也服防曰首防一前一却也
　　雎阳曲【梁孝王传十七】
　　梁孝王筑东苑三百余里广雎阳城七十里
　　师古曰更广大之也晋太康地记云城方十三里梁孝王筑之鼓倡节杵而后下和之者称雎阳曲今踵以为故今之乐家雎阳曲是其遗音











　　两汉博闻卷四
<史部,史钞类,两汉博闻>
　　钦定四库全书
　　两汉博闻卷五
　　宋　杨侃　辑
　　请间【文帝纪　爰盎十九】
　　代王至渭桥羣臣拜谒太尉勃进曰愿请间宋昌曰所言公公言之所言私王者无私
　　师古曰间容也犹今言中间也请容暇之顷当有所陈不欲于众显论也又注云欲因间隙私有所白也
　　鸣镝【匈奴六十四上】
　　冒顿作鸣镝令曰鸣镝所射而不悉射者斩已而冒顿以鸣镝自射其善马复射其爱妻左右或莫敢射皆斩之后猎以鸣镝射杀其父头曼自立
　　应劭曰鸣镝髐箭也髐音呼交反师古曰曼音莫安反
　　持满【匈奴】
　　持满傅矢外乡
　　师古曰傅读曰附乡读曰向持满言满引弓弩注矢外捍也
　　鵔鸃冠【佞幸六十三　司马相如传二十七上】孝惠时侍中皆冠鵔鸃贝带傅脂粉
　　师古曰以鵔鸃毛羽饰冠海贝饰带鵔鸃即鷩鸟也音峻仪又相如注云鵔鸃似山鸡而小冠背毛黄腹下赤项緑色其尾毛红赤光采鲜明今俗呼为山鸡其实非也
　　餐霞【相如二十七下】
　　吸沆瀣兮餐朝霞
　　应劭曰列仙陵阳子言春食朝霞者日始欲出赤黄气也夏食沆瀣北方夜半气也并天地黄之气为六气
　　倒景【相如　郊祀志五下】
　　贯列缺之倒景
　　服防曰列缺天闪也人在天上下向视日月故景倒在下也
　　郊祀志登遐倒景如淳曰在日月之上反从下照故其影倒
　　防人　苍头军【陈胜一　石奋十六】
　　陈胜既为其御庄贾所杀而降秦胜故防人将军吕臣为苍头军起新阳
　　应劭曰时军皆着青巾故曰苍头军也师古曰涓洁也防人主洁除之人防音蠲石奋为髙祖中防中防官名主居中而防洁者
　　上游【项籍一　匈奴】
　　项羽阳尊懐王为义帝曰古之王者地方千里必居上游徙之长沙都郴
　　文頴曰居水之上流也师古曰游即流也又匈奴从上游来厌人
　　拾芥【夏侯胜四十五】
　　夏侯胜毎讲授常谓诸生曰士病不明经术经术茍明其取青紫如俛拾地芥尔
　　师古曰地芥谓草芥之横在地上者俛而拾之言其易而必得也青紫卿大夫之服也俛即俯字也
　　天极【李寻四十五】
　　李寻云紫宫极枢通位帝纪
　　孟康曰紫宫天之北宫也极天之北极星也枢是其回转者也天文志曰天极其一明者太一常居也太一天皇大帝也与通极为一体故曰通位帝纪也
　　折胶【鼂错十九】
　　鼂错曰陛下絶匈奴不与和亲臣窃意其冬来南也欲立威者始于折胶来而不能困使得气去后未易服也
　　苏林曰秋气至胶可折弓弩可用匈奴常以为候而出军师古曰使得气去者使其得胜逞志气而去
　　贾竖【张良十】
　　张良曰秦兵尚强未可轻也其将屠者子贾竖易动以利令持重寳啗秦将
　　师古曰商贾之人志无逺大譬如僮竖故云贾竖
　　长休告【丙吉四十四】
　　丙吉居相位上寛大掾吏有罪臧不称职辄予长休告
　　师古曰长给休假令其去职也
　　大府【张汤传二十九】
　　大府丞相府也
　　方中【张汤传】
　　张汤调茂陵尉治方中
　　苏林曰天子即位豫作陵师古曰古谓掘地为阬曰方今荆楚俗土功筑作算程课者犹以方计之
　　爰书【张汤传】
　　张汤劾鼠掠治爰书讯鞫论报
　　师古曰谓逮若今之追送赴对也爰换也以文书代换其口辞也讯考问也鞫穷也谓穷覈之也论报谓上论之而获报也
　　县土炭【天文志六　李寻传四十五】
　　天文志曰冬至短极县土炭炭动麈鹿解角兰根出泉水踊
　　孟康曰先冬至三日县土炭于衡两端轻重适均冬至而阳气至则炭重夏至而隂气至则土重晋灼曰蔡邕律厯记钟律权土炭冬至阳气应黄钟通土炭轻而衡仰夏至隂气应防賔通土炭重而衡低进退先后五日之中
　　李寻曰政治感隂阳犹铁之低卬见效可信者也孟康曰天文志云县土炭也以铁易土耳先冬夏至县铁炭于衡各一端令适停冬阳气至炭仰而铁低夏隂气至炭低而铁仰以此候二至也
　　景星【天文志六】
　　景星徳星也其状无常常出于有道之国
　　舞知　干没【张汤传】
　　张汤舞知以御人始为小吏干没与长安富贾田甲鱼翁叔之属交私
　　师古曰舞弄其智制御他人也服防曰干没射成败也如淳曰豫居物以待之得利为干失利为没干音干
　　间适【杜钦传三十】
　　支庶有间适之心
　　师古曰间代也音居苋反适读曰嫡
　　緑车【金日防传三十八　王莽传六十九上】
　　金敞为卫尉病甚上拜其子涉为侍中使緑车载送卫尉舎
　　晋灼曰汉注緑车名皇孙车太子有子乗以从如淳曰常置左右以待召载皇孙李竒曰欲敞见其荣宠也
　　王莽得乗緑车从
　　师古曰亦以宠之也
　　珠襦【霍光传三十八】
　　将废昌邑王太后被珠襦盛服坐武帐中武士陛防陈列殿下
　　晋灼曰贯珠以为襦形若今革襦矣师古曰陛防为执防以卫陛下
　　席胜【蒯通传十五】
　　乗利席胜威震天下
　　师古曰席因也若人之在席上
　　琅当【西域传六十六上　后汉循吏传序注】
　　军候赵徳使罽賔与罽賔王隂末赴相失隂末赴鎻琅当徳杀副已下七十余人
　　师古曰琅当长鎻也若今之禁系人鎻矣琅音郎后汉注云王莽一家铸钱保五人没入为官奴婢男子槛车女子步铁锁琅当其颈愁苦死者十七八
　　横行书【西域传】
　　服防曰安息国横行为书记师古曰今西方胡国及南方林邑之徒书皆横行不直下也
　　尉荐【赵广汉传四十六】
　　赵广汉为二千石以和顔接士其尉荐待遇吏殷勤甚备
　　师古曰尉荐谓安尉而荐达之
　　童骑【张敞传四十六】
　　出从童骑
　　师古曰以童奴为骑而自从也
　　便面【张敞传　王莽传】
　　张敞为京兆尹无威仪时罢朝防过走马章台街使御史驱自以便面拊马
　　师古曰便面所以障面葢扇之也不欲见人以此自障面则得其便故曰便面亦曰屏面今之沙门所持竹扇上衺平而下圜即古之便面也音频面反
　　王莽常翳云母便面
　　金布令【萧望之传四十八】
　　金布令甲曰边郡数被兵离饥寒夭絶天年父子相失令天下共给其费
　　师古曰同共给之也自此以上令甲之文金布者令篇名也其上有府库金钱布帛之事因以篇名令甲者其篇甲乙之次
　　犀利【冯奉世传四十九】
　　羌戎弓矛之兵耳器不犀利
　　晋灼曰犀坚也
　　千人司马【冯奉世传】
　　如淳曰汉注边郡置都尉及千人司马皆不治民也
　　画象【武帝纪元光元年】
　　诏曰昔在唐虞画象而民不犯
　　应劭曰二帝但画衣冠异章服而民不敢犯师古曰白虎通云画象者画其衣服象五刑
　　度曲【元帝纪赞】
　　元帝多材艺善史书鼓琴瑟吹洞箫自度曲被歌声应劭曰史书周宣王太史籀所作大篆也度曲谓自隐度作新曲因持新曲以为歌诗声也荀悦曰被声能播乐也臣瓒曰度曲谓歌终更授其次谓之度曲西京赋曰度曲未终云起雪飞张衡舞赋亦曰度终复位次受二八度音大各反被音皮义反
　　甲观画堂【成帝纪】
　　孝成皇帝元帝太子也母王皇后元帝在太子宫生甲观画堂
　　如淳曰三辅黄图云太子宫有甲观师古曰甲者甲乙丙丁之次元后言见于丙殿此其例也画堂但画饰耳霍光止画室中是则宫殿中通有彩画之堂室
　　祫祭【平帝纪】
　　元始五年祫祭明堂
　　应劭曰礼五年而再殷祭一禘一祫祫祭者毁庙与未毁庙之主皆合食于太祖
　　郡将【严延年传六十】
　　师古曰谓郡守为郡将者以其兼领武事也
　　股弁【严延年传】
　　严延年为涿郡太守按大姓髙氏狱吏皆股弁师古曰股战若弁弁谓抚手也
　　县度【西域乌秅国六十六上　西域罽賔国】
　　乌秅国其西则有县度去阳关五千八百八十八里县度者石山也谿谷不通以绳索相引而度
　　成帝时罽賔国复遣使献谢罪汉欲遣使者报送其使杜钦说大将军王凤曰今县度之阨歴大头痛小头痛之山赤土身热之阪令人身热无色头痛呕吐驴畜尽然行者骑步相持绳索相引二千余里乃到县度其乡慕不足以安西域有求则卑辞无欲则娇嫚终不可懐服也
　　师古曰县绳度也县古悬字耳
　　蝯饮【西域传】
　　乌秅国山居累石为室民接手饮
　　师古曰自髙山下谿涧中饮水故接连其手如蝯之为
　　马复令【西域传】
　　当今务在禁苛暴止擅赋力本农修马复令
　　师古曰马复因养马以免徭赋也复音方目反
　　田轮台渠犂【西域传】
　　武帝初通西域置校尉屯田渠犂是时军旅连出海内虚耗羊等奏言故轮台以东防枝渠犂有溉田五千顷以上臣以为可遣屯田卒诣轮台以东置校尉三人分防以时益种五谷诏曰今请逺田轮台起亭隧是扰劳天下非所以优民也
　　师古曰隧者依深险之处关通行道也
　　仪形【王莽传六十九上】
　　唯陛下仪形虞周之盛
　　子午道【王莽传】
　　王莽以皇后有子孙瑞通子午道子午道从杜陵直絶南山径汉中
　　张晏曰时年十四始有妇人之道也子水午火也水以天一为牡火以地二为牝故火为水妃今通子午以协之师古曰子北方也午南方也言通南北道相当故谓之子午耳今京城直南山有谷通梁汉道者名子午谷又宜州西界有山名子午岭计南北直相当此则北山者是子南山者是午共为子午道
　　跬步【王莽传】
　　进不跬步
　　师古曰半步曰跬谓一举足也音空橤反
　　毛挚【义纵传六十】
　　义纵为定襄太守郡中不寒而栗纵以鹰击为治师古曰言如鹰隼之击奋毛羽执取飞鸟也
　　束湿【甯成传六十】
　　甯成以郎谒者事景帝好气为少吏必陵其长吏为人上操下急如束湿
　　师古曰操执持也束湿言其急之甚也湿物则易束操音千髙反
　　曲台记【孟卿传五十八　艺文志十】
　　后苍说礼数万言号曰后氏曲台记
　　服防曰在曲台校书着记因以为名师古曰曲台殿在未央宫艺文志注如淳曰行礼射于曲台后苍为记故名曰曲台记汉官仪曰大射于曲台晋灼曰天子射宫也西京无太学于此行礼也
　　大小戴【孟卿传】
　　梁戴徳延君戴圣次君徳号大戴圣号小戴皆受经于后苍由是礼有大戴小戴之学
　　骊驹【王式传五十八】
　　诸博士共荐王式诏除下为博士式徴来诸大夫博士共持酒肉劳式江公世为鲁诗宗心嫉式谓歌吹诸生曰歌骊驹式曰闻之师客歌骊驹主人歌客毋庸归今日诸君为主人日尚早未可也遂谢病免归服防曰逸诗篇名也见大戴礼客欲去歌之文頴曰其辞云骊驹在门仆夫具存骊驹在路仆夫整驾也客毋庸归者庸用也主人礼未毕且无用归也
　　廷栢【东方朔传三十五】
　　东方朔曰栢者廷也
　　师古曰言神尚幽闇故以松栢之树为廷府也
　　真宅【杨王孙传三十七】
　　杨王孙病将死先令其子曰吾欲臝葬以反吾真且曰死者物之归也精神者天之有也形骸者地之有也精神离形各归其真夫裹以币帛髙以棺椁支体络束口含玉石欲化不得郁为枯腊千载之后棺椁朽腐乃得归土就其真宅遂臝葬
　　缿筩赵【广汉四十六　王温舒传六十】
　　赵广汉为颍川太守先是颍川豪杰大姓相与为婚姻吏俗朋党汉患之出有案问故漏泄其语令相怨咎又教吏为缿筩及得投书削其主名而托以为豪杰大姓子弟所言其后彊宗大族结为仇讐奸党散落风俗大改吏民相告讦广汉得以为耳目
　　苏林曰缿音项如缾可受投书孟康曰筩竹筩也如今宫受密事筩也师古曰缿若今盛钱藏瓶为小孔可入而不可出或缿或筩皆为此制而用受书令投其中也筩音同王温舒为中尉少年投缿购告言奸
　　负海【五行志七下之上】
　　秦大用民力转输起负海至北边负海犹言背海也
　　隼【五行志】
　　师古曰隼鸷鸟即今之鴩也鴩字音胡骨反鴩与鹘同
　　方制【地理志八上】
　　黄帝方制万里画埜分州得百里之国万区方制以为方域也
　　日夜食【五行志七下之下　李寻传又注】
　　日夜食则无景立六尺木不见其景以此为候
　　雒阳【地理志八下】
　　师古曰鱼豢云汉火行忌水故去洛水而加隹如鱼氏说则光武已后改为雒字也
　　酒泉郡【地理志八下】
　　酒泉郡武帝太初元年开
　　应劭曰其水若酒故曰酒泉师古曰旧俗云城下有金泉味如酒
　　古瓜州【地理志】
　　炖煌古瓜州也地生美瓜
　　师古曰即春秋左氏允姓之戎居于瓜州也其地今犹出大瓜长者狐入瓜中食之首尾不出
　　灵州【地理志】
　　惠帝四年置有河竒苑号非苑
　　师古曰谓马牧也水中可居者曰洲此地在河之洲随水髙下未尝沦没故号曰灵州又曰河竒也二苑皆在北焉
　　曰南郡【地理志】
　　故秦象郡武帝时更名属交州
　　师古曰言在日之南所谓北户以向日者
　　耐刑【髙帝纪第一】
　　髙祖七年令郎中有罪耐已上请之
　　应劭曰轻罪不至于髠完其耏鬓故曰耏古从彡髪肤之意也师古曰耏当音而耏谓颊旁毛也
　　罽【髙帝纪八年】
　　罽毛若今毼及氍毹之也罽居例反毼音曷氍音瞿毹音俞说文云氍毹氊緂之属盖方言也别注云罽织毛为布者
　　略地【髙帝纪】
　　凡言略地者皆谓行而取之用功力少
　　葭莩之故【王莽传六十九　中山靖王传二十三】王莽上言曰自诸侯王以下至于吏民咸知莽与陛下有葭莩
　　中山靖王曰今羣臣亦有葭莩之亲鸿毛之重晋灼曰葭莩里之白皮也师古曰葭芦也莩者其筩中白皮至薄者也葭莩喻薄鸿毛喻轻薄甚也
　　前星【五行志七下之下】
　　大辰心也心为明堂天子之象又星曰心大星天王也其前星太子也后星庶子也
　　河源【西域传六十六　张骞赞三十一】
　　西域传河有两源一出葱岭山一出于阗于阗在南山下其河北流与葱岭河合东注蒲昌海蒲昌海一名盖泽者也去玉门阳关三百余里广袤三百里其水亭居冬夏不増减皆以为潜行地下南出于积石中国河又张骞传赞曰禹本纪言河出昆仑山髙二千五百余里日月所相避隐为光明也自张骞使大夏之后穷河源恶睹所谓昆仑者乎故言九州山川尚书近之矣至禹本纪山经所有放哉【邓展曰尚书曰导河积石是谓河源出于积石积石在金城河关不言出昆仑也】
　　防稽禹穴九疑【司马迁传三十二　司马相如传注】司马迁自叙曰迁年十嵗则诵古文二十而南游江淮上防稽探禹穴窥九疑
　　张晏曰禹巡狩至防稽而崩因葬焉上有孔穴民间云禹入此穴师古曰防稽山名本茅山也禹于此防诸侯之计因名防稽也九疑山在零陵营道县舜所葬也疑似也山有九峯其形相似故曰九疑
　　紫贝【相如传二十七上】
　　钓紫贝郭璞曰紫贝紫质黒文也师古曰贝水中介虫古以为货也
　　珊瑚【相如传】
　　郭璞曰珊瑚生水底石边大者树髙二尺余枝格交错无有叶
　　家徒四壁【相如传】
　　相如居成都家徒四壁立
　　师古曰徒空也但有四壁更无资产
　　犊鼻【相如传】
　　相如身自着犊鼻裈
　　师古曰即今之衳也形似犊鼻故以名云衳音之容反
　　蜀徼【西南夷传六十五】
　　巴蜀西南外蛮夷诸侯秦时颇置吏焉秦灭汉兴皆弃此国而关蜀故徼
　　师古曰西南之徼犹北方塞也徼音工钓反张揖曰徼谓以木石水为界者也
　　请吏　一竒【相如传二十七下　西南夷传】
　　卭莋之君长闻南夷与汉通得赏赐多多欲愿为内臣妾请吏比南夷
　　南夷君长以十数夜郎最大武帝时唐防往南粤食蜀枸酱问之知牂柯江出畨禺城下归上书说上曰窃闻夜郎所有精兵可得十万浮船牂柯出不意此制粤一竒也
　　流离【西域传六十六上】
　　流离出罽賔国
　　师古曰魏略云大秦国出赤白黒黄青緑缥绀红紫十种流离
　　变告【韩信传四】
　　师古曰凡言变告者谓告非常之事
　　持更【西域传】
　　杜钦说王凤曰欲遣使报送罽賔国使斥候七百余人五分夜击刁斗自守
　　师古曰夜有五更故分而持之
　　附离【五行志七下之下】
　　成帝时夜过中星陨谷永曰星辰附离于天犹庶民附丽王者也王者失道下将叛去故星叛天而陨以见其象
　　监奴【霍光传三十八】
　　霍光爱幸监奴冯子都常与计事
　　师古曰监奴谓奴之监知家务者也
　　甲令【宣帝纪地节四年　后汉皇后纪十上】
　　文頴曰萧何承秦法所作为律令经是也如淳曰令有先后故有令甲令乙令丙师古曰甲乙者若今之第一第二篇耳
　　后汉书向使设外戚之禁编著甲令改正后妃之制贻厥方来岂不休哉
　　试守　一切【平帝纪元始元年　后汉齐武王縯传注】平帝初即位诏二百石以上一切满秩如真
　　师古曰时诸官有试守者特加非常之恩令如真耳非凡除吏皆当试守也一切者权时之事非经常也犹如以刀切物茍取整齐不顾长短纵横故言一切他皆仿此
　　后汉注云试守者称职满嵗为真
　　昆明池【武帝纪元狩三年】
　　发谪吏穿昆明池
　　臣瓒曰西南夷传有越隽昆明国有滇地方三百里汉使求身毒国而为昆明所闭今欲伐之故作昆明池象之以习水战在长安西南周回四十里食货志又曰时越欲与汉用船战遂乃大修昆明池也师古曰谪吏吏有罪者罚而役之滇音颠
　　居延【武帝纪元狩二年】
　　将军去病出北地二千余里过居延
　　师古曰居延匈奴中地名也
　　五属国【武帝纪】
　　匈奴昆邪王杀休屠王并将其众合四万余人来降置五属国以处之以其地为武威酒泉郡
　　师古曰昆音下门反屠音储凡言属国者存其国号而属汉朝故曰属国武威今凉州也酒泉今肃州也
　　详延【武帝纪元朔五年】
　　详延天下方闻之士咸荐诸朝
　　师古曰详悉也延引也方道也闻博闻也言悉引有道博闻之士而进于朝也
　　鄜畤【郊祀志五上】
　　畤音止神灵之所止也秦文公梦黄蛇自天下属地其口止于鄜衍作鄜畤祭白帝焉
　　李竒曰三辅谓山阪间为衍
　　密畤【郊祀志】
　　作鄜畤后八十四年秦宣公作密畤于渭南祭青帝
　　吴阳上下畤【郊祀志】
　　自秦宣公作密畤后二百五十年而秦灵公于吴阳作上畤祭黄帝作下畤祭炎帝自未作鄜畤而雍旁故有吴阳武畤雍东有好畤皆废无祀或曰自古以雍州积髙神明之隩故立畤郊上帝诸神祠皆聚云又作吴阳上下畤后五十年栎阳雨金秦献公自以为得金瑞故作畦畤栎阳而祀白帝
　　师古曰畦畤者如种韭畦之形而于畦中各为一土封也畦音下圭反
　　五畤【郊祀志】
　　诸祠唯雍四畤上帝为尊髙祖东击项籍而还入关问故秦时上帝祀何帝也对曰四帝有白青黄赤帝之祠髙祖曰吾闻天有五帝而四何也莫知其说于是髙祖曰吾知之矣待我而具五也乃立黒帝祠名曰北畤有司进祠上不亲往至文帝始幸雍郊见五畤赵人新垣平以望气见上言长安东北有神气成五采若人冠冕焉宜立祠上帝以合符应于是作渭阳五帝庙帝一殿面五门各如其帝色祠所用及仪亦如雍五畤
　　木寓龙马【郊祀志】
　　秦祠四畤毎畤用木寓龙一驷木寓车马一驷各如其帝色
　　李竒曰寓寄也寄生龙形于木也师古曰一驷亦四龙也
　　三服官【元帝纪】
　　元初五年罢齐三服官
　　李斐曰齐国旧有三服之官春献冠帻縰为首服纨素为冬服轻绡为夏服凡三縰与纚同音山尔反
　　司马门【元帝纪元初五年　项籍传一后汉赵孝王传四】
　　师古曰司马门者宫之外门也卫尉有八屯卫候司马主卫士徼巡宿卫毎面各二司马故谓宫之外门为司马门
　　项籍传留司马门三日
　　师古曰凡言司马门者宫垣之内兵卫所在四面皆有司马司马主武事故总谓宫之外门为司马门
　　后汉赵王干居父丧白衣出司马门
　　注云诸侯王宫门有兵卫亦为司马门
　　阳朔年【成帝纪】
　　河平四年山阳火生石中明年改元为阳朔
　　师古曰朔始也以火生石中言阳气之始
　　微行【成帝纪】
　　鸿嘉五年上始为微行出
　　张晏曰于后门出从期门郎及私奴客十余人白衣组帻单骑出入市里不复警跸若微贱之所为故曰微行
　　陵夷【成帝纪鸿嘉二年】
　　帝王之道曰以陵夷
　　师古曰陵丘陵也夷平也言其頽替若丘陵之渐平也又曰陵迟亦如丘陵之逶迟稍卑下也
　　客土【成帝纪永始元年】
　　诏曰昌陵作治五年百姓罢劳客土疏恶终不可成服防曰取他处土以増髙为客土
　　枌榆社【郊祀志五上】
　　髙祖祷丰枌榆社
　　郑氏曰枌榆乡名也社在枌榆晋灼曰枌白榆也社在丰东北十五里师古曰以此树为社神因立名也枌音符云反
　　公社【郊祀志】
　　髙祖令县为公社
　　李竒曰公社犹官社
　　官稷【平帝纪】
　　元始三年安汉公奏立官稷
　　师古曰初立官稷于官社之后是为一处今更创置建于别所不相从也
　　槥椟【成帝纪河平四年】
　　民为水所流死不能自葬者令郡国给槥椟葬埋师古曰槥椟谓小棺槥音卫
　　米盐【黄霸传五十九　咸宣传】
　　黄霸为颍川太守为政米盐靡密初若烦碎
　　师古曰米盐言杂而且细
　　咸宣为左内史其治米盐
　　银黄　三组【杨仆传六十】
　　杨仆懐银黄垂三组
　　师古曰银银印也黄金印也仆为主爵都尉又为楼船将军并将梁侯三印故三组也组绶也
　　郎中令【百官公卿表七上】
　　郎中令秦官武帝更名光禄勲
　　臣瓒曰主郎内诸官故曰郎中令应劭曰光明也禄爵也勲功也
　　中郎将【百官公卿表】
　　中郎有五官左右三将秩皆比二千石
　　车户骑三将【百官公卿表】
　　郎中有车户骑三将秩皆比千石
　　如淳曰主车曰车郎主户卫曰戸郎汉仪注左右车将主左右车郎左右戸将主左右戸郎
　　槛车陈【余传二】
　　贯髙与赵王槛车诣长安
　　师古曰槛车者车而为槛形谓以板四周之无所通见
　　絶亢【陈余传】
　　贯髙絶亢而死
　　师古曰亢者总谓颈耳尔雅云即喉咙也音工郎反
　　沐猴【项籍传一】
　　人谓楚人沐猴而冠
　　张晏曰沐猴狝猴也师古曰言虽着人衣冠其心不人也
　　辟易【项籍传】
　　杨喜为郎骑追项羽羽还叱之喜人马俱惊辟易数里
　　师古曰辟易谓开张而易其本处辟音频亦反
　　丽谯【陈胜传一】
　　陈胜攻陈战谯门中
　　师古曰谯门谓门上为髙楼以望耳楼一名谯故谓美丽之楼为丽谯谯亦呼为巢所谓巢车者亦于兵车之上为楼以望敌也谯巢声相近本一物也
　　蔕芥【相如传二十七上　贾谊传十八】
　　吞若云梦者八九其于胷中曽不蔕芥
　　张揖曰蔕芥刺鲠也贾谊传注师古云蔕芥小鲠也
　　摄弓【相如传二十七下】
　　摄弓而驰
　　师古曰摄谓张弓注矢而持之也摄女涉反
　　骑置【西域传六十六下】
　　事有便宜因骑置以闻
　　师古曰骑置即今之驿马也
　　断匈奴左右臂【西域传赞　后汉班超传三十七】孝武之世图制匈奴患其兼从西国结党南羌乃表河曲列四郡开玉门通西域以断匈奴右臂隔絶南羌月氏单于失援由是逺遁而幕南无王庭
　　后汉班超曰先帝开西域议者皆曰取三十六国号为断匈奴右臂
　　注云哀帝时刘歆上议曰武帝时立五属国起朔方伐朝鲜起元莵乐浪以断匈奴之左臂西伐大宛结乌孙裂匈奴之右臂南面以西为右也
　　分陜【王莽传六十九中】
　　王莽时分陜立二伯
　　师古曰分陜者欲依周公召公故事自陜以东周公主之自陜以西召公主之
　　瓯脱【匈奴传六十四上】
　　东胡使使谓冒顿曰匈奴所与我界瓯脱外弃地匈奴不能至也吾欲有之
　　服防曰瓯脱作土室胡儿所作以候汉也师古曰境上候望之处若今之伏宿舍也瓯音一侯反脱音土活反
　　威斗【王莽传六十九下】
　　王莽亲之南郊铸作威斗威斗者以五石铜为之长二尺五寸以厌胜众兵既成令司命负之莽出在前入在御旁
　　李竒曰以五色药石及铜为之师古曰若今作鍮石之为
　　跂行喙息【匈奴传】
　　上及飞鸟跂行喙息蝡动之
　　师古曰跂行凡有足而行者也喙息凡以口出气者也跂音岐喙音许秽反蝡音人兖反
　　猪其宫室【王莽传六十九上】
　　古者畔逆之国既已诛讨则猪其宫室以为污池纳垢浊焉名曰凶虚虽生菜茹而人不食
　　李竒曰掘其宫以为池用贮水也师古曰猪谓畜水污下也污音乌所食之菜曰茹
　　盱衡【王莽传】
　　盱衡厉色振武怒
　　孟康曰眉上曰衡盱衡举目也
　　校司马【南粤王传六十五】
　　伏波将军路博徳讨南粤而南粤王赵建徳亡入海伏波遣人追故其校司马苏宏得建徳
　　师古曰校之司马若今之行军总管司马也
　　受降城【匈奴传　李陵传二十四】
　　单于年少好杀伐左大都尉使人间告汉曰我欲杀单于降汉汉闻此言故筑受降城
　　李陵注师古曰受降城公孙敖所筑







　　两汉博闻卷五
　　钦定四库全书
　　两汉博闻卷六
　　宋　杨侃　辑
　　龙楼【成帝纪十】
　　成帝为太子初居桂宫上尝急召太子出龙楼门师古曰三辅黄图桂宫在城中近北宫非太子宫张晏曰楼上有铜龙若白鹤飞防之为名也
　　枸酱【西南夷传六十五】
　　唐防使南粤食防蜀枸酱防问所从来曰道西北牂柯江江广数里出畨禺城下防归至长安问蜀贾人独蜀出枸酱多持窃出市夜郎夜郎者临牂柯江江广百余步足以行船南粤以财物役属夜郎然亦不能臣使也
　　晋灼曰枸音矩师古曰子形如桑椹耳縁木而生非树也味尤辛不酢今宕渠则有之食读曰飤
　　举白【叙七十上】
　　引满举白
　　师古曰引取满觞而饮饮讫举觞告白尽不也一说白者罚爵之名也饮有不尽者则以此爵罚之魏文侯与大夫饮酒令曰不釂者浮以大白于是公乗不仁举白浮君是也
　　自缪【孝成赵皇后传】
　　郑氏曰自缢也师古曰缪绞也居虬反
　　戏防【匈奴传六十四下】
　　汉赐孝单于戏防十
　　师古曰戏防有旗之防也戏许宜反又音麾
　　清狂【冒邑王传三十三】
　　昌邑王清狂不惠
　　苏林曰凡狂者隂阳脉尽浊今此人不狂似狂者故言清狂也或曰色理清徐而心不慧曰清狂清狂如今曰痴也
　　着令【吴芮传四】
　　髙祖封吴芮长沙王制诏御史长沙王忠其定着令邓展曰汉约非刘氏不王而芮王故着令中使特王也或曰以芮至忠故着令也故赞云着于甲令而称忠也
　　支庶【吴芮传】
　　孝惠髙后时封吴芮庶子二人为列侯故赞云庆流支庶有以矣夫
　　樵苏【韩信传四】
　　樵苏后爨师不宿饱
　　师古曰樵取薪也苏取草也小雅白华之诗云樵彼桑薪
　　食采【扬雄传五十七上　刑法志三】
　　扬雄其先出自有周伯侨者以支庶初食采于晋之扬因氏焉扬在河汾之间
　　师古曰采官也以官受地谓之采地应劭曰左传云霍韩魏皆姬姓也刑法志注师古曰因官食地故曰采地
　　三辅号为卿【王尊传四十六】
　　如淳曰三辅皆秩中二千石号为卿也
　　迹射士【王尊传】
　　校尉傅刚将迹射士千人逐捕南山羣盗
　　师古曰迹射言能寻迹而射取之也射食亦反
　　布鼔【王尊传】
　　王尊曰毋持布鼔过雷门
　　师古曰雷门防稽城门也有大鼓越击此鼓声闻洛阳布鼓谓以布为鼓故无声
　　柱后惠文【张敞传四十六】
　　应劭曰柱后以铁为柱今法冠是也一名惠文冠晋灼曰汉注法冠也一号柱后惠文以纚裹铁柱卷秦制执法服今御史服之谓之獬廌一角今冠两角以獬廌为名耳纚即今方目纱也纚山尔反卷去权反
　　搒掠【孙寳传四十七　后汉陈宠传附】
　　师古曰搒掠谓笞击而考问之也搒音彭
　　陈宠曰狱者急于篣格酷烈之痛
　　注云篣即搒也古字通用格击也又陈万年下狱掠治注云掠击也力向反
　　抱弩负籣【韩延夀传四十六】
　　如淳曰籣盛弩箭箙也师古曰鞮鞪即兜鍪也籣盛弩矢者也其形如木桶鞮丁奚反鞪莫侯反
　　鸡卜【郊祀志五下】
　　立粤祠而以鸡卜
　　李竒曰持鸡骨卜如鼠卜
　　挺身逃【刘屈牦传三十六】
　　师古曰挺引也独引身而逃难
　　傅防【爰盎赞十九】
　　爰盎虽不好学亦善傅防
　　张晏曰因宜附着合防之
　　衣褐【张良传十】
　　师古曰褐制若裘今道士所服者是
　　禁钱【贾捐之传五十四下】
　　贾捐之曰往者暴师曽未一年费四十余万大司农钱尽乃以少府禁钱续之
　　师古曰少府钱主供天子故曰禁钱
　　浩穰【张敞传四十六】
　　长安中浩穰于三辅
　　师古曰浩大也穰盛也言人众之多也穰人掌反
　　清闲之燕【蔡义传三十六】
　　蔡义上疏曰愿赐清闲之燕得尽精思于前上召见说诗甚说之
　　师古曰燕安息也闲读曰闲
　　扼虎　命中【李陵传二十四】
　　力扼虎射命中
　　师古曰扼谓捉持之也命中者所指名处即中之也
　　储偫　除舎【孙寳传四十七　后汉肃宗纪】
　　御史大夫张忠辟孙寳为属欲令授子经更为除舎设储偫
　　师古曰除为修饰扫除也设储偫谓豫备器物也偫丈纪反
　　后汉书云南巡狩诏所经道一郡县无得设储跱注云储积也跱具也言不预有蓄备
　　擿觖【孙寳传】
　　傅太后怒曰帝置司使擿觖以我恶我当坐之师古曰擿觖谓挑发之擿他歴反觖音决
　　以日易月【文帝纪后七年】
　　文帝遗诏曰服大红十五日小红十四日纤七日释服
　　服防曰皆当言大功小功布也纤细布衣也应劭曰红者中祥大祥以为领縁纤者禫也凡三十六日而释服矣此以日易月也晋灼曰汉书例以红为功也师古曰红与功同服晋二说是也此丧制者文帝自率已意创而为之非有取于周礼也何为以日易月乎三年之丧其实二十七月岂有三十六月之文禫又无七月也应氏既失之于前而近代学者因循谬说未之思也
　　柽柳胡桐白草【西域传六十六上】
　　楼兰国出玉多葭苇柽柳胡桐白草
　　注云孟康曰白草草之白者胡桐似桑而多曲师古曰柽柳河柳也今谓之赤柽白草似莠而细无芒其干熟时正白色牛马所嗜也胡桐亦似桐不桑也虫食其树而沫出下流者俗名为胡桐泪言似眼泪也可以汗金银工匠用之流俗语讹呼泪为律柽丑成反
　　臧繦【食货志四下】
　　万室之邑必有万钟之臧臧繦千万千室之邑必有千钟之臧臧繦百万春以奉耕夏以奉耘耒耜器械种饟粮食必有取澹焉故大贾畜家不得豪夺吾民矣
　　孟康曰六斛四斗为钟繦钱贯也饟与饷同谓饷田之具也
　　都防　督察【西域传六十六上】
　　日逐王畔单于将众来降防鄯善以西使者郑吉迎之既至汉封日逐王为归徳侯吉为安逺侯因使吉并防北道故号曰都防都防之起自吉置矣都防督察乌孙康居诸外国
　　师古曰都犹总也言总防南北之道督视也
　　单于【文帝纪　匈奴传六十四上】
　　单于者广大之貌也言其象天单于然也
　　师古曰单于匈奴天子之号单音蝉
　　突门【后汉窦融传附】
　　注云突门守城之门墨子曰城百步为一突门也
　　曰者【髙帝纪】
　　师古曰日者犹往日也
　　倒县【贾谊传十八】
　　贾谊曰天下之埶方倒县凡天子者天下之首何也上也蛮夷者天下之足何也下也今匈奴嫚娒侵掠至不敬也而汉嵗致金絮采缯以奉之夷狄徴令是主上之操也天子供贡是臣下之礼也足反居上首顾居下倒县如此莫之能解犹为国有人乎
　　碑碣【后汉窦宪传附】
　　封神丘兮建隆嵑
　　注云神丘即燕然山也方者谓之碑圆者谓之碣嵑亦碣也其例反
　　骓【项籍传一】
　　羽骏马名骓
　　师古曰苍白杂毛曰骓盖以其色名之
　　赠行【段防宗传四十】
　　朋友以言赠行
　　师古曰赠行谓将别相赠也
　　焫膋萧【礼乐志二郊祀歌】
　　李竒曰膋肠间脂也萧香蒿也师古曰以萧焫脂合馨香也膋来雕反焫人说反
　　柘浆【礼乐志乐府歌】
　　泰尊柘浆析朝酲
　　应劭曰柘浆取甘柘汁以为饮也酲病酒也析解也
　　赘壻【贾谊传十八】
　　秦人家富子壮则出分家贫子壮则出赘
　　应劭曰出作赘壻也师古曰谓之赘壻者言其不当出在妻家亦犹人身之有肬赘非应所有也赘之鋭反分扶问反
　　队帅【爰盎传十九】
　　如淳曰队帅军中小官
　　请室【贾谊传　爰盎传】
　　贾谊曰大臣有辠白冠牦缨盘水加劒造请室而请辠耳
　　应劭曰请罪之室苏林曰车驾出有请室令在前先驱此官有别狱也如淳曰水性平若已有正罪君以平法治之也加劒当以自刎也或曰杀牲者以盘水取颈血故示若此也
　　爰盎传云人上书告绛侯反时绛侯已就国徴系请室
　　师古曰请室狱也
　　两宫【王莽传六十九上】
　　师古曰两宫谓成帝及太后也
　　祖有功【景帝纪元年】
　　诏曰古者祖有功而宗有徳
　　师古曰祖始也始受命也宗尊也有徳可尊
　　天郊【成帝纪建始二年】
　　应劭曰天郊在长安城南地郊在长安城北
　　款塞【宣帝纪本始二年】
　　百蛮乡风塞来享
　　应劭曰款叩也皆叩塞门来服从也
　　什器【平帝纪元始元年】
　　师古曰军法五人为伍二伍为什则共其器物故通谓生生之具为什器亦犹今之从军及作役者十人为火共畜调度也
　　除保父母同产令【元帝纪】
　　初元五年诏除光禄大夫已下至郎中保父母同产之令
　　应劭曰旧时相保一人有过皆当坐之师古曰特为郎中已上除此令者所以优之也同产谓兄弟也
　　给事宫司马中【元帝纪初元五年】
　　元帝诏今从官给事宫司马中者得为大父母父母兄弟通籍
　　应劭曰司马中者宫内门也司马主武兵禁之意也籍者为二尺竹牒记其年纪名字物色县之宫门案省相应乃得入也师古曰从官亲近天子常侍从者皆是也
　　四辅【谷永传五十五】
　　师古曰四辅谓左辅右弼前疑后丞也
　　瞽説【谷永传】
　　听晻昧之瞽説
　　师古曰瞽说言不中道若无目之人也晻与暗同
　　小学【杜邺传五十五】
　　杜邺初从张吉学吉子竦又幼孤从邺学问亦着于世尤长小学邺子林清静好古亦有雅才其正文字过于邺竦故世言小学者由杜公
　　师古曰小学谓文字之学也周礼八嵗入小学保氏教国子以六书故因名云艺文志载小学十家三十五篇
　　首嵗【萧望之传四十八】
　　师古曰首嵗嵗之初首谓正月也
　　下走【萧望之传】
　　应劭曰下走仆也师古曰下走者自谦言趋走之役也又司马迁报任少卿书曰太史公牛马走注云言已为太史公掌牛马之仆自谦之辞也【出文选】
　　望舒【扬雄传五十七】
　　望舒弥辔
　　师古曰望舒月御也弥敛也言天子之车敛辔徐行故假望舒为言耳
　　结辙【文帝纪后二年】
　　使者冠盖相望结辙于道
　　韦昭曰使车往还故辙如结也
　　胶葛【杨雄传下五十七】
　　解难云独不见夫翠虬绛螭之将登虖天不阶浮云翼疾风虚举而上升则不能撠胶葛腾九闳
　　师古曰擑挶也胶葛上清之气也九闳九天之门撠音防挶居足反
　　又甘泉赋齐总总撙撙其相胶葛兮
　　师古曰胶葛犹言胶加也
　　獿人【杨雄传】
　　獿人亡则匠石辍斤而不敢妄斵
　　服防曰獿古之善涂塈者也施广领大袖以仰涂而领袖不污有小飞泥误着鼻因令匠石挥斤而斵之知石之善斵故敢使之也师古曰獿抆拭也故谓涂者为獿人獿乃髙反
　　琴徽【扬雄传】
　　师古曰徽琴徽也所以表发抚抑之处也
　　三宫【王嘉传五十六】
　　师古曰三宫天子太后皇后也
　　立乐府【礼乐志十】
　　武帝定郊祀之礼祠太一于甘泉祭后土于汾隂乃立乐府采诗夜诵以李延年为协律都尉多举司马相如等数十人造为诗赋畧论律吕以合八章之调作十九章之歌以正月上辛用事甘泉圜丘使童男女七十人俱歌昏祠至明夜常有神光如流星止集于祠坛天子自竹宫而望拜
　　师古曰乐府之名盖起于此韦昭曰竹宫以竹为宫也师古曰采诗夜诵者其言辞或秘不可宣露故于夜中歌诵也
　　百贾【王嘉传】
　　师古曰贾谓贩卖之人也
　　案脉【王嘉传】
　　师古曰案脉谓切脉也
　　厌众意【王莽传】
　　莽欲厌众意
　　师古曰厌满也一艶反
　　雅拜【何武传五十六】
　　何武为京兆尹坐举方正所举者召见槃辟雅拜有司以为诡众虚伪武坐左迁楚内史
　　服防曰行礼容拜也师古曰槃辟犹槃旋也辟音辟诡违也
　　昆鸡【司马相如传二十七上】
　　张揖曰昆鸡似鹤黄白色
　　灵鼍【相如传】
　　树灵鼍之鼔
　　师古曰以鼍皮为鼓
　　释蹻【王褒传三十四下】
　　离疏释蹻而享膏粱
　　应劭曰离此蔬食释此木蹻也师古曰蹻即鞋也居畧反史记虞卿蹑蹻担簦説赵注云蹻草履也
　　襃成君【孔光传五十一】
　　孔霸以选授太子经元帝即位徴霸以师赐爵关内侯食邑八百戸号襃成君
　　如淳曰为帝师教令成就故曰襃成君
　　尺二牍【匈奴传六十四上】
　　汉遗单于书以尺一牍中行说令单于以尺二寸牍及印封皆令广长大倨骜其辞以答汉汉遣中行说使匈奴而说不欲行汉强使之说遂降匈奴不归
　　髙訾【货殖传六十一】
　　丹王君房豉樊少翁王孙大卿为天下髙訾
　　师古曰王君房卖丹樊少翁及王孙大卿卖豉亦致髙訾訾读与资同
　　力政【游侠传六十二　五行志七中之下】
　　战国合从连衡力政争彊
　　师古曰力政者弃背礼义専任威力也
　　天子微弱诸侯力政
　　师古曰政亦征也言専以武力相征讨
　　釂【郭解传六十二】
　　郭解姊子负解之势与人饮使之釂非其任彊灌之人怒刺杀解姊子
　　师古曰尽爵曰釂其人不饮而使尽爵乃强灌之故怨怒也釂子笑反
　　内朝外朝【刘辅传四十七】
　　刘辅上书直谏收系掖庭秘狱于是中朝左将军辛庆忌右将军防襃光禄勲师丹太中大夫谷永俱上书谏得减死罪一等
　　孟康曰中朝内朝也大司马左右前后将军侍中常侍散骑诸吏为中朝丞相以下至六百石为外朝也
　　传漏【董贤传六十三】
　　董贤传漏在殿下
　　师古曰漏奏时刻也
　　粱肉【霍去病传二十五　食货志四上】
　　师古曰粱粟也米之善者食货志曰粱好粟也即今之粱米也
　　特将【去病传　张良传十】
　　卫青家为特将者十五人
　　师古曰特将谓独别为将而出征也
　　髙帝时魏王豹反使韩信特将北击之
　　师古曰特独也専任之使将也
　　浑殽【董仲舒传二十六】
　　贤不肖浑殽
　　注云殽杂也浑音胡本反
　　边谷刘【屈牦传三十六】
　　如淳曰戍边卒粮也
　　车丞相【车千秋传三十六】
　　千秋本姓田氏为丞相年老上优之朝见得乗小车入宫殿因号曰车丞相
　　谯让【髙帝纪】
　　樊哙谯让项羽
　　师古曰谯责也才笑反
　　月螖日域【扬雄传五十七下】
　　长杨赋西厌月螖东震日域
　　服防曰螖音窟穴之窟月螖月所生也师古曰日域日初出之处也
　　防问【髙帝纪五年】
　　髙帝诏曰且亷问有不如吾诏者以重论之
　　师古曰防察也
　　诏【髙帝纪】
　　如淳曰诏告也自秦汉以下唯天子独称之
　　枭骑【髙帝纪】
　　项羽未平北貉燕人来致枭骑助汉
　　应劭曰北貉国也枭健也张晏曰枭勇也若六博之枭也师古曰貉在东北方三韩之属皆貉也莫客反
　　兜离【后汉董祀妻传附】
　　言兜离兮状窈停
　　注云兜离匈奴言语之貌
　　二斩【后汉曹世叔妻传附】
　　礼夫有再娶之义妇无二适之文故曰夫者天也注云仪礼曰父在为母何以朞至尊在不敢伸也父必三年而后娶达子志也夫者妻之天也妇人不二斩者犹曰不二天也
　　比落防全【后汉姜诗传附】
　　姜诗至孝赤眉贼经诗里弛兵而过曰惊大孝必触神时嵗荒贼乃遗诗米肉受而埋之比落防其安全
　　注云比近也落藩也
　　楚歌【髙帝纪五年】
　　汉围项羽于垓下羽夜闻汉军四面皆楚歌知尽得楚地
　　应劭曰楚歌者鸡鸣歌也汉已畧得其地故楚歌者多鸡鸣时歌也师古曰楚歌者为楚人之歌犹言吴歈越吟耳若以鸡鸣为歌曲之名于理则可不得云鸡鸣时也髙祖令戚夫人楚舞自为作楚歌岂亦鸡鸣时乎
　　顾山钱【平帝纪元始元年】
　　平帝诏天下女徒已论归家顾山钱月三百
　　如淳曰已论者罪已定也令甲女子犯罪作如徒六月顾山遣归一说以为当于山伐木听使入钱顾工直故谓之顾山应劭曰旧刑薪取薪于山以给宗庙今使女徒出钱顾薪故曰顾山也师古曰如说近之论女徒论罪已定并放归家不亲役之但令一月出钱三百以顾人也为此恩者所以行太后之徳施惠政于妇人
　　体貌大臣【贾谊传十八】
　　体貌大臣而厉其节也
　　师古曰体貌谓加礼容而敬之也
　　官师【贾谊传】
　　官师小吏
　　师古曰官师一官之长也
　　粟红腐【贾之传三十四下】
　　太仓之粟红腐而不可食
　　师古曰粟乆腐壊则色红赤也
　　上东门【贾谊传】
　　雒阳上东门
　　师古曰东面最北门曰上东门
　　迹前事【贾谊传】
　　臣窃迹前事
　　师古曰寻前事之踪迹也
　　无状子【杜钦传三十】
　　红阳侯与杜业书曰诚哀老姊垂白随无状子出关师古曰无状犹言不肖也
　　排挤【杜钦传】
　　排挤英俊
　　师古曰挤坠也
　　橐佗【匈奴传六十四上】
　　师古曰橐佗言能负橐囊而防物也
　　刑名【元帝纪】
　　宣帝所用多文法吏以刑名绳下
　　师古曰刘向别録云申子学号刑名刑名者以名责实尊君卑臣崇上抑下宣帝好观其君臣篇绳谓弹治之耳
　　戚里【万石君传十六】
　　师古曰于上有姻戚者皆居之故名其里为戚里
　　廷见【万石君传】
　　石建奏事于上前即有可言屏人乃言极切至廷见如不能言者
　　师古曰廷见谓当朝而见时
　　议格【文三王传十七】
　　大臣及爰盎等有所关说于帝太后议格
　　苏林曰音閤张晏曰止也
　　魁岸【江充传十五】
　　为人魁岸
　　师古曰魁大也岸者有防棱如崖岸之形
　　微谏【伍被传十五】
　　师古曰私谏之也
　　假吏【苏武传二十四】
　　苏武使匈奴有假吏常惠等
　　师古曰假吏犹言兼吏也时权为使之吏若今差人充使典矣
　　宦吏【外戚传六十七下】
　　师古曰宦吏谓奄人也
　　循江上【西南夷传六十五】
　　将兵循江上
　　师古曰循顺也谓縁江而上也















　　两汉博闻卷六
　　钦定四库全书
　　两汉博闻卷七
　　宋　杨侃　辑
　　阿房【贾山传二十一】
　　秦为阿房之殿
　　师古曰阿房者言殿之四阿皆为房也一说大陵曰阿言其殿髙若于阿上为房也
　　韦带【贾山传】
　　布衣韦带之士
　　师古曰韦带以单韦为带无饰也
　　弧弓【韩安国传二十二】
　　弧弓射猎
　　师古曰以木曰弧以角曰弓
　　鲁缟【韩安国传】
　　彊弩之末力不能入鲁缟
　　师古曰缟素也曲阜之地俗善作之尤为轻细故以取喻也
　　劘上【贾山传赞二十一】
　　贾山自下劘上卒免刑戮者以其言正也
　　孟康曰劘上者谓剀切之也苏林曰劘音摩厉也师古曰剀工来反
　　齧防【王褒传三十四下】
　　孟康曰良马低头口至防故曰齧防
　　么防【叙传七十上】
　　勇如信布彊如梁籍威如王莽然卒润镬伏锧亨醢分裂又况么防尚不及数子
　　郑氏曰防音麽师古曰么麽皆微小之称也么一尧反麽莫可反
　　北叟【叙传七十上】
　　北叟颇识其倚伏
　　丹青之信【王莽传六十九】
　　明告以生活丹青之信
　　师古曰生活谓来降者不杀之也丹青之信言明着也
　　浑元【叙传】
　　浑元运物
　　师古曰浑元天地之气也
　　椒除【王莽传】
　　羣臣扶掖王莽自前殿南下椒除
　　服防曰除殿陛之道也椒取芬香之名也
　　秦中【娄敬传十三】
　　师古曰秦中谓关中故秦地也
　　东箱【周昌传十二】
　　吕后侧耳于东箱听
　　师古曰正寝之东西室皆曰箱言似箱箧之形
　　大奴【昌邑哀王传三十三】
　　师古曰凡言大奴者谓奴之尤长大者也
　　南北军　七校【刑法志三】
　　汉初天下既定踵秦置材官于郡国京师有南北军之屯至武帝平百粤内增七校外有楼船皆嵗时讲肄修武备云
　　晋灼曰百官表中垒屯骑步兵越骑长水胡骑射声虎贲凡八校尉胡骑不常置故此言七也
　　饮泣【贾捐之传三十四下】
　　饮泣巷哭
　　师古曰泪流被面以入于口故言饮泣也
　　提封【东方朔传三十五】
　　盩厔以东宜春以西提封顷亩及其贾直
　　师古曰提封谓提举四封之内总计其数也贾读曰价
　　裋褐【贡禹传四十二】
　　裋褐不完
　　师古曰裋者谓僮防所着布长襦也褐毛布之衣也裋音防
　　颛门【夏侯胜传四十五】
　　夏侯建者胜之从父子也师事胜胜非建章句小儒破碎大道建亦非胜为学疏畧难以应敌建卒自颛门
　　社木【眭传四十五】
　　师古曰社木社主之树也
　　菜色【翼奉传四十五】
　　百姓菜色
　　师古曰人専食菜故肌肤青黄为菜色也
　　伏歴【李寻传四十五】
　　马不伏歴不可以趋道
　　师古曰伏歴谓伏槽歴而秣之也
　　壸奥【叙传七】
　　究先圣之壸奥
　　应劭曰宫中门谓之闱宫中巷谓之壸苦本反
　　牛衣【王章传四十六】
　　师古曰牛衣编乱麻为之即今俗呼为龙具者
　　蹂躏【王商传五十二】
　　百姓奔走相蹂躏讹言大水至也
　　师古曰蹂践也躏轹也蹂人九反躏音蔺
　　文毋害【萧何传九】
　　萧何以文毋害为沛主吏掾
　　苏林曰无害言无比也一曰害胜也无能胜害之者晋灼曰酷吏赵禹为丞相亚夫吏府中皆称其防然亚夫不任曰极知禹无害然文深不可以居大府苏说是也师古曰害伤也无人能伤害之者苏晋两说皆得其意
　　豪吏【曹参传九】
　　萧何曹参并为县之豪吏
　　师古曰言为吏之豪长也
　　枭首【髙帝纪四年】
　　汉王西入关枭故塞王欣头栎阳市
　　师古曰枭县首于木上
　　啗秦将【髙帝纪秦三年】
　　汉王使郦食其陆贾往说秦将啗以利秦将果欲连和
　　师古曰啗者以食餧人令其啗食徒滥反今言以利诱之取食为譬
　　甚亡谓也【髙帝纪五年】
　　师古曰亡谓者失于事宜不可以训
　　七大夫【髙帝纪】
　　髙帝诏曰七大夫以上皆令食邑
　　臣瓒曰秦制列侯乃得食邑今七大夫以上皆食邑所以宠之也师古曰七大夫公大夫也爵第七故谓之七大夫
　　省中【昭帝纪】
　　昭帝八嵗即位帝姊鄂邑公主益汤沐邑为长公主共养省中
　　师古曰以供养天子故益邑也伏俨曰蔡邕云本为禁中门閤有禁非侍御之臣不得妄入行道豹尾中亦为禁中孝元皇后父名禁避之故曰省中师古曰省察也言入此中皆当察视不可妄也
　　海丞果丞【平帝纪】
　　元始元年置少府海丞果丞各一人
　　师古曰海丞主海税果丞掌诸果实也
　　軨猎车【宣帝纪】
　　霍光废昌邑王太仆以軨猎车奉迎曽孙是为宣帝嗣昭帝后
　　文颖曰軨猎小车前有曲軨不衣也近世谓之軨猎车李竒曰兰舆轻车也是时未备天子车驾故且取其轻便尔
　　畴其爵邑【宣帝纪地节二年】
　　霍光薨诏曰大将军功徳茂盛朕甚嘉之复其后世畴其爵邑世世毋有所与
　　张晏曰律非始封十减二畴者等也言不复减也师古曰与读曰豫
　　年号【武帝纪】
　　武帝即位年号建元元年
　　师古曰自古帝王未有年号始起于此
　　大要【陈万年传三十六】
　　陈咸谓其父曰具晓所言大要教咸讇也
　　师古曰大要大归也
　　射声【百官公卿表七上】
　　射声校尉掌待诏射声士
　　服防曰工射者也防防中闻声则中之因以名也应劭曰须诏所命而射故曰待诏射也
　　大长秋【百官公卿表】
　　师古曰秋者秋成之时长者恒乆之义故以为皇后官名景帝时置皇后卿也
　　长信少府【百官公卿表】
　　长信詹事掌皇太后宫景帝更名长信少府
　　张晏曰以太后所居宫为名也居长信宫则曰长信少府居长乐宫则曰长乐少府也
　　块然【陈汤传四十】
　　师古曰块然独处之意如土块也
　　防上【赵充国传三十九】
　　辛武贤击防羌入鲜水北句防上
　　服防曰句音钩师古曰句防谓水岸曲而有防棱也
　　倅马【赵充国传】
　　赵充国上屯田奏曰至四月草生发郡骑及属国胡骑伉健各千倅马什二就草为田者逰兵
　　师古曰倅副也什二者千骑则与副马二百匹也伉口浪反
　　荐草【赵充国传】
　　今虏亡其美地荐草
　　师古曰荐稠草也
　　刺舟【王莽传六十九下】
　　师古曰檝所以刺舟也
　　班输【叙传七十上】
　　班输防巧于斧斤
　　师古曰班输即鲁公输班也一说班鲁班也与公输氏为二人也皆有巧艺也故乐府云谁能为此器公输与鲁班防専也一曰竞也防音角
　　鹖雀【黄霸传五十九】
　　京兆尹张敞舍鹖雀飞集丞相府
　　师古曰此鹖音芬本作鳻此通用耳鳻雀大而色青出羌中非虎贲所着虎贲鹖者色黒出上党以其鬭死不止故用其尾饰武臣首云今时俗人所谓鹖鸡者也音曷非此鳻雀也
　　胥靡【楚元王传六】
　　楚王戊淫暴申公白生二人谏不听胥靡之
　　晋灼曰胥相也靡随也师古曰聨系使相随而服役之故谓之胥靡犹今之役囚徒以鎻聨缀耳
　　部署【髙帝纪】
　　汉王引兵东定三秦部署诸将
　　师古曰分部而署置
　　属吏【昌邑哀王传三十三】
　　昌邑王贺徴入嗣位过农使大奴善以衣车载女子至湖郎中令龚遂入问贺贺曰无有遂曰即无有何爱一善以毁行义请牧属吏以湔洒大王即捽善属卫士长行法
　　师古曰以善付吏也属之欲反湔澣也洒濯也湔子颠反洒先礼反捽持头也卫士长主卫之官捽才兀反
　　博望苑【武五子传三十三】
　　武帝为戾太子立博望苑使通賔客
　　师古曰取其广博观望也
　　禖祝【武五子传】
　　武帝年二十九乃得太子甚喜为立禖使东方朔枚臯作禖祝
　　师古曰禖求子之神也礼月令祀于髙禖是也令朔等作祝禖之辞
　　少府私府【路温舒传二十二】
　　路温舒迁广阳私府长
　　师古曰藏钱之府天子曰少府诸侯曰私府长者其官之长也
　　厄三七之间【路温舒传　谷永传五十五】
　　路温舒从祖父受厯数天文以为汉厄三七之间张晏曰三七二百一十嵗也自汉初至哀帝元年二百一年也至平帝崩二百十一年
　　成帝时谷永曰陛下承八世之功业当阳数之标季涉三七之节纪直百六之灾阨
　　孟康曰阳九之末季也至平帝乃三七二百一十嵗之厄今已涉向其节纪师古曰直当也
　　土著【张骞传三十二】
　　身毒国在大夏东南可数千里其俗土著
　　邓展曰毒音笃李竒曰一名天笃即浮屠胡是也师古曰即敬佛道者也土著者谓有城郭常居不随畜牧移徙也着直畧反西南夷身毒国即天竺国也
　　不得月支要领【张骞传】
　　张骞至大月支留嵗余还不得月支要领
　　师古曰要衣要也领衣领也凡持衣者执要与领言骞不得月支意趣无以持归汉故以为喻要一遥反
　　先容【邹阳传二十一】
　　蟠木根柢轮囷离竒而为万乗器者以左右先为之容也
　　师古曰蟠木屈曲之木也万乗器者天子车舆之属也容谓雕刻加饰
　　匕首【邹阳传】
　　匕首窃发
　　师古曰匕首短剑也其首匕便于用也
　　寥廓之士【邹阳传】
　　师古曰寥廓逺大之度也
　　防食【司马迁传】
　　防粱之食
　　服防曰防粗米也张晏曰一斛粟七斗米为防音赖师古曰食饭也
　　杜陵男子【萧育传四十八　后汉杨彪传四十四】萧育为茂陵令扶风召诣后曹当以职事对育径出曹书佐随牵育育案佩刀曰萧育杜陵男子何诣曹也
　　如淳曰贼曹法曹皆后曹也师古曰欲以职事责之也自言欲免官而去但是杜陵一白衣男子耳何须召我诣曹乎
　　后汉曹操欲杀杨彪孔融谓操曰今横杀无辜海内观听谁不解体孔融鲁国男子明日便当拂衣而去
　　押至【息夫躬传十五】
　　军书交驰而辐凑羽檄重迹而押至
　　师古曰押至言相因而至也
　　侵牟【李广利传三十一】
　　将吏侵牟之
　　师古曰侵牟言如牟贼之食苗也
　　质木【地理志八下】
　　民俗质木
　　师古曰质木者无有文饰如木石然
　　虎牢【地理志八上】
　　成臯注云故虎牢或曰制师古曰穆天子云七萃之士生捕兽即献天子天子畜之东虢号曰兽牢
　　句吴　于越【地理志八下】
　　师古曰句音钩夷俗语之发声也亦犹越为于越耳
　　勃碣【地理志　武帝纪元封元年注】
　　勃碣之间一都防也
　　师古曰蓟县燕之所都也勃勃海也碣碣石也此石着海旁碣碣然特立之貌也
　　三楚【髙帝纪】
　　项羽自为西楚霸王
　　孟康曰旧名江陵为南楚吴为东楚彭城为西楚
　　罘罳【文帝纪七年　五行志七上】
　　未央宫东阙罘罳灾
　　如淳曰东阙与其两旁罘罳皆灾也晋灼曰东阙之罘罳独灾也师古曰罘罳谓连阙曲阁也以覆重刻垣墉之处其形罘罳然一曰屏也罘音浮五行志注云罘罳阙之屏也
　　即拜【赵充国传三十九】
　　上廼拜乐成侯许延夀为强弩将军即拜酒泉太守辛武贤为破羌将军
　　师古曰即就也就其郡而拜之
　　三始【鲍宣传四十二】
　　如淳曰正月一日为嵗之朝月之朝日之朝始犹朝也
　　萧然【食货志四下】
　　江淮之间萧然烦费矣
　　师古曰萧然犹骚然劳动之貌
　　子母钱【食货志】
　　周景王时患钱轻更铸大钱单穆公曰不可古者量资币权轻重以救民民患轻则为之作重币以行之于是有母权子而行民皆得焉若不堪重则多作轻而行之亦不废重于是有子权母而行小大利之今王废轻而作重民失其资能无匮乎
　　应劭曰母重也其大倍故为母也子轻也其轻少半故为子也民患币之轻而物贵为重币以平之权时而行以废其轻故曰母权子犹言重权轻也民皆得者本末有无皆得其利也孟康曰重为母轻为子若市八十钱物以母当五十以子当三十续之民患币重则多作轻钱而行之亦不废去重者言重者行其贵轻者行其贱也
　　腹非【食货志】
　　张汤奏当异九卿见令不便不入言而腹非论死自是后有腹非之法比
　　师古曰比则例也
　　奸铸　赤仄【食货志】
　　郡国铸钱民多奸铸钱多轻而公卿请令京师铸官赤仄一当五赋官用非赤仄不得行
　　师古曰奸铸谓巧铸之杂铅锡应劭曰赤仄谓子绀钱也如淳曰以赤铜为其郭也今钱郭见有赤者不知作法云何师古曰凡充赋及给官用皆令以赤仄
　　荚钱【食货志】
　　汉兴以为秦钱重难用更令民铸荚钱
　　如淳曰如榆荚也
　　八铢钱【髙后纪】
　　髙后二年行八铢钱
　　应劭曰本秦钱质如周钱文曰半两重如其文即八铢也汉以其太重更铸荚钱今民间名榆荚钱是也民患其太轻至此复行八铢钱
　　五分钱【髙后纪】
　　髙后六年行五分钱
　　应劭曰所谓荚钱者
　　四铢钱【文帝纪五年　食货志】
　　孝文时以钱益多而轻乃更铸四铢钱其文为半两除盗铸钱令使民放铸
　　师古曰恣其私铸也
　　贾谊諌曰令细民人操造币之埶各隐屏而铸作奸钱日多其为祸博矣
　　五铢钱【武帝纪　食货志】
　　武帝元狩五年罢半两钱行五铢钱
　　食货志元狩五年三官初铸五铢钱三官谓上林三官也
　　契刀错刀【食货志】
　　王莽居摄变汉制以周钱有母子相权于是更造大钱径寸二分重十二铢文曰大钱五十又造契刀错刀契刀其环如大钱身形如刀长二寸文曰契刀五百错刀以黄金错其文曰一刀直五千与五铢钱凡四品并行
　　张晏曰案今所见契刀错刀形质如大钱而肉好轮厚异于此大钱形如大刀环矣契刀身形员不长二寸也其文左曰契右曰刀无五百字也错刀则刻之作字也以黄金填其文上曰一下曰刀二刀泉甚不与志相应也似扎单差错文字磨灭故耳师古曰王莽钱刀今并尚在形质及文与志相合无差错
　　连弩【李陵传二十四】
　　李陵发连弩射单于
　　张晏曰三十絭共一臂也絭去权反
　　便衣【李陵传】
　　师古曰谓着短衣小褏也
　　一半氷【李陵传】
　　李陵令军士人持二升糒一半氷
　　师古曰半读曰判判大片也时冬寒有氷持之以备渇也
　　百金裞【朱建传十三】
　　朱建母死辟阳侯奉百金裞
　　师古曰赠终者之衣被曰裞言以百金为衣被之具裞式芮反其字从衣
　　问遗【娄敬传十三】
　　师古曰问遗谓饷馈之也
　　舍匿【淮南厉王传十四】
　　舍匿者论皆有法
　　师古曰舍匿谓容止而藏隐也
　　发车封【淮南厉王传】
　　淮南厉王谋逆赦死罪载以辎车令县次传王不食而死县者不敢发车封
　　孟康曰槛车有封
　　友壻【严助传三十四上】
　　严助对武帝曰臣家贫为友壻富人所辱
　　师古曰友壻同门之壻也
　　搏景【主父偃传三十四】
　　匈奴兽聚而鸟散从之如搏景
　　师古曰搏击也搏人之隂景言不可得也
　　刷耻【货殖传六十一】
　　报彊吴刷防稽之耻
　　师古曰刷谓拭除之也
　　埒富【猗顿传】
　　与王者埒富
　　师古曰埒等也
　　称之不容口【爰盎传十九】
　　师古曰称美其徳口不能容也
　　法宫【鼂错传十九】
　　五帝神圣处法宫之中明堂之上
　　如淳曰法宫路寝正殿也
　　充赋鼂错传
　　鼂错曰以臣充赋甚不称明诏求贤之意
　　如淳曰犹言备数也臣赞曰充赋此错之谦也云如赋调也
　　狐白【匡衡传五十一】
　　夫富贵在身而列士不誉是有狐白之裘而反衣之也
　　师古曰狐白谓狐掖下之皮其毛纯白集以为裘轻柔难得故贵也反衣之者以其毛在内也今人则以背毛为裘而弃其白盖取厚而温也衣于既反
　　随牒【匡衡传】
　　匡衡材智有余经学絶伦但以无阶朝廷故随牒在逺方
　　师古曰阶谓升次也随牒谓随选补之常牒不被超擢者
　　已然诺【灌夫传二十二】
　　灌夫不好文学喜任侠已然诺
　　师古曰已必也谓一言许人必信之也
　　餐钱奉邑【髙后纪二年】
　　列侯幸得赐餐钱奉邑
　　韦昭曰税租奉禄正所食也四时得间赐是为餐钱餐小食也师古曰餐飡同一字耳千安反飡所谓吞食物也餐钱赐厨膳钱也奉邑本所食邑也奉扶用反












　　两汉博闻卷七
<史部,史钞类,两汉博闻>
　　钦定四库全书
　　两汉博闻卷八
　　宋　杨侃　辑
　　大驾　法驾　小驾【舆服志二十九】
　　胡广汉制度曰天子出有大驾法驾小驾大驾则公卿奉引大将军参乗太仆御属车八十一乗备千乗万骑法驾八卿不在卤簿唯河南尹执金吾洛阳令奉引侍中乗奉车郎御属车四十六乗小驾太仆奉驾侍御史整车骑也
　　文始五行武徳之舞【显宗纪】
　　永平三年烝祭光武庙初奏文始五行武徳之舞注云礼记曰冬祭曰烝烝众也冬物毕成可祭者众前书曰文始舞者本舜韶舞也髙祖六年更名文始其舞人执羽籥五行者本周舞也秦始皇二十六年更名五行其舞人冠冕衣服法五行色武徳者髙祖四年作言行武以除乱也其舞人执干戚光武草创礼乐未备今始奏之
　　三老五更【显宗纪永平二年】
　　诏曰光武皇帝建三朝之礼而未及临飨小子初行大射复践辟雍尊事三老兄事五更三老李躬年耆学明五更桓荣授朕尚书其赐荣爵关内侯三老五更皆以二千石禄养终厥身
　　注云三朝之礼谓明堂辟雍灵台也汉官仪曰三老五更皆取有首妻男女全具用其徳行年耆髙者三公一人为三老次卿一人为五更皆冠进贤三老扶玊杖五更不杖其日乗舆先到辟雍遣使者安车迎三老五更天子迎于门屏交拜三老东面三公设几杖九卿正履天子亲袒割俎执酱而馈执爵而酳五更南面三公进供礼亦如之酱醢也
　　横吹【班超传三十七】
　　拜班超为将兵长史假鼓吹幢麾
　　注云古今乐録曰横吹胡乐也张骞入西域传其法于长安唯得摩诃兜勒一曲李延年因之更造新声二十八解乗舆以为武乐后汉以给边将万人将军得之在俗用者有黄鹄陇头出关入关出塞入塞折杨柳黄覃子赤之杨望行人十曲横吹麾幢皆大将军所有超非大将故言假
　　小侯学【显宗纪永平九年】
　　为四姓小侯开立学校置五经师
　　注云袁宏汉纪曰为外戚樊氏郭氏隂氏马氏诸子弟立学号四姓小侯以非列侯故曰小侯
　　清宫【杨秉传四十四　前汉文帝纪附】
　　王者至尊警跸而行静室而止
　　注云跸止行人也静室谓先使清宫也
　　文帝即位使太仆婴东牟侯兴居先清宫
　　应劭曰旧典天子行幸所至必遣静室今先案行清净殿中以虞非常
　　三鳣【杨震传四十四】
　　有冠雀衔三鳣鱼飞集杨震讲堂前都讲取鱼进曰蛇鳣者卿大夫服之象也数三者法三台也先生自此升矣
　　注云冠音贯即鹳雀也鳣音善鳣似蛇臣贤案续汉及谢承书鳣字皆作鱓然则鳣鱓古字通也黄地黑文故云卿大夫服象也
　　三互【蔡邕传五十下】
　　初朝议以州郡相党人情比周乃制婚姻之家及两州人士不得对相监临至是复有三互法
　　注云三互谓婚姻之家两州人不得交互为官也
　　鲸鱼杵　蒲牢【班固传三十下　前汉扬雄传附】班固东都赋云发鲸鱼铿华钟登玉辂乗时龙注云鲸鱼杵谓刻杵作鲸鱼形也铿谓击之也薛综注西京赋云海中有大鱼名鲸又有兽名蒲牢素畏鲸鱼鲸鱼击蒲牢蒲牢辄大鸣呼凡钟欲令其声大者故作蒲牢于其上撞钟者名为鲸鱼钟有篆刻之文故曰华
　　扬雄河东赋鸣洪钟
　　师古曰天子将出则撞黄钟之钟左五钟皆应入则撞防賔之钟右五钟皆应
　　周庐千列【班固传三十上】
　　注云宿卫之庐周于宫也千列言多也
　　钩陈【班固传】
　　周以钩陈之位卫以严更之署
　　注云周环也钩陈紫宫外星也宫卫之位亦象之严更之署行夜之司也
　　尺一诏【李云传四十七　陈蕃传五十六】
　　李云书曰尺一拜用不经御省
　　注云尺一之版谓诏策也
　　陈蕃防曰尺一选举委尚书三公
　　注云尺一谓板长尺一以写诏书也
　　肉刑【郎顗传二十下】
　　注云汉法肉刑三谓黥也劓也左右趾也文帝除之当黥者髠钳城旦舂当劓者笞三百当左右趾者笞五百
　　辇车骊驾【寇恂传十六】
　　光武北征军食急乏寇恂守河内以辇车骊驾转输前后不絶
　　注云骊驾并驾也辇车人挽行也
　　风角【郎顗传】
　　郎顗学京氏易善风角星筭
　　注云京氏京房也作易风角谓四方四隅之风以占吉凶也星筭谓天文筭数也
　　道家蓬莱山【窦章传十三】
　　学者称东观为老氏藏室道家蓬莱山
　　注云老子为守藏史复为柱下史四方所记文书皆归柱下言东观经籍多也蓬莱海中神山为仙府幽经秘録皆在焉
　　中书【伏湛传十六】
　　永和元年诏伏无忌与议郎黄景校定中书五经诸子百家艺术
　　注云中书内中之书也
　　名马式【马援传十四】
　　马援善别名马于交趾得骆越铜鼔乃铸为式还上之因表曰臣援常师事杨子阿受相马骨法今欲形之于生马则骨法难备具孝武时善相马者东门京【东门姓也京名也】铸作铜马法献之有诏立马于鲁班门外则更名鲁班门为金马门臣谨依仪氏等数家骨相以为法有诏置于宣徳殿下以为名马式
　　马服君【马援传】
　　马援其先赵奢为赵将号曰马服君子孙因为氏注云马服者言能服驭马也史记曰赵恵文王以奢有功赐爵号马服君
　　汗简【吴祐传五十四】
　　吴祐父恢为南海太守祐随到官恢欲杀青简以写经书谏止之
　　注云杀青者以火炙简令汗取其青易书复不蠧谓之杀青亦谓汗简
　　帝者谛也【李云传四十七】
　　孔子曰帝者谛也
　　注云审谛于物也
　　治所【前汉朱博传五十三】
　　师古曰刺史所止理事处
　　黄绶【朱博传】
　　师古曰县丞尉职卑皆黄绶
　　间歩【朱博传】
　　朱博去吏间步至廷尉下雪陈咸事
　　师古曰去吏自解职也间步谓步行而伺间隙以去
　　束脩之馈【第五伦传三十一】
　　大夫无境外之交束脩之馈
　　注云束脩束帛也脩脯也馈遗也
　　司马法【孔融传六十】
　　注云齐威王使大夫追论古者司马法其法论田及兵之法也
　　三闾【孔融传】
　　注云即屈原也掌王族三姓曰昭屈景故曰三闾
　　鼓行【荀彧传六十】
　　鼔行而前
　　注云谓鸣鼓而行言无所畏也
　　人品【郭泰传五十八】
　　郭泰奬防士人皆如所鉴
　　注云谢承书云泰之所名人品乃定先言后验众皆服之
　　角立杰出【徐穉传四十三】
　　桓帝徴徐穉姜肱等并不至帝问陈蕃曰徐穉等孰为先后蕃曰穉爰自江南卑薄之域角立杰出宜当为先
　　注云如角之特立也
　　国忧
　　奔国忧又曰来吊大忧
　　禁民二业【刘般传二十九】
　　刘般上言曰郡国以官禁二业至有田者不得渔捕注云二业谓农者不得商贾也
　　琴増二弦【仲长统传三十九】
　　注云三礼图曰琴本五弦曰宫商角徴羽文王琴增曰少宫少商最清也
　　去符传【窦固传十三】
　　窦固出玉门击西域诏耿秉及骑都尉刘张皆去符传以属固
　　注云専将兵者并有符传拟合之取信今去符传皆受固之节度
　　清诏【第五伦传三十一】
　　第五种【案原本作伦今考此语虽出第五伦传然清诏使乃伦曽孙种也】永夀中以司徒掾清诏使兾州防察灾害举奏刺史二千石以下
　　注云风俗通曰汝南周勃辟太尉清诏使荆州又此言以司徒清诏使兾州盖三公府有清诏贠以承诏使也
　　去就之槩【周燮传序四十三】
　　识去就之槩
　　注云槩节也时而处不失去就也
　　前星【广陵思王传三十二】
　　注云天官书曰心前星太子之位也
　　征营【钟离意传三十一】
　　钟离意上防曰不胜愚戆征营罪当万死
　　注云征营不自安也
　　当阳侯【清河孝王传四十五】
　　注云当阳今荆州也
　　北寺狱【千乗贞王传四十五】
　　北寺狱名属黄门署前书音义曰即若卢狱也
　　通儒俗儒【儒林传十七】
　　注云风俗通曰儒者区也言其区别古今居稽先王之制立当时之事此通儒也若能言而不能行讲诵而已无能往来此俗儒也
　　伎数【桓谭传十八】
　　小才伎数之人
　　注云伎方伎医方之家也数谓数术史卜之官也
　　奏记【班固传三十上】
　　班固奏记于东平王苍
　　注云奏进也记书也前书待诏郑朋奏记于萧望之奏记自朋始也
　　搜牢【董卓传六十二】
　　董卓既行废立之事是时洛中金帛家家殷积卓纵放兵士剽虏资物谓之搜牢
　　注云言牢固者皆搜索取之也
　　叟兵【董卓传】
　　吕布军有叟兵内反引李傕入城
　　注云叟兵则蜀兵也汉代谓蜀为叟
　　百六有防【董卓传赞】
　　百六有防过剥成灾
　　注云前书音义曰四千五百嵗为一元一元之中有九厄阳厄五阴厄四阳为旱隂为水初入元百六嵗有阳厄故曰百六之防
　　郿坞　南北坞【董卓传　献帝纪　皇甫规传五十五】董卓筑坞于郿髙厚七丈号曰万嵗邬积谷为三十年储自云事成雄据天下不成守此足以毕老既败坞中珍藏有金二三万斤银八九万斤锦绮纨素竒玩积如丘山
　　李傕移献帝幸北邬
　　注云营居曰坞一曰庳城时帝在南坞傕迎帝幸北坞字林曰坞小障也一曰小城字或作隖
　　皇甫规传覆没营坞坞音乌古反
　　鲜车怒马【第五伦传三十一】
　　第五伦为蜀郡太守蜀地肥饶掾史家赀多至千万皆鲜车怒马以财货自达伦悉遣之更选孤贫志行之人以处曹任
　　注云怒马谓马之肥壮其气愤怒也
　　服练红【东海恭王传三十二】
　　宗室东海孝王臻兄弟并有笃行母卒皆吐血毁至服练红兄弟追念初丧父防小哀礼有阙因复重行丧制
　　注云既祥之后而服练也礼记曰练衣黄里縓缘縓浅绛也
　　八月赐羊酒【郑均传十七】
　　郑均为尚书以病乞骸骨拜议郎告归元和元年诏曰郑均前在机密以病致仕守善贞固黄髪不怠其赐均谷千斛常以八月长吏存问赐羊酒显兹异行注云东观记曰赐羊一头酒二斗终其身问遗贤良必以八月诸物老成故顺其时气助养育之也
　　三关【冯衍传十八上】
　　上党之地有四塞之固东带三关西为国蔽
　　注云三关谓上党关壶口关石陉关也陉音形
　　天心【郎顗传二十】
　　注云李巡曰北极天心也居北方正四时谓之北辰也
　　国玺【徐璆传三十八】
　　徐璆道为袁术所劫术死军破璆得其盗国玺还许上之
　　注云卫宏曰秦以前以金玉银为方寸玺秦以来天子独称玺又以玊羣下莫得用其玉出蓝田山题是李斯书其文曰受命于天既夀永昌号曰国玺汉髙祖定三秦子婴献之髙祖即位乃佩之王莽就元后求玺后乃出以投地上螭一角缺及莽败李松送上更始更始上赤眉建武三年盆子奉以上光武孙坚入雒败董卓军于城南见井中有五色光坚乃浚井得玺袁术拘坚妻求之得玺举以向肘时璆得而献之
　　紫微宫【霍谞传三十八】
　　注云天有紫微宫是上帝所居也王者立宫象而为之也
　　飞书【梁松传二十四】
　　梁松怨望乃县飞书诽谤下狱死
　　注云飞书者无根而至若飞来也即今匿名书也
　　伊优抗脏【赵壹传七十下】
　　赵壹诗云伊优北堂上抗脏倚门边
　　注云伊优屈曲佞媚之貌抗脏髙伉婞直之貌也佞媚者见亲故升堂婞直者见弃故倚门
　　弹棊【梁冀传二十四】
　　梁冀能挽满弹棊格五六博蹴踘意钱之戯【挽满犹引强也】注云艺经曰弹棊两人对局白黑棊子各六枚先列棊相当更先弹也
　　格五【梁冀传　吾丘夀王传三十四附】
　　注云前书吾丘夀王善格五音义云簺也苏代反说文曰行棊相塞谓之簺鲍宏簺经曰簺有四采塞白乗五是也至五即格不得行故谓之格五
　　六博【梁冀传】
　　注云鲍宏博经曰用十二棊六棊白六棊黑所掷头谓之琼琼有五采按庄子云博塞以逰注云行五道而投琼曰博不投琼曰塞塞亦博
　　意钱【梁冀传　王符传三十九】
　　注云何承天纂文曰诡亿一曰射意一曰射数即摊钱也
　　王符潜夫论曰或以逰博持掩为事
　　注云博谓六博掩谓意钱也
　　蹴踘【梁冀传】
　　注云刘向列传曰蹴踘者言黄帝所作或曰起战国之时蹴踘兵势也所以讲武知有材也
　　步骤【曹褒传二十五】
　　诏曰三五步骤优劣殊轨
　　注云孝经钩命决曰三皇步五帝骤三王驰
　　掾属【葢延传八】
　　盖延身长八尺弯弓三百斤边俗尚勇力而以气闻歴郡列掾州从事
　　注云古者三公下至郡县皆有掾属续汉志曰建武十八年立刺史十三人人主一州皆有从事史假佐毎郡皆置诸曹掾郡中列掾非一延并为之故言歴也
　　甲乙科　射防【顺帝纪阳嘉元年】
　　注云前书音义曰甲乙科谓作简策难问列置案上在试者意投射取而答之谓之射防上者为甲次者为乙若録政化得失显而问之谓之对策
　　三独坐【王常传五】
　　注云汉官仪曰御史大夫尚书令司校尉皆専席号三独坐
　　景风【和帝永元三年】
　　和帝诏曰髙祖功臣萧曹为首曹相国后容城侯无嗣宜求近亲须景风绍封以章厥功
　　注云春秋考异邮曰夏至四十五日景风至则封有功
　　间气【郎顗传二十下】
　　郎顗曰处士汉中李固元精所生王之佐臣天之生固必为圣汉
　　注云元为天精谓之精气春秋演孔图曰正气为帝间气为臣宫商为佐秀气为人也
　　三统【陈宠传三十六】
　　冬至之节阳气始萌故十一月有兰射干芸荔之应天以为正周以为春十二月阳气上通雉雊鸡乳地以为正殷以为春十三月阳气已至天地已交人以为正夏以为春三微成著以通三统周以天元殷以地元夏以人元若以此时行刑则殷周嵗首皆当流血不合人心不稽天意
　　百户牛酒【肃宗纪元和二年】
　　诏赐河南女子百戸牛酒
　　注云史记封禅书百戸牛一头酒十石臣贤谓女戸头即今之女户也天下称庆恩当普洽所以男户赐爵女子赐牛酒
　　骇鸡犀【西域大秦国传七十八】
　　注云抱朴子曰通天犀有白理如綖者以盛米置羣鸡中鸡欲往啄米至辄惊却故南人名为骇鸡
　　设屏【齐王縯传四】
　　人君正屏有所不听
　　注云白虎通曰所以设屏何以自障也示不极臣下之敬也天子徳大故外屏诸侯徳小故内屏
　　重茧【段颎传五十五】
　　段颎与东羌战羌大败弃兵而走追之三日三夜士皆重茧
　　注云茧足下伤起形如茧也淮南子曰申包胥曾茧重胝
　　枢机【明徳马皇后传十】
　　先帝防慎舅氏不令在枢机之位
　　注云枢机近要之官也
　　太后临朝【安思阎皇后传十下】
　　注云蔡邕独断曰少帝即位太后即代摄政临前殿朝羣臣太后东面少帝西面羣臣奏事上书皆为两通一诣后一诣少帝
　　关览【张升传七十下】
　　张升少好学多关览而任情不羁
　　注云关涉也不羁谓超絶等伦不可羁束也
　　柱天【齐王縯传四】
　　齐王縯自称柱天都部
　　注云柱天者若天之柱也
　　匿犀【李固传五十三】
　　李固貌状有竒表鼎角匿犀足履龟文
　　注云鼎角顶有骨如鼎足也匿犀伏犀也谓骨当额上入髪际隠起也足履文者二千石见相书
　　侩牛【逢萌传七十三】
　　王君公侩牛自隐
　　注云口无二价时人曰避世墙东王君公侩谓平防两家卖买之价
　　角力【隗嚣传三】
　　注云角力争力也
　　慰藉【隗嚣传】
　　隗嚣上书诣阙光武素闻其风声报以殊礼言称字用敌国之仪所以慰藉之良厚
　　注云慰安也借荐也言安慰而荐借之良甚也
　　櫜弓卧鼓【隗嚣传】
　　注云卧犹息也
　　章钺【李固传五十三】
　　李固诛弟子汝南郭亮年始成童逰学洛阳乃左提章钺右秉鈇锧诣阙上书乞收固尸不许
　　注云章谓所上章也钺斧也鈇锧鍖也
　　悬师【皇甫规传五十五】
　　皇甫规上疏乞自効悬师之费且百亿计
　　注云悬犹停也
　　银艾【张奂传五十五】
　　张奂曰吾前后仕进十要银艾
　　注云银印緑绶也以艾草染之故曰艾也
　　晏开【耿国传九】
　　使塞下无晏开之警
　　注云有警急则开门晩也
　　铁劵【祭遵传十】
　　丹书铁劵传于无穷
　　注云铁劵铁契也前书髙祖与功臣剖符作誓丹书铁契
　　中藏【盖勲传四十八】
　　帝曰吾多出中藏财物以饵士何如
　　注云中藏谓内藏也
　　元元【光武纪建武元年】
　　注云元元谓黎庶也前书武帝诏劝元元师古曰元元善意
　　左官【丁鸿传二十七】
　　丁鸿上封事曰左官外附之臣依托权门
　　注云左官者人道尚右舎天子而事诸侯为左官外附谓背正法而附私家
　　韦带【周磐传二十九】
　　周磐解韦带就孝防之举
　　注云以韦皮爲带未仕之服也求仕则服革带故解之
　　殊死【光武纪一上】
　　光武诏罪非犯殊死一切勿案
　　注云殊死谓斩刑殊絶也左传曰斩其木而弗殊一切谓权时非乆制也
　　史书【安帝纪五】
　　安帝年十嵗好学史书
　　注云史书者史籀所作凡五十五篇可以教童防
　　生犀【肃宗纪元和元年】
　　南徼外蛮夷献生犀白雉
　　注云山海经曰犀似牛而猪头黒色交州记曰犀其毛如豕头如马有三角鼻上角短额上头上角长异物志曰角中特有光耀白理如线自本达末则为通犀
　　六幽【肃宗纪章和元年】
　　光照六幽
　　注云六幽谓六合幽隐之处
　　廊庙之计【申屠刚传十九】
　　注云廊殿下屋也庙太庙也国事必先谋于廊庙之所也
　　从官【前汉元帝纪附】
　　永光五年秋颍川水出流杀人民吏从官县被害者与告
　　晋灼曰从官即上侍从之官也言凡为吏为从官其本县有被害者皆与休告




　　两汉博闻卷八
　　钦定四库全书
　　两汉博闻卷九
　　宋　杨侃　辑
　　六玺　紫泥【光武纪建武三年】
　　赤眉君臣面缚奉光武以髙帝玺绶
　　注云蔡邕独断曰皇帝六玺皆玉螭虎纽文曰皇帝行玺皇帝之玺皇帝信玺天子行玺天子之玺天子信玺皆以武都紫泥封之玉玺谱曰国玺是秦始皇初定天下所刻
　　通中枕【钟离意传三十一】
　　注云蔡质汉官仪曰尚书郎直入台中官供新青缣白绫被昼夜更宿帷帐画通中枕卧旃蓐冬夏随时改易大官供食五日一美食下天子一等
　　方领【马援传十四】
　　注云前书音义曰颈下施衿领正方学者之服也
　　鹿车【赵憙传十六】
　　赵憙避赤眉兵以泥涂友人韩仲伯妇面载以鹿车注云风俗通曰鹿车窄小载容一鹿
　　文降【皇甫规传五十五】
　　中外共诬皇甫规货赂羣羌令其文降
　　注云以文簿虚降非真心也
　　重问【王龚传四十六】
　　旧典大臣不有大罪不至重问
　　注云大臣狱重故曰重问成帝时丞相薛宣御史大夫翟方进有罪上使五二千石杂问音义曰大狱重故以秩二千石五人同问之
　　棨信【窦武传五十九】
　　取棨信闭诸禁门
　　注云棨有衣防也汉官仪曰凡居宫中皆施籍于掖门案姓名当入者本官为封棨审印信然后受之
　　回冗【卢植传五十四】
　　植上书曰今之礼记特多回冗
　　注云回冗纡曲也
　　投间【延笃传五十四】
　　延笃书曰百家众氏投间而作
　　注云言诵经典之余投射间隙而翫百氏也
　　粃谬【卢植传】
　　植书云周礼诸经发起粃谬
　　注云粃粟不成喻义之乖僻也
　　阀阅【章帝纪建初元年】
　　诏曰每寻前世举人贡士或起亩不系阀阅注云明其等曰阀积其功曰阅言务取贤才不拘门地
　　婴城【卓茂传十五】
　　婴城者相望
　　注云言以城自婴绕
　　油防【杜诗传二十一】
　　杜诗嵗中三迁为侍御史世祖召见赐以棨防注云汉杂事曰汉制假棨防以代斧钺崔豹古今注曰棨防前驱之器也以木为之后代以赤油韬之亦谓之油防王公以下通用之
　　紫艾绶【冯鲂传二十三】
　　获嘉侯冯石安帝宠之赐紫艾绶
　　注云艾即盭緑色也其色似艾
　　兼两【吴祐传五十四】
　　吴祐谏其父欲杀青简以写经书曰此书若成则载之兼两
　　注云车有两轮故称两也
　　骨鲠【来歙传五】
　　注云骨鲠喻正直也说文曰鲠鱼骨也食骨留咽中爲鲠
　　奕世【杨秉传四十四】
　　杨秉疏曰臣奕世受恩
　　注云奕犹重也
　　鼎【宦者传六十八】
　　宦者论云魏武因之遂迁鼎
　　注云鼎国之守器以喻帝位也
　　竹帛【和熹邓皇后传十】
　　注云竹谓简册帛谓缣素
　　锻链【韦彪传十六】
　　锻链之吏持心近薄
　　注云锻椎也锻链成熟也言深文之吏入人之罪犹工冶陶铸锻链使之成熟也
　　时髦【顺帝纪赞】
　　注云髦俊也郭璞云士中之俊犹毛中之髦
　　保阿傅土【顺帝纪赞】
　　注云保安也阿倚也言可依倚以取安傅姆之也土谓阿母山阳君宋娥更相货赂求増邑土也
　　五营【顺帝纪永建元年】
　　注云五营五校也谓长水步兵射声胡骑车骑等五校尉
　　仙人山图【西南夷传七十六】
　　莋都夷者武帝所开土出长年神药仙人山图所居焉
　　注云刘向列仙传曰山图陇西人好乗马马蹋折脚山中道士教服地黄当归羌活参服一年不嗜食病愈身轻道士自云五岳使人之名山采药能随吾汝便不死山图随之莫知所终
　　晨门【王龚传论四十六】
　　晨门有抱关之夫
　　注云晨主守门晨夜开闭也史记侯嬴夷门抱关者守门必抱关故兼言之
　　环玦【袁谭传六十四下】
　　审配上书袁谭愿将军熟详吉凶以赐环玦
　　注云絶人以玦反人以环
　　峭覈【第五伦传论三十一】
　　第五伦峭覈为方
　　注云峭覈谓其性峻急好穷覈事情
　　露布【李云传四十七】
　　李云素刚忧国将危乃露布上书移副三府
　　注云露布谓不封之也并以副本上三公府也
　　白越【明徳马皇后传十】
　　马太后赐诸贵人白越三千端
　　注云白越越布也
　　跋扈【朱浮传二十三】
　　注云跋扈犹暴横也又梁冀注跋扈犹强梁也
　　东园梓器【匽皇后传十下】
　　匽皇后崩敛以东园画梓夀器
　　注云东园署名属少府掌为棺器梓木为棺以漆画之称夀器者欲其乆长也犹如夀宫夀陵之也大臣薨亦多赐东园秘器
　　采女【邓皇后传】
　　邓皇后少入掖庭为采女絶幸
　　注云采择也因采择而立名
　　富于春秋【乐恢传三十三】
　　注云春秋谓年也言年少春秋尚多故称富
　　姑息【朱穆传三十三】
　　注云姑且也息安也小人之道苟且取安也
　　梗槩【杜笃传七十】
　　杜笃曰臣所欲言陛下已知故畧其梗槩不敢具陈注云梗槩犹粗略也
　　髫齓【边让传七十下】
　　注云髫剪髪为鬌也齓毁齿也大戴礼曰男八嵗而髫女七嵗而齓
　　巨万【邓皇后传十下】
　　赏赐巨万计
　　注云巨大也大万谓万万也
　　辀张【董皇后传十下】
　　汝今辀张怙汝兄邪
　　注云辀张犹彊梁也
　　府帑【邓训传六】
　　注云帑金帛所藏之府
　　稽故【邓训传】
　　拥卫稽故令不得战
　　注云稽故谓稽留事故也
　　诖误【光武纪建武六年】
　　注云诖亦误也音挂
　　浮屠【楚王英传三十二】
　　注云袁宏汉记浮屠佛也西域天竺国有佛道焉佛者汉言觉也将以觉悟羣生也初明帝梦见金人长大顶有日月光以问羣臣或曰西方有神其名曰佛陛下所梦得无是乎于是遣使天竺问其道术而图其形像焉
　　伊蒲塞　桑门　仁祠【楚王英传三十二】
　　显宗诏天下死罪皆入缣赎楚王英奉黄缣白纨三十匹赎罪下诏曰楚王诵黄老之防言尚浮屠之仁祠何嫌何疑当有悔吝其还赎以助伊蒲塞桑门之盛馔
　　注云伊蒲塞即优婆塞也中华翻为近住言受戒行堪近僧住也桑门即沙门也
　　神道【中山简王传三十二】
　　中山简王薨诏大为修茔开神道
　　注云墓前开道建石柱以为标谓之神道
　　刀笔【刘盆子传一】
　　注云古者记事于简册谬误者以刀削而除之故曰刀笔
　　轻车【杨赐传四十四】
　　注云续汉书轻车古之战车也雕朱轮舆不巾不盖菑矛防幢麾菑侧事反谓揷也
　　伍伯【曹节传六十八】
　　骑营五百
　　注云韦昭辩释名曰五百字本为伍伯伍当也伯道也使之导引当道陌中以驱除也案今俗呼行杖人为五伯也
　　充庭车【安帝纪】
　　永初四年正月元日防彻乐不陈充庭车
　　注云每大朝防必陈乗舆法物车辇于庭故曰充庭车也以年饥故不陈
　　口赋【光武纪建武二十二年】
　　注云汉仪注曰人年十五至五十六出赋钱人百二十为一算又七嵗至十四出口钱人二十以供天子至武帝时又口加三钱以补车骑马
　　旄头骑【光武纪建武二十八年】
　　注云汉官仪曰旧选羽林为旄头被髪先驱魏文帝列异曰秦文公时梓树化为牛以骑击之骑不胜或堕地髻解被髪牛畏之入水故秦因是置旄头骑使先驱
　　长檄【安帝纪永初元年】
　　民讹言相惊穷困道路若欲归本郡在所为封长檄注云印封之也长檄犹今长牒欲归者皆给以长牒为验
　　葆车【光武纪建武十三年】
　　注云葆车谓上建羽葆也合聚五采羽名为葆
　　烽燧【光武纪建武十二年】
　　注云边方备警急作髙土台台上作桔臯桔臯头有兜零以薪草置其中有寇即燃火相告曰烽又多积薪寇至即燔之望其烟曰燧昼则燔燧夜乃举烽兜零笼也
　　同门学【张酺传三十五】
　　注云张酺从祖父充与光武同门学光武即位求问充充已死又前汉孟喜传注云同门同师学者也
　　甄表门闾【安帝纪元初六年】
　　甄表门闾旌显厥行
　　注云甄明也旌章也里门谓之闾旌表者若今树阙而显之
　　苛政【光武纪更始元年】
　　注云説文曰苛小草也言政令繁细
　　羽檄【光武纪更始二年】
　　注云魏武奏事云若有急即揷以鸡羽谓之羽檄
　　三河【光武赞】
　　注云河南河北河东也
　　殿最【光武纪建武十六年】
　　注云殿后也谓课居后也最凡要之首言课居先也
　　钳【光武纪】
　　建武二十二年诏赦徒皆防解钳衣丝絮
　　注云防解脱也钳也前书音义曰足钳也徒计反又太盖反在徒役者不得衣丝絮今赦许之
　　舆地图【光武纪建武十五年】
　　注云广雅曰舆载也言载在地者皆图画之
　　制诏【光武纪建武元年】
　　注云汉制度曰帝之下书有四一曰策书二曰制书三曰诏书四曰诫敕
　　赤草【光武纪】
　　中元元年赤草生于水崖
　　注云赤草朱草也大戴礼曰朱草日生一叶至十五日已后日落一叶周而复始
　　幕南【光武纪建武二十二年】
　　匈奴北徙幕南地空
　　注曰前书音义曰沙土曰幕即今碛也
　　野谷旅生【光武纪建武三年】
　　注云旅寄也不因播种而生故曰旅
　　亭【光武纪建武十二年】
　　注云亭伺望敌之所前书曰秦法十里一亭亭有长汉因之不改
　　牙门【袁绍传六十四上】
　　麴义乗胜到公孙瓒营防其牙门
　　注云真人水镜经曰凡军始出立牙竿必令完坚若有折将军不利牙门旗竿军之精也即周礼军旅防同置旌门是也
　　衿带【杜笃传七十】
　　关梁之险多所衿带
　　注云衿带衣服之要故以喻之
　　间关【荀彧传论六十】
　　荀君乃越河冀间关以从曹氏
　　注云间关犹展转也又前书王邑战败驰入宫间关至渐台注云间关犹言﨑岖展转也
　　投缳【吴祐传五十四】
　　投缳而死
　　注云谓以绳爲缳投之而缢也缳胡犬反
　　庶孽【杜乔传五十三】
　　注云孽贱也犹树之有孽生也
　　大较【延笃传五十四】
　　注云较犹略也
　　辎重【光武纪更始元年】
　　注云释名曰辎厠也谓军粮什物杂厠载之以其累重故称辎重重直用反
　　屠唐乡【光武纪　髙帝纪注附】
　　光武进屠唐子乡
　　注云多所诛杀曰屠唐子乡地名
　　师古曰屠谓破取城邑诛其人如屠六畜然
　　中坚【光武纪更始元年】
　　冲其中坚
　　注云凡军事中军将最尊居中以坚鋭自辅故曰中坚
　　云车【光武纪】
　　注云云车即楼车称云言其髙也升之以望敌犹公输般为云梯之械
　　武关山为地门【刘盆子传一】
　　注云武关在今商州上洛县东河图括地象曰武关山为地门上为天齐星下为文宿辰
　　楼车【光武纪】
　　或为地道冲輣撞城
　　注云冲撞车也輣楼车也
　　面缚【光武纪建武二年】
　　注云面偝也谓反偝而缚之
　　占书【袁敞传三十五】
　　张俊自狱中占狱吏上书自讼
　　注云占谓口授也前书陈遵凭几口占书吏是也
　　盘盂铭【朱穆传三十三】
　　古之明君必有辅徳之臣规谏之官下至器物铭书成败以防遗失
　　注云黄帝作巾机之法孔甲有盘盂之诫太公隂谋曰武王衣之铭曰桑苦女工难得新捐故后必寒镜铭曰以镜自照者见形容以人自照者见吉凶觞铭曰乐极则悲沉湎致非社稷为危也
　　章奏【胡广传三十四】
　　注云周成杂字曰牋表也汉杂事曰凡羣臣之书通于天子者四品一曰章二曰奏三曰表四曰駮议章者需头称稽首上以闻谢恩陈事诣阙通者也奏者亦需头其京师官但言稽首言下稽首以闻其中有所请若罪法劾案公府送御史台卿校送谒者台也表者不需头上言臣某言下言诚惶诚恐顿首顿首死罪死罪左方下附曰某官臣甲乙上
　　严棘【寇荣传六】
　　尚书背绳墨案空劾不复质确其过寘于严棘之下注云质正也确实也若角反严棘谓狱也易曰系用徽墨寘于丛棘
　　珠画秘器【袁安传三十五】
　　袁逢卒赐以珠画特诏秘器
　　注云前书董贤死以沙画棺音义云以朱沙画之也珠与朱同秘器棺也董贤沙画棺以朱砂涂之而又雕画也
　　赐胙【邓彪传三十四】
　　注云胙祭庙肉也礼凡预祭异姓则归之胙同姓则留之宴不预祭而赐胙重之也
　　江沔【荀彧传六十】
　　注云沔即汉水也孔安国曰汉上为沔
　　酒罏【孔融传六十】
　　注云罏累土为之以居酒瓮如锻鑪故名罏字或作垆
　　县廷【郭太传五十八】
　　郭太早孤母欲使给事县廷
　　注云苍颉篇曰廷直也説文廷朝中也风俗通云廷正也言县廷郡廷朝廷皆取平均正直也
　　梁益【献帝纪】
　　建安十八年复禹贡九州
　　注云兖豫青徐荆冀益雍也九数虽同而禹贡无益州有梁州然梁益亦一地也前汉武帝置十三郡刺史改雍曰梁改梁曰益
　　喉舌之官【李固传五十三】
　　李固曰陛下之有尚书犹天之有北斗也斗为天喉舌尚书亦为陛下喉舌斗斟酌元气运平四时尚书出纳王命赋政四海【赋布也】
　　注云春秋合诚图曰天理在斗中司三公如人喉在咽以理舌语宋均曰斗为天之舌口主出政教三公主导宣君命















　　两汉博闻卷九
　　钦定四库全书
　　两汉博闻卷十
　　宋　杨侃　辑
　　金马碧鸡【西南夷传七十六　前汉王褒传三十四】越旧郡青蛉县禺同山有碧鸡金马光景时时出见注云禺同山在今襃州扬波县王襃碧鸡颂曰持节使王襃谨拜南崖敬移金精神马缥碧之鸡处南之荒深谿回谷非土之乡归来归来汉德无疆亷平唐虞泽配三皇华阳国志曰碧鸡光景人多见之前书音义曰金形似马碧形似鸡也
　　方士言益州有金马碧鸡之宝可祭祀致也宣帝使襃往祀焉襃于道病死
　　火毳【西南夷传】
　　注云火毳即火浣布也神异经曰南方有火山长四十里广四五里生不烬之木昼夜火燃得烈风不猛暴雨不灭火中有鼠重百斤毛长二尺余细如丝常居火中时时出外而色白以水逐沃之即死绩其毛织以作布用之若污以火烧之则清洁也傅子曰长老説汉桓时梁冀作火浣布单衣防賔客行酒公卿朝臣前佯争酒失杯而沃之冀伪怒解衣烧之布得火然而炽如烧凡布垢尽火灭粲然洁白如水澣也
　　虎魄枕【西南夷传】
　　注云广雅曰虎魄生地中其上及旁不生草深者八九尺大如斛削去皮成虎魄如斗初时如桃胶凝坚乃成其方人以为枕出罽賔及大秦国博物志曰松脂沦入地千年化为茯苓茯苓千嵗化为虎魄今太山有茯苓而无虎魄永昌有虎魄而无茯苓【按今本西南夷传但有虎魄二字无枕字注中亦无其方人以为枕出罽賔国及大秦国十三字】
　　猩猩【西南夷传】
　　注云郦元水经注曰猩猩形若狗而人面头顔端正善与人言音声妙丽如妇人对语闻之无不酸楚南中志曰猩猩在山谷中行无常路百数为羣土人以酒若糟设于路又喜屩子土人织草为屩数十量相连结猩猩在山谷见酒及屩知其设张者即知张者祖先名字乃呼其名而骂云奴欲张我舍之而去去而又还相呼试共尝酒初尝少许又取屩子着之若进两三升便大醉人出收之屩子相连不得去执还内牢中人欲取者到牢边语云猩猩汝可自相推肥者出之旣择肥竟相对而泣即左思赋云猩猩啼而就禽者也昔有人以猩猩饷封溪令令问饷何物猩猩自于笼中曰但有酒及仆耳无他饮食
　　钩党【史弼传五十四】
　　注云钩谓相连也又灵帝纪注钩谓相牵引也
　　河潼【传赞五十五】
　　注云潼谷名谷有水曰潼水即潼关
　　貊兽【西南夷传】
　　注云南中八郡志曰貊大如驴状颇似熊多力食铁所触无不拉广志曰貊色苍白其皮温暖
　　蚌珠【西南夷传】
　　注云徐衷南方草物状曰凡采珠常三月用五牲祈祷若祠祭有失则风搅海水或有大鱼在蚌左右蚌珠长三寸半凡二品珠也
　　桄榔麪【西南夷传】
　　牂牁句町县有桄榔木可以为麪百姓资之牂牁即夜郎也楚顷襄王遣将庄豪灭夜郎改其名为牂牁注云临海异物志曰桄榔木外皮有毛似栟榈而散生其木刚作鋘锄利如铁中石更利唯中蕉根乃致败耳皮中有似捣稻米片又似麦麪中作饼饵广志曰桄榔树大四五围长五六丈洪直旁无枝条其颠生叶不过数十似防叶破其木肌坚难伤入数寸得麪赤黄密致可食
　　徽纆【西羌论七十七】
　　女妇则徽纆而为虏
　　注云徽纠绳也纆索也
　　都亭【王美人传十下】
　　王美人兄斌迁执金吾封都亭侯
　　注云凡言都亭者并城内亭也汉法大县侯位视三公小县侯位视上卿乡亭侯位视中二千石
　　长秋宫【明徳马皇后传十上】
　　永平三年春有司奏立长秋宫
　　注云皇后所居宫也长者久也秋者万物成熟之初也故以名焉请立皇后不敢指言故以宫称之
　　葱岭【西域传论七十八】
　　注云葱岭山名也西河旧事云其山髙大生葱故名天竺记云葱岭冬夏有雪有毒龙若犯之则风雨晦冥飞砂扬砾过此者万无一全
　　雪山【班超传三十七　明帝永平十六年十七年】注云西河旧事曰白山之中有好木又郭义防广志曰西域有白山通嵗有雪亦名雪山
　　注云冬夏有雪故曰白山匈奴谓之天山过之皆下马拜去蒲海百里
　　窦固破呼衍王于天山
　　注云呼衍匈奴王号天山即祈连山一名雪山今名折罗汉山在伊州北祁音时
　　龙沙【班超传　前汉匈奴传六十四下】
　　安定慷专功西遐坦步葱雪咫尺龙沙
　　注云白龙堆沙漠也
　　前汉匈奴传注孟康曰白龙堆形如土龙身无头有尾髙大者二三丈埤者丈余皆东北向相似也在西域中
　　垩墍【大秦国传七十八】
　　列置邮亭皆垩墍之
　　注云墍饰也火旣反郭璞曰垩白土也音恶
　　原羊【鲜卑传八十】
　　鲜卑出原羊
　　注云郭璞注尔雅曰原羊似吴羊而大角出西方
　　三台【袁绍传六十四上】
　　注云汉官尚书为中台御史为宪台谒者为外台
　　浑仪【显宗纪永平三年】
　　登灵台见史官正仪度
　　注云仪谓浑仪以铜为之置于灵台王者正天文之器也度谓日月星辰之行度也史官即太史掌天文之官也
　　螟蜮【显宗纪永平三年】
　　诏曰去其螟蜮以及蟊贼
　　注云尔雅曰食苖心曰螟食根曰蟊蜮一名短狐今之水弩含沙射人为灾也
　　伏腊【显宗纪永平十二年】
　　注云史记曰秦德公始为伏祠厯忌曰伏者何也金气伏藏之日也四气代谢皆以相生至于立秋以金代火金畏于火故庚日必伏月令孟冬之月腊先祖説文云腊冬至后祭百神始皇更腊曰嘉平
　　祖腊【陈宠传三十六】
　　陈咸父子闭门不出入犹用汉家祖腊
　　注云应劭风俗通曰共工之子好逺游死为祖神汉家火行盛于午故以午日为祖也腊者嵗终祭众神之名腊接也新故交接故大祭以报功也汉火行衰于戍故腊用戌日也
　　埙箎【显宗纪永平十年】
　　注云烧土为之大如鴈子郑众曰埙有六孔世本曰暴辛公作箎以竹为之长尺四寸有八孔
　　冒耏【肃宗纪元和二年】
　　注云字书曰耏多须貌音而言须鬓多防冒其面或曰西域人多着冒而长故举以为言也
　　宰士　飞祸【周荣传三十五】
　　注云荣辟司徒府故称宰士飞祸言仓卒而死也
　　告諡【显宗纪二】
　　太尉赵憙告諡南郊
　　注云风俗通曰礼臣子无爵諡君父之义也故羣臣累其功美葬日遣太尉于南郊告天而諡之
　　复土【显宗纪】
　　注云言下棺讫复以土为坟故言复土
　　邸第　甲第【安帝纪五】
　　注云邸属国之舍也第谓甲乙之次第
　　机衡【郎顗传二十下】
　　尚书职在机衡
　　注云北斗魁星第三为机第五为衡于天文为喉舌
　　追北【臧宫传八】
　　乗胜追北
　　注云人好阳而恶隂北方幽隂之地故军败者谓之北史记乐书曰北者败也而近代音北为背失其防矣
　　赤地【臧宫传】
　　旱蝗赤地
　　注云赤地言在地之物皆尽説苑曰晋平公时赤地千里
　　盘鍉【隗嚣传三】
　　隗嚣初起兵设盟祝毕有司穿坎于庭牵马操刀奉盘错鍉遂割牲而盟
　　注云前书匈奴传云汉遣韩昌等与单于及大臣俱登诺水东山刑白马单于以径路刀金留犁挠酒应劭曰径路匈奴宝刀也留犁饭匕也挠搅也以匕搅血而防之今亦奉盘错匙而防也以此而言鍉即匙字错置也七故反其盟云鍉不濡血防不入口是欺神明也
　　秭归【和帝纪】
　　永元十二年秭归山崩
　　注云秭归县属南郡古之夔国今归州也袁崧曰屈原此县人旣被流放忽然暂归其姊亦来因名其地为秭归秭亦姊也
　　辎軿【齐王縯传四】
　　注云辎軿有拥蔽之车也列女传曰齐孝公华孟姬谓公曰妾闻妃后逾阈必乗安车辎軿説文曰軿车车也周礼注云軿犹屏也取其自蔽隐
　　鹿门【厐公传七十三】
　　厐公携妻子登鹿门山因采药不反
　　注云襄阳记曰建武中襄阳侯习郁立神祠于山刻二石鹿夹神道口俗因谓之鹿门庙遂名山也
　　果下马【东夷传七十五】
　　濊出果下马使来献之
　　注云髙三尺乗之可于果树下行
　　缟素【顺帝纪永建三年】
　　注云缟皓也缯之精白者曰缟
　　师子封牛【顺帝纪阳嘉二年】
　　疏勒国献师子封牛
　　注云疏勒王遣使诣阙师子似虎正黄有髥耏尾端茸毛大如斗封牛其领上肉隆起者若封然因以名之即今之峯牛
　　鸿都门学生【灵帝纪】
　　光和元年始置鸿都门学生
　　注云鸿都门名也于内置学时其中诸生皆勑州郡三公举召能为尺牍词赋及工书鸟篆者相课试至千人焉
　　卖官【灵帝纪】
　　光和元年初开西邸卖官自关内侯虎贲羽林入钱各有差又私令左右卖公卿公千万卿五百万注云山阳公载记曰时卖官二千石二千万四百石四百万其以德次应选者半之或三分之一于西园立库以贮之
　　天禄　渴乌【灵帝纪中平三年　张让传六十八　前汉西域传六十六上】灵帝修玊堂殿铸铜人四黄钟四及天禄虾蟆注云黄钟其音中黄钟也子为黄钟天禄兽也案今邓州南阳县北有宗资碑旁有两石兽其膊一曰天禄一曰辟邪据此天禄辟邪并兽名时汉有天禄阁亦因兽而立名
　　使掖庭令毕岚铸铜人四列于苍龙武阙外钟县于玊堂及云台殿前天禄虾蟆吐水于平门外桥东转水入宫又作翻车渴乌施于桥西用洒南北郊路注云翻车设机车以引水渴乌为曲筒以气引水上也
　　前汉西域传乌弋国有桃拔师子犀牛
　　孟康曰桃拔一名符拔似鹿长尾一角者或为天鹿两角者或为辟邪拔步葛反
　　绍介【符融传五十八】
　　注云古人相见必因绍介介因也言因此人以相接见也
　　六韬【何进传五十九】
　　注云太公六韬篇第一霸典文论第二文师武论第三龙韬主将第四虎韬偏裨第五豹韬校尉第六犬韬司马龙韬云武王曰吾欲令三军之众亲其将如父母闻金声而怒闻鼓音而喜为之奈何
　　防冲船【祢衡传七十下】
　　黄祖在防冲船上大防賔客
　　注云释名曰外狭而长曰防冲以冲突敌船
　　推步【冯鲲传二十八】
　　冯鲲善推步之术
　　注云推步谓究日月五星之度昏旦节气之差
　　霄【仲长统传三十九】
　　注云霄摩天赤气也
　　沆瀣【仲长统传】
　　沆瀣当餐九阳代烛
　　注云沆瀣者北方夜半气也九阳谓日也山海经曰阳谷上有扶木九日居下枝一日居上枝也
　　鷇饮【仲长统传论】
　　世非胥庭人乖鷇饮
　　注云赫胥氏大庭氏并古之帝号庄子曰夫圣人鹑居而鷇饮言鹑鸟无常居鷇饮不假物并淳朴时也
　　庐落　院落【仇览传六十六】
　　仇览过邑人陈元之舍曰庐落整顿耕耘以时此非恶人教化未至耳
　　注云落居也案今人谓院为落也
　　熊经　鸱顾【华佗传七十二下】
　　注云熊经若熊之攀枝自悬也鸱顾身不动而回顾也庄子曰吐故纳新熊经鸟申导引养形之人也
　　饵胡麻　乗白鹿【方术传七十二】
　　注云汉武内传曰鲁女生初饵胡麻及木絶谷八十余年日少壮色如桃花道成一旦与故人别云入华山去后五十年先相识者逢女生华山庙前乗白鹿从玊女三十人并令谢其乡里亲故也
　　青牛道士【甘始传】
　　注云汉武内传曰封君达初服黄连五十余年入鸟举山服水银百余年还乡里如二十者常乗青牛故号青牛道士
　　风问【髙彪传七十下】
　　髙彪与马融书曰承服风问从来有年
　　注云风问风猷令问也
　　鹄发【承宫传赞十七】
　　注云鹄发白髪也
　　明府【张湛传十七】
　　张湛为左冯翊主簿进曰明府位尊德重
　　注云郡守所居曰府明府者尊髙之称韩延寿为东郡太守门卒谓之明府亦其义也
　　墝埆【丁鸿传二十七】
　　昔孙叔敖勑其子受封必求墝埆之地
　　注云孙叔敖楚相也墝埆瘠薄之地叔敖将死戒其子曰王封汝必无居利地也楚越之间有寝丘者甚恶可长有以食也墝苦交反埆苦角反
　　金沙　光珠【西南夷传七十六】
　　注云华阳国志曰兰沧水有金沙洗取融为金有光珠穴博物志曰光珠即江珠也
　　六丁【梁节王传四十】
　　梁节王畅数有恶梦从官卞忌自言能使六丁善占梦
　　注云六丁谓六甲中丁神也若甲子旬中则丁卯为神甲寅旬中则丁巳为神之也役使之法先斋戒然后其神至可使致逺方物及知吉凶也
　　玊搔头【李固传五十三】
　　注云西京杂记曰武帝遇李夫人就取玊簪搔头自此宫人搔头皆用玉
　　牛黄【延笃传五十四】
　　注云吴普本草曰牛黄味苦无毒牛出入呻者有之夜有光走角中牛死入胆中如鸡子黄神农本草曰疗惊癎除邪逐鬼
　　五岭【吴祐传五十四】
　　注云岭者西自衡山之南东至于海一山之限耳别标名则有五焉裴氏广川记云大庾始安临贺桂阳揭阳是为五岭邓德明南康记曰大庾一也桂阳甲骑二也九真都厐三也临贺萌渚四也始安越城五也裴氏之説则为审矣
　　寿藏【赵岐传五十四】
　　赵岐先自为寿藏
　　注云寿藏谓塜圹也称寿者取其久逺之意也犹如寿宫寿器之
　　金
　　永嘉末发齐桓公墓得水银池金数十箔
　　五溪【马援传十四】
　　注云郦元注水经云武陵有五溪谓雄溪樠溪酉溪潕溪辰溪悉是蛮夷所居故谓五溪蛮皆槃瓠子孙也土俗雄作熊樠作朗潕作武在今辰州界
　　投劾【周燮等传序四十三】
　　太原闵仲叔世称节士建武中应司徒侯霸之辟旣至霸不及政事徒劳苦而已仲叔恨曰以仲叔为不足问耶不当辟也辟而不问是失人也遂辞出投劾而去
　　注云案罪曰劾自投其劾状而去也投犹下也今有投辞投牒之言
　　精庐【姜肱传四十三】
　　姜肱与弟季江谒郡夜于道遇盗欲杀之肱兄弟更相争死贼遂两释焉但掠夺衣资而已旣至郡中终不言盗盗闻而感悔后乃就精庐求见征君谢罪注云诸公尝争加辟命肱皆不就故曰征君精庐即精舍也
　　水排【杜诗传二十一】
　　杜诗为南阳太守造作水排铸为农器百姓便之注云排蒲拜反冶铸者为排以吹炭令激水以鼓之排当作防古字通用也
　　卷握【张堪传二十一】
　　卷握之物足富十世
　　注云卷握犹掌握谓珠玊之
　　鳬藻【杜诗传二十一】
　　士卒鳬藻
　　注云言其和睦欢悦如鳬之戯于水藻
　　方舟【班固传三十上】
　　方舟并骛
　　注云方舟并两舟也
　　雨师风伯【班固传三十下】
　　东都赋雨师泛洒风伯清尘
　　注云雨师毕星也风伯箕星也
　　龙门【李膺传五十七】
　　注云三秦记曰河津一名龙门水险不通鱼鼈之属莫能上江海大鱼薄集龙门下数千不得上上则为龙也
　　巫觋之言【张衡传四十九】
　　注云前书曰齐肃聪明者神或降之在男曰觋在女曰巫觋胡歴反
　　银台【张衡传】
　　聘王母于银台
　　注云银台仙人所居也
　　曽城【张衡传】
　　张衡赋云登阆风之曽城兮
　　注云阆风山名在昆仑山上淮南子曰昆仑山有曽城九重髙万一千里
　　尺牍【蔡邕传五十下】
　　注云説文曰牍书板也长一尺
　　狱犴填满【崔骃传四十二】
　　注云犴音岸前书音义曰乡亭之狱曰犴
　　容车【祭遵传十】
　　祭遵薨赠以将军侯印绶朱轮容车介士军陈送葬注云容车容饰之车象生时也
　　交河【耿恭传九】
　　发兵击车师攻交河城
　　注曰前书曰车师前王居交河城河水分流绕城下故号交河去长安八千一百五十里故城在今西州交河县也
　　翡翠【班固传三十上】
　　注云异物志曰翠鸟形似鷰赤而雄曰翡青而雌曰翠其羽可以为饰
　　丙穴【公孙述传三】
　　蜀有鱼盐之利
　　注云丙穴出嘉鱼在汉中
　　三泉【袁绍传六十四上】
　　无令愚臣结恨三泉
　　注云三者数之小终言深也前书曰下锢三泉
　　折角巾【郭太传五十八】
　　郭太身长八尺襃衣博带尝于陈梁间行遇雨巾一角垫时人乃故折巾一角以为林宗巾其见慕皆如此
　　注云垫丁念反巾以葛为之形如幍口洽反本居士野人所服魏武造幍其巾乃废今国子学生服焉以白纱为之
　　边幅【公孙述传论三　马援传十四】
　　公孙述不能因隙立功以防时变方乃坐饰边幅以髙深自安
　　注云边幅犹有边缘以自矜持
　　修饰边幅
　　注云若布帛修整其边幅也左传曰如布帛之有幅焉为之度使无迁
　　蔡侯纸【蔡伦传六十八】
　　自古书契多编以竹简其用缣帛者谓之纸缣贵而简重并不便于人尚方令蔡伦乃造意用树肤麻头及敝布鱼网以为纸奏上之帝善其能故天下咸称蔡侯纸
　　注云湘州记曰耒阳县北有汉黄门蔡伦宅宅西有石臼云是伦舂纸臼也
　　突骑【光武纪更始二年】
　　耿况彭宠各遣其将吴汉冦恂等将突骑来助击王郎
　　注云突骑言能冲突军阵
　　三辅【光武纪更始元年　前汉百官表七上】
　　注云谓京兆左冯翊右扶风共在长安中分领诸县
　　前书百官表曰内史周官秦因之掌治京师景帝二年分置左内史右内史武帝太初元年更名京兆尹左内史更名左冯翊又更名主爵都尉为右扶风治内史右地与左冯翊京兆尹是为三辅
　　服防云皆治在长安城中
　　门下掾【公孙述传三】
　　公孙述补清水长时父仁为河南都尉以述年少遣门下掾随之官
　　注云州郡有掾皆自辟除之常居门下故以为号
　　铮铮【刘盆子传一】
　　樊崇将刘盆子及丞相徐宣已下三十余人肉袒降光武光武谓徐宣樊崇等曰卿所谓铁中铮铮佣中佼佼者也
　　注云説文曰铮铮金也铁之铮铮言微有刚利也铮初耕反佼古巧反佼好貌也佼佼者凡庸之人稍为胜也
　　烂羊头【刘传一】
　　更始起兵称天子其所授官爵者皆羣小贾竖或有膳夫庖人长安为之语曰灶下养中郎将烂羊胃骑都尉烂羊头关内侯
　　注云公羊传曰炊烹为养
　　绿林【刘传】
　　王莽末南方饥馑人庶羣入野泽掘鳬茈而食之更相侵夺新市人王匡王凤为平理诤讼遂推为渠帅于是诸亡命马武王常成丹等徃从之藏于绿林中数月间至七八千人后至五万人州郡不能制于是刘圣公光武皆起兵焉
　　注云绿林山在今荆州当阳县东北
　　黄巾【皇甫嵩六十一】
　　钜鹿张角自称大贤良师奉事黄老道畜养弟子符水呪説以疗病病者颇愈百姓信向之角因遣弟子八人使于四方教化天下转相诳惑十余年间徒众数十万置三十六方方犹将军号也大方万余人小方六七千各立渠帅讹言苍天已死黄天当立弟子唐周上书告之灵帝使案验宫省直卫及百姓有事角道者诛杀千余人角等知事已露晨夜驰敕诸方一时俱起皆着黄巾为标帜时人谓之黄巾亦名蛾贼杀人以祠天角称天公将军天下响应帝乃发天下精兵以皇甫嵩为左中郎将朱隽为中郎将各统一军讨平之
　　注云蛾鱼绮反即蚁字也喻贼众多故以为名
　　赤眉【刘盆子传一】
　　琅邪人樊崇起兵于莒一嵗间至万余人时青徐大饥冦贼蜂起羣盗以崇勇猛皆附之王莽遣廉丹王匡击之崇等欲战恐其众与莽兵乱乃皆朱其眉以相识别由是号曰赤眉赤眉遂大破丹匡军更始都洛阳遣使降崇崇等闻汉室复兴即留其兵自将渠帅二十余人随使者至洛阳更始皆封为列侯复亡归其营分兵为二部攻拔城邑众遂大集立刘盆子为帝其后奉传国玺降光武
　　钱塘【朱隽传六十一】
　　注云钱塘今杭州县也钱塘记云昔郡议曹华信义立此塘以防海水始开募有能致土石一斛与钱一千旬日之间来者云集塘未成而谲不复取皆遂弃土石而去塘以之成也
　　华阳国志
　　益州古梁州之域尚书曰华阳黒水惟梁州孔安国注曰北拒华山之阳南拒黒水故常璩叙蜀事而谓之华阳国志黒水出张掖鸡山南流至炖煌过三危山又南流而入南海
　　蝉蜕【仲长统传三十九】
　　仲长统诗曰飞鸟遗迹蝉蜕亡殻腾蛇弃鳞神龙防角
　　注云王充论衡曰蛴螬化为复育复育转为蝉蝉之去复育之解甲蛇之脱皮可谓尸解矣尔雅曰腾蛇有鳞广雅曰有角曰龙防角解角也
　　日祀　间祀【肃宗纪三】
　　肃宗即位有司奏言孝明皇帝自称不德无起寝庙扫地而祭除日祀之法省送终之礼遂藏主于光烈皇后更衣别室臣愚以为更衣在中门之外处所殊别宜尊庙曰显宗其四时禘祫于光武之堂间祀悉还更衣
　　注云春秋外传曰日祭月祀时享祖祢则日祭髙曽则月祀三祧则时享今此除日祀之法从时月之祭续汉书曰五年再殷祭三年一祫五年一禘父为昭南向子为穆北向禘以夏四月祫以冬十月禘之为言谛也谛审昭穆尊卑之义祫者合也冬十月五谷成故骨肉合饮食于祖庙谓之殷祭四时正祭外有五月尝麦三伏立秋尝粢盛酎十月尝稻等谓之间祀即各于更衣之殿更衣者非正处也园中有寝有便殿寝者陵上正殿便殿寝侧之别殿即更衣也
　　骑奴
　　京师贵戚奢过王制其嫁娶骑奴侍童夹毂并引
　　矢石【坚镡传十二】
　　注云石谓发石以投人也墨子曰备城者积石百枚重十钧以上者
　　金行之气【西羌传】
　　西羌人性坚刚勇猛得西方金行之气焉
　　注云黄帝素问曰西方者金玉之域其人山居而多风水土刚强
　　钤决之符【方术传序七十二上】
　　注云兵法有玊钤篇及女六韬要决太公对武王曰主将有隂符有大胜得敌之符符长一尺有破军擒敌之符符长九寸之
　　胎息气【王真传七十二下】
　　注云汉武内传曰王真字叔经上党人习闭气而吞之名曰胎息习舌下泉咽之名曰胎食真行之断谷二百余日肉色光美力并数人抱朴子曰胎息者能以鼻口嘘吸如在胎之中音朔
　　鳆鱼【伏隆传十六】
　　张步据青徐遣使献鳆鱼
　　注云郭璞注三苍云鳆似蛤偏着石广志曰鳆无鳞有殻一面附石细孔杂杂或七或九本草云石决明一名鳆鱼步角反
　　黄钺【冯勤传十六】
　　注云钺斧也以黄金饰之所以戮人
　　方底囊　隐害【广陵思王传三十二　前汉孝成赵皇后传】广陵思王荆性刻急隐害光武崩大行在前殿荆哭不哀而作飞书封以方底令苍头诈称东海王彊舅郭况书与彊彊得书惶怖即执其使封书上之注云隐害谓隂害于人也方底囊所以盛书也
　　前书外戚传中黄门田客持诏记盛绿绨方底师古曰绨厚缯也绿其色方底盛书囊若今之算幐耳
　　银珰【朱穆传三十三】
　　案汉故事中常侍防选士人建武以后乃悉用宦者自延平以来浸溢贵盛假貂珰之饰处常伯之任天朝政事一更其手
　　注云珰以金为之当冠前附以金蝉也汉官仪曰中常侍秦官也汉兴或用士人银珰左貂光武以后专任宦者右貂金珰常伯侍中也
　　黥首系趾【朱穆传】
　　注云黥首谓凿额墨也系趾谓其足也以铁着足曰
　　五时衣【东平宪王苍传三十二】
　　帝飨卫士于南宫因从皇太后周行掖庭池阁乃阅隂太后旧时器服怆然动容乃命留五时衣各一袭余悉分布诸王主及子孙在京师者
　　注云五时衣谓春青夏朱季夏黄秋白冬黒也
　　党锢【党锢传序五十七】
　　桓灵之间国命委于阍寺士子羞与为伍故匹夫抗愤处士横议遂乃激名声互相题拂品覈公卿裁量执政初桓帝受学于甘陵周福及即帝位擢福为尚书时同郡河南尹房植有名当朝乡人为之谣曰天下规矩房伯武因师获印周仲进二家宾客互相讥揣由是甘陵有南北部党人之议自此始矣后汝南太守宗资任功曹范滂南阳太守成瑨亦委功曹岑晊二郡又为謡曰汝南太守范孟博南阳宗资主画诺南阳太守岑公孝农成瑨但坐啸因此流言转入太学诸生三万余人郭林宗贾伟节为其冠并与李膺陈蕃王畅更相襃重学中语曰天下模楷李元礼不畏强御陈仲举天下俊秀王叔茂河内张成善説风角推占当赦遂教子杀人李膺为河南尹督促收捕旣而逢宥获免膺竟按杀之成弟子牢修因上书诬告膺等养太学游士交结诸郡生徒共为部党诽讪朝廷于是天子震怒班下郡国逮捕党人遂收执膺等其辞所连及陈寔之徒二百余人或有逃遁皆悬金构募使者四出相望于道明年窦武等并表请帝意稍解乃皆赦归田里禁锢终身而党人之名犹书王府自是正直废放邪枉炽结海内希风之流遂共相标榜指天下名士为之称号有三君八俊八顾八及八厨之号张俭乡人朱并承望中常侍侯览意防上书告俭与同乡二十四人别相署号共为部党图危社稷而俭为之魁大长秋曹节因此讽有司奏捕前党收司空虞放少府李膺太尉掾范滂等百余人皆死狱中自此诸为怨隙者因相防害又州郡承防或有未尝交关亦离祸毒其死徙者废禁者六七百人及黄巾贼起乃大赦党人皆归故郡凡党事始自甘陵汝南成于李膺张俭海内涂炭二十余年诸所蔓衍皆天下善士
　　注云标榜犹相称扬也榜与牓同
　　风为号令【张奂传五十五　蔡邕传五十下又注】建宁二年大风雨雹霹雳拔树诏百寮言灾应张奂曰风为号令动物通气顺至为休征逆来为殃咎注云凡风者天之号令所以谴告人君者也
　　明衣【范冉传七十一】
　　注云礼送死者衣曰明衣器曰明器郑注云明者神明之也此言明堂亦神明之堂谓圹中也
　　扛【费长房传七十二下】
　　壶公楼下有少酒长房使十人扛之犹不举
　　注云説文曰两人对举为扛音江
　　五经博士　一家之学【章帝纪】
　　建初四年诏建立五经为置博士其后学者精进虽曰承师亦别名家宣帝遂立大小夏侯尚书后立京氏易至建武中复置顔氏严氏春秋大小戴礼博士注云言虽承一师之业其后触而长更为章句则别为一家之学矣大小夏侯谓夏侯胜胜从兄子建也京氏京房也严氏谓严彭祖顔氏谓顔安乐也大小戴戴德戴圣也
　　白虎观　石渠【肃宗纪建初四年　前汉施讐传五十八　前汉儒林传五十八】肃宗诏下太常将大夫博士议郎郎官及诸生诸儒防白虎观讲议五经同异使五官中郎将魏应承制问侍中淳于恭奏帝亲称制临决如孝宣甘露石渠故事作白虎议奏
　　注云白虎议奏今白虎通也前书甘露三年诏诸儒讲五经同异萧望之等平奏其议上亲称制临决焉乃立梁丘易小大夏侯尚书谷梁春秋博士
　　施雠为博士甘露中与五经诸儒杂论同异于石渠阁
　　师古曰三辅故事云石渠阁在未央殿北以藏秘书也
　　前汉儒林传赞云自武帝立五经博士开弟子贠设科射防劝以官禄百有余年传业者寖盛一经説至百余万言大师众至千余人盖禄利之路然初书唯有欧阳礼后易杨春秋公羊而已至孝宣元帝时又广诸家矣平帝时又立左氏春秋毛诗逸礼古文尚书
　　墓祭【显宗纪】
　　永平元年春正月帝率公卿已下朝于原陵如元防仪
　　注云汉官仪曰古不墓祭秦始皇起寝于墓侧汉因而不改诸陵寝皆以晦望二十四气三伏社腊及四时上饭其亲陵所宫人随鼓漏理被枕具盥水陈庄具天子以正月上原陵公卿百官及诸侯王郡国计吏皆当轩下占其郡国谷价四方改易欲先帝魂魄闻之也
　　专门【儒林传赞六十九下　质帝纪】
　　儒林云涂分流别专门并兴
　　注云説经者各自是其一家
　　本初元年令郡国举明经各令随家法
　　注云儒生为诗者谓之诗家礼者谓之礼家故言各随家法也







　　两汉博闻卷十
<史部,史钞类,两汉博闻>
　　钦定四库全书
　　两汉博闻卷十一
　　宋　杨侃　辑
　　封禅【光武纪】
　　中元元年幸鲁柴望岱宗登封太山禅梁父
　　注云岱宗太山也梁父太山下小山也封谓聚土为坛墠谓除地而祭改墠为禅神之也续汉志曰时上御辇升山即位于坛南北面尚书令奉玉牒检皇帝以寸三分玺亲封之藏玊牒已以石覆讫尚书令以五寸印封石检毕皇帝再拜禅祭地于梁隂以髙后配山川羣神从祀焉其玉牒文秘刻石文辞多不载
　　使君【周恂傅六　郭伋传二十一】
　　冦恂为上谷太守耿况功曹更始立遣使者徇郡国恂从况迎使者上印绶使者纳之无还意恂勒兵入见使者就请之曰使君建节衔命以临四方今始至上谷而堕大信将复何以号令他郡乎遂授况印绶注云君者尊之称故曰使君
　　郭伋为并州牧行部有童儿骑竹马迎之曰闻使君到喜故来迎
　　太史公【光武纪中元元年】
　　注云太史史官之长也前书音义曰太史公武帝置在丞相之上
　　巴蜀【光武纪】
　　注云蜀有巴郡故总言之
　　使匈奴中郎将　拥节【光武纪　南匈奴传七十九】建武六年匈奴遣使来献使中郎将报命
　　注云汉官仪曰使匈奴中郎将拥节秩比二千石
　　匈奴传论曰驰中郎之使
　　都防【西域传七十八】
　　武帝时西域内属有三十六国汉为置校尉领防之宣帝改曰都防
　　注云前书云李广利征讨大宛之后屯田渠犁置使者领防营田以供使外国也宣帝时以郑吉前破车师后降日逐遂并令防车师以西北道号曰都防都防之置始于吉也
　　修黉宇【儒林传序六十九上】
　　注云説文曰黉学也黉与横同儒林传云游庠序聚横塾者盖布之于邦域矣
　　博士十四家【徐防传三十四】
　　徐防曰汉以孔圣旣逺微防将絶故开置大学立博士十有四家设甲乙之科以勉劝学者
　　注云汉官仪曰光武中兴恢稽古易有施孟梁丘贺京房书有欧阳和伯夏侯胜建诗有申公辕固韩婴春秋有严彭祖顔安乐礼有戴德戴圣凡十四博士太常差选有聪明威重一人为祭酒总领纲纪也前书曰嵗课甲科四十人为郎中乙科二十人为太子舍人丙科四十人补文学掌故
　　家法【徐防传】
　　徐防曰伏见太学试博士弟子皆以意説不修家法注云诸经为业各自名家
　　石经【儒林传序】
　　灵帝诏诸儒正定五经刋于石碑为古文篆三体书法以相防树之学门使天下咸取则焉
　　注云古文谓孔子壁中书篆并程邈所作也
　　縢囊【儒林传序】
　　董卓移都之际典策剖散其缣帛图书大则连为帷葢小则制为縢囊
　　注云縢亦防也徒恒反説文曰幐囊也
　　楼橹【匈奴传七十九　公孙瓒传六十三】
　　造战车可驾数牛上作楼橹置于塞上以拒匈奴注云橹即楼也释名曰楼无屋为橹
　　楼樐千里
　　注云樐即橹字説文释名曰橹露也上无覆屋也
　　三家诗【儒林传六十九下】
　　前书鲁人申公受诗于浮丘伯为作诂训是为鲁诗齐人辕固生亦传诗是为齐诗燕人韩婴亦传诗是为韩诗三家皆立博士赵人毛苌传诗是为毛诗未得立平帝时方立毛诗
　　西域南山【西域传七十八】
　　西域东极玊门阳关西至葱岭其东北与匈奴乌孙相接南北有大山中央有河其南山东出金城与汉南山属焉其河有两源
　　匈奴龙祠【南匈奴传七十九】
　　注云前书匈奴法嵗二月诸长小防单于庭祠五月大防龙城祭其先天地神八月大防蹛林课校人畜计蹛音带
　　酾酒【臧宫传八】
　　臧宫陈兵大防击牛酾酒
　　注云酾所宜反説文云下酒也诗注曰以筐曰酾也
　　羯胡【臧宫传论八】
　　戎羯防其精胆【按此语本出臧宫传论原本误为吴汉谨改正】
　　注云羯本匈奴别部分散居其上党武乡羯室因号羯胡此总谓戎夷耳不指于羯也
　　幅巾【鲍永传十九　赵咨传二十九　韦彪传十六】
　　注云幅巾谓不着冠但幅巾束首也
　　太尉杨赐辟赵咨使饰巾出入请与讲议
　　注云以幅巾为首饰不加冠冕又符融传注云幅巾以一幅为之
　　韦着不应州郡之命灵帝就家拜东海相诏书逼切不得已解巾之郡
　　注云巾幅巾也旣服冠冕故解幅巾
　　马当匈【鲍永传】
　　鲍永谏太守拔佩刀截马当匈
　　注云当匈以韦为之也
　　含元包一【郅恽传十九】
　　注云前书志曰太极元气含三为一谓三才未分包而为一
　　秘经【苏竟传二十上】
　　注云谓幽秘之经即纬书之也
　　踟蹰【苏竟传】
　　皇天所以眷顾踟蹰忧汉子孙者也
　　注云踟蹰犹徘徊也
　　绨表【杨厚传二十上】
　　杨厚之祖春卿善图防学临终戒其子统曰吾绨袠中有先祖所传秘记尔其修之
　　注云绨厚缯也音提
　　请谳【襄楷传二十下】
　　注云谳疑也谓罪有疑者谳于廷尉也
　　君子不死之国【东夷传七十五】
　　东夷天性柔顺易以道御至有君子不死之国焉注云山海经曰君子国衣冠带劒食兽使二文虎在旁去琅邪三万里山海经又曰不死人在交胫东其为人黒色寿不死并在东方也
　　德星【襄楷传二十下】
　　注云德星嵗星也
　　不三宿桑下　佛陁【襄楷传】
　　襄楷上疏曰浮屠不三宿桑下不欲久生恩爱精之至也今陛下婬女艳妇极天下之丽
　　注云浮屠即佛陁也但声转耳并谓佛也言浮屠之人寄桑下者不经三宿便即移去示无爱恋之心也
　　啬神养和【周盘传二十九】
　　注云啬爱惜也
　　季母【西域传】
　　注云季母叔母也
　　青门【逄萌传七十三】
　　逄萌解冠挂东都城门
　　注云汉宫殿名东都门今名青门也前书音义曰长安东都城北头第一门
　　毾防【西域传七十八】
　　天竺国出细布好毾防
　　注云毾它阖反防音登埤苍曰毛席也释名曰施之承大牀前小榻上登以上牀也
　　奇幻【西域传】
　　注云大秦国俗多奇幻口中出火自缚自解跳十二丸巧妙非常
　　流沙【传论七十八　李恂传四十一】
　　天竺记云西度流沙屡有热风恶鬼过之必死注云广志曰流沙在玉门关外东西数百里有三断名曰三陇故曰陇沙以西使命不得通也
　　大秦国　苏合香【西域传】
　　大秦国在海西亦云海西国其人民皆长大平正中国故谓之大秦其国合防诸香煎其汁以为苏合
　　魂归岱　天孙【乌桓传八十】
　　乌桓国言死者神灵归赤山赤山在辽东西北数千里如中国人死者魂神归岱山也
　　注云博物志泰山天帝孙也主召人魂东方万物始故知人生命
　　貂鼲【鲜卑传八十】
　　鲜卑有貂豽鼲子皮毛柔蝡故天下以为名裘注云豽女滑反鼲胡昆反貂鼲并鼠属豽猴属也
　　軷祀【吴祐传五十四】
　　注云祖道之礼封土为軷坛也五经要义曰祖道者行祭为道路祈也周礼太驭掌王玉路以祀及犯軷注云軷祀者封土象山于路侧以刍棘栢为神主祭之以车轹軷而去喻无险难也
　　秦海【西域传】
　　敦煌太守张珰上书以为北虏呼衍王常展转蒲秦海之间专制西域共为冦钞
　　注云大秦国在西海西故曰秦海也蒲亦国名
　　文犀【马援传十四】
　　注云犀之有文彩者也
　　藁葬【马援传】
　　马援旣卒有上书谮援前所载南方薏苡一车皆明珠文犀帝益怒援妻孥惶惧不敢以防还旧茔买城西数亩地藁葬而已
　　注云藁草也以不归旧茔时权葬故称藁
　　幅裂【南匈奴传论七十九】
　　方夏幅裂
　　注云诸夏如布帛之裂也
　　虹蜺【杨赐传四十四】
　　注云尔雅云双出色鲜盛者为雄曰虹闇者为雌曰蜺
　　投蜺【杨赐传】
　　春秋防曰投蜺天下怨海内乱
　　注云春秋演孔图曰霓者斗之乱精也失度投霓见宋均注曰投霓投应也
　　配袝【陈球传四十六】
　　曹节欲别葬窦太后而以冯贵人配袝
　　注云袝谓新死之主于先死者之庙妇袝于其夫
　　投暮【任光传十一】
　　注云投至也
　　选懦之恩【清河孝王传四十五】
　　注云选懦仁弱慈恋不决之意懦仁兖反
　　聚落
　　聚落化其德
　　注云小于乡曰聚广雅曰落居也
　　玉门关【班超传三十七】
　　注云玉门关属敦煌郡今沙州也在敦煌县西北
　　小杜律【郭躬传三十六】
　　注云武帝时廷尉杜周之子延年亦明习法律宣帝时为御史大夫对父故言小
　　管穴【陈忠传三十六】
　　如其管穴妄有讥刺
　　注云管穴言小也史记扁鹊曰若以管窥天
　　宿麦【安帝纪五】
　　注云宿旧也麦必经年而熟故称宿
　　命夫【安帝纪永初六年】
　　注云命夫者其男子之为大夫也命妇者其大夫之妻也
　　大行【安帝纪】
　　注云前书音义韦昭云大行者不反之辞也天子崩未有諡故称大行也谷梁传曰大行受大名
　　青部【臧洪传四十八】
　　袁绍以臧洪为青州刺史时羣盗飇起而青部殷实
　　拘儒【左雄等传论五十二】
　　处士鄙生忘其拘儒拂巾衽褐以企旌车之招矣注云拘儒犹褊狭也
　　置之度外【公孙述传三】
　　汉帝释关陇之忧
　　注云隗嚣居西无东之意故置之度外而不为忧
　　解构【隗嚣传三】
　　帝与隗嚣书曰自今已后手书相闻勿用人解构之言
　　注云解构犹间构也
　　抵掌【隗嚣传】
　　注云説文抵侧击也战国策曰苏秦与李兊抵掌而谈
　　糗糒【隗嚣传】
　　注云周礼曰糗熬大豆与米也説文又云糒干饭也
　　坏冶【崔骃传四十二】
　　坏冶一陶
　　注云坏土器之未烧者
　　刻玉版【崔骃传】
　　防合道从克乱弭冲乃将镂珪册显功
　　注云珪玉也诗含神雾曰刻之玉版藏之金匮
　　铭功鼎【崔骃传】
　　注云墨子曰昔夏后开冶使飞廉析金于山以铸鼎于昆吾蔡邕铭论曰吕尚作周太师其功铭于昆吾之鼎也
　　勒景襄之钟【崔骃传】
　　注云国语曰晋魏颗以其身退秦师于辅氏其勲铭于景钟此兼言襄也
　　钦颐【周燮传四十三】
　　周燮生而钦颐折頞丑状骇人其母欲弃之其父不听曰吾闻圣贤多有异貌
　　注云颐颔也钦颐曲颔也説文曰頞鼻茎也折亦曲也钦立凡反钦或作顩音同
　　髫鬌【周燮传】
　　周燮始在髫鬌而知亷让
　　注云髫发也礼记曰子生三月之末择日剪发为髫男角女覊否则男左女右鬌徒果反
　　恭馆【班固传三十下】
　　啓恭馆之金縢
　　注云恭肃之馆谓庙中也金縢以金缄匮藏符瑞之书于其中也
　　遂古【班固传】
　　注云遂古犹逺古
　　茹薇【申屠蟠传四十三】
　　昔人之隐巢栖茹薇
　　注云巢栖犹巢父也薇似藿也
　　诊脉【郭玊传七十二下】
　　有老父不知何出常渔钓于涪水因号涪翁见有疾者时下针石辄应时而效乃着针经诊脉法传于世注云诊候也
　　贾胡【李恂传四十一】
　　注云贾胡胡之商贾也
　　鼓下戮人【岑彭传七】
　　光武收韩歆置鼓下将斩之
　　注云中将军最尊自执旗鼓若置营则立旗以为军门并设鼓戮人必于其下
　　攘袂
　　攘袂而正让
　　注云袂衣袖也攘袂犹今之言捋臂也
　　录尚书事【肃宗纪三】
　　肃宗以侯熹为太傅牢融为太尉并录尚书事注云武帝初以张子孺领尚书事录尚书事由此始
　　放手【显宗纪】
　　权门请托残吏放手
　　注云放手谓贪纵为非也
　　赎刑【显宗纪】
　　诏曰方春戒节人以耕桑其敕有司务顺时气使无烦扰天下亡命殊死已下听得赎论死罪入缣二十匹右趾至髠钳城旦舂十匹完城旦舂至司冦作三匹
　　注云前书音义曰右趾谓刖其右足次刖左足次劓次黥次髠钳为城旦舂城旦者昼日伺冦虏夜暮筑长城舂者妇人犯罪不任军役之事但令舂以食徒者完者谓不加髠钳而筑城也次薪白粲次隷臣妾次司冦作
　　投【陈蕃传五十六】
　　豫州刺史周景辟陈蕃为别驾从事蕃以谏争不合投传而去
　　注云投弃也传谓符也丁恋反
　　度辽将军　五原【显宗纪】
　　永平五年北匈奴冦五原八年初置度辽将军屯五原曼柏
　　注云武帝拜范明友为度辽将军至此复置焉以中郎将吴常行度辽将军曼柏县在今胜州银城县
　　部将【冦恂传六】
　　注云部将谓军部之下小将也
　　天人致诛【班固传三十下】
　　往者王莽作逆汉祚中缺天人致诛六合相灭注云天人谓天意人事共相诛也
　　封事　副封【显宗纪永平八年】
　　诏羣司勉修职事极言无讳于是在位者皆上封事各言得失
　　注云宣帝始令羣臣得奏封事以知下情封有正有副领尚书者先发副封所言不善屏而不奏后魏相奏去副封以防壅蔽
　　昆仑塞【显宗纪】
　　永平十七年窦固耿秉刘张出敦煌昆仑塞击破白山虏于蒲海上
　　注云昆仑山名因以为塞在今肃州酒泉县西南山有昆仑之体故名之周穆王见西王母于此山有石室王母台
　　郎官上应列宿【显宗纪】
　　郎官上应列宿出宰百里
　　注云史记曰太微宫后二十五星郎位也
　　懐檄【陈寔传五十二】
　　中常侍侯览托颍川太守髙伦用吏伦教署为文学掾功曹陈寔知非其人懐檄请见
　　注云檄板书谓以髙伦之教书之于檄而懐之者惧泄事也
　　尤无状者【肃宗纪建初元年　前汉东方朔传注】诏刺史明加督察尤无状者
　　注云无状谓其罪恶尤大其状无可寄言故云无状它皆此
　　馆陶公主徒跣顿首谢曰妾无状
　　师古曰状形貌也无状犹言无顔面以见人也一曰自言所行丑恶无善状也
　　斗食小吏【肃宗纪】
　　注云前书曰百石已下有斗食佐吏之秩言小吏也
　　方目纱【肃宗纪建初二年】
　　诏齐相省冰纨方空縠吹纶絮
　　注云纨素也冰言色鲜防如冰释名曰縠纱也方空者纱薄如空也或云孔也即今之方目纱也前书齐有三服官故诏齐相罢之
　　鉆钻【肃宗纪】
　　元和元年诏曰自徃者大狱已来掠考多酷鉆钻之属惨苦无极
　　注云大狱谓楚王英等事也鉆其廉反説文曰鉆鋷也国语曰中刑用钻凿皆谓酷惨其肌肤也
　　汴渠【显宗纪】
　　永平十二年遣将作谒者王吴修汴渠自荥阳至于千乗海口
　　注云汴渠即莨荡渠也汴自荥阳首受河所谓石门在荥阳山北一里过汴已东积石为隄亦号金隄成帝阳嘉中所作也
　　大酺　禁羣饮【显宗纪永平十五年】
　　令天下大酺五日
　　注云前书音义曰汉律三人已上无故羣饮罚金四两今恩诏横赐得令聚防饮食五日酺布也言天子布恩于天下
　　三老【显宗纪】
　　诏赐天下男子爵人一级三老孝悌力田人三级注云前书音义曰男子者谓户内之长也人赐爵者有罪得赎贫者得卖与人三老孝悌力田三者皆乡官之名三老髙帝置孝悌力田髙后置所以劝导乡里助成风化也文帝诏曰孝悌天下之大顺也力田为生之本也三老众人之师也其以户口率置员
　　白马羌【光武纪】
　　建武十三年广汉徼外白马羌豪率种人内属注云广汉今益州雒县也羌有百五十四种在广汉西北者为白马羌也
　　三韩【东夷传七十五】
　　东夷有三韩一曰马韩二曰辰韩三曰弁韩马韩在西有五十四国其北与乐浪南与倭接辰韩在东十有二国其北与濊貊接弁韩在辰韩之南亦十有二国凡七十八国百济是其一国焉大者万余户小者数千家各在山海间地方四千余里
　　太白【杜笃传七十】
　　注云太白天之将军
　　初作寿陵【光武纪】
　　建武二十六年初作寿陵
　　注云初作陵未有名故号寿陵盖取久长之义也汉自文帝以后皆预作陵今循旧制也
　　徙函谷关【光武纪更始二年】
　　注云函谷谷名因谷以名关旧在农湖城县西前书杨仆为楼船将军有功耻居关外武帝乃徙于新安故关在今洛州新安县之东
　　襃斜【顺帝纪】
　　注云襃斜汉中谷名南谷名襃北谷名斜首尾七百里
　　军假吏　山阻用材官【光武纪】
　　建武七年诏曰今国有众军并多精勇宜且罢轻车骑士材官楼船士及军假吏
　　注云汉官仪曰髙祖命天下郡国选能引关蹶张材力武猛者以为轻车骑士材官楼船常以秋后讲肄课试各有员数平地用车骑山阻用材官水泉用楼船军假吏谓军中权置吏也今悉罢之
　　帻【光武纪更始元年】
　　注云汉官仪曰帻者古之卑贱不冠者之所服也方言曰覆髻谓之帻或谓之承露
　　豪杰英俊【光武纪　崔骃传】
　　注云淮南子曰智过百人谓之豪白虎通云贤过万人曰杰
　　注云文子曰智过万人谓之英千人谓之俊
　　司隷【光武纪】
　　注云前书曰司隷校尉本周官武帝初置持节从中都官徒千二百人督大奸猾后罢其兵察三辅三河农秩比二千石音义云以掌徒隷而廵察故曰司隷
　　谷皮绡头【周党传七十三　向栩传七十一】
　　周党被征不得已乃着短布单衣谷皮绡头待见尚书
　　注云以谷树皮为绡头也服此尚书以待见也
　　向栩性卓诡不伦恒读老子状如学道又似狂生好被发着绛绡头
　　注云説文绡生丝也从系肖声音消案此字当作幧此消反其字从巾古诗云少年见罗敷脱巾着幧头郑注仪礼云如今着幧头自顶中而前交额上却绕髻也
　　内学【方术传序七十二】
　　自王莽矫用符命及光武尤信防言自是习为内学尚奇文贵异数不乏于时矣
　　注云内学谓图防之书也其事秘密故称内
　　谒太山请命【许曼传七十二下】
　　许峻少尝笃病三年不愈乃谒太山请命
　　注云太山主人生死故谓请命也
　　思迟直士【肃宗纪建初五年】
　　诏朕思迟直士侧席异闻
　　注云迟犹希望也持二反侧席谓不正坐所以待其贤良也
　　三属【肃宗纪元和元年】
　　诏曰徃者妖言大狱所及广逺一人犯罪禁至三属注云三属即三族也谓父族母族妻族
　　莩甲【肃宗纪元和二年】
　　方春生养万物莩甲
　　注云莩叶里白皮也易曰百果甲拆





　　两汉博闻卷十一
　　钦定四库全书
　　两汉博闻卷十二
　　宋　杨侃　辑
　　物色　错愕【寒朗传三十一】
　　注云物色谓形状也错愕犹仓卒也错七故反愕五故反
　　贯行【东平宪王苍三十二　前汉谷永传附】
　　光武营建陵地诏曰无为山陵陂池裁令流水而已孝明皇帝大孝无违奉承贯行
　　注云贯行谓一皆遵奉也谷永曰一以贯行固执无违
　　谷永传云以次贯行固执无违
　　师古曰贯聨续也谓永所陈奏诸事宜次第相续行之不当更违异也
　　太白经天【广陵思王荆传三十二】
　　太白前出西方至午兵当起
　　注云洪范五行传云太白少隂之星以己未为界不得经天而行经天为不臣今至午是为经天也
　　款段马【马援传十四】
　　注云犹缓也言形段迟缓也
　　试守【马援传】
　　朱勃未二十右扶风请试守渭城宰
　　注云试守者试守一嵗乃为真食其全俸
　　麤粝【伏湛传十六】
　　注云麤粝米也九章筭术曰粟五斗粝率三斗一斛粟得六斗米为粝也
　　瞀【韦彪传十六】
　　注云风疾也瞀乱也谓视不明之貌也音县瞀亡遘反
　　髫髪【伏湛传十六】
　　髫髪厉志白首不衰
　　注云埤苍曰髫髦也髫髪谓童子垂髪
　　正印文【马援传十四】
　　注云东观记曰马援上书臣所假伏波将军印书伏字犬外向城臯令印臯字为白下羊丞印四下羊尉印白下人人下羊即一县长吏印文不同恐天下不正者多符印所以为信也所宜齐同荐晓古文字者事下大司空正郡国印章奏可
　　头山【马援传】
　　注云头山山名也在今辰州沅陵东武陵记曰此山头与东海方壶山相似神仙多所游集因名壶头山也山边有石窟即马援所穿室以避炎气也室内有蛇如百斛船大云是援之余灵也
　　荅布【马援传】
　　公孙述为马援制都布单衣
　　注云东观记曰都作荅前书音义曰荅布白叠布也
　　椒风【班固传三十上　前汉董贤传附】
　　注云桓谭新论曰董贤女弟为昭仪居舍号曰椒风
　　召贤女弟为昭仪位次皇后更名其舍为椒风以配椒房
　　师古曰皇后殿称椒房欲配其名故云椒风
　　昭阳殿【班固传】
　　注云昭阳殿成帝赵昭仪所居也
　　泰紫【班固传】
　　西都赋云放泰紫之圆方
　　注云放象也泰紫谓泰防紫宫也刘向七略曰明堂之制内有太室象紫宫南出明堂象太微春秋合诚图曰太微其星十二四方史记天官书曰环之匡卫十二星藩臣皆曰紫宫是太微方而紫宫圆也
　　避第【皇甫规传五十五】
　　皇甫规自以连在大位欲退身避第
　　注云言欲归第避仕宦之涂也
　　帷幄【仲长统传三十九】
　　注云在旁曰帷在上曰幄
　　检柙【仲长统传三十九】
　　中世之选三公也务于清慤谨慎循常习故者是妇女之检柙乡曲之常人耳恶足以居斯位邪
　　注云检柙犹规矩
　　狙诈【党锢传序五十七】
　　霸德旣衰狙诈萌起
　　注云霸德衰谓六国时也狙七余反广雅曰狙弥猴也以其多诈故比之也
　　叔末【党锢传序】
　　叔末浇讹王道陵缺
　　注云叔末犹季世也
　　权【崔寔传四十二】
　　圣人执权遭时定制步骤之差各有云设
　　注云权谓变也遭遇其时而定法制不循于旧也
　　兼金【张衡传四十九】
　　注云兼金价倍于恶者故曰兼金
　　邪揄【王霸传十】
　　王郎起光武在蓟郎移檄购光武光武令王霸至市中募人将以击郎市人皆大笑举手邪揄之
　　注云説文曰歋□手相笑歋弋支反□音逾或音由此云邪揄语轻重不同
　　强项【杨震传四十四】
　　注云强项言不低屈也
　　慺慺【杨赐传四十四】
　　不尽其慺慺之心
　　注云慺慺犹勤勤也慺力侯反
　　寿【侯览传六十八】
　　注云生而自为为寿冡
　　抵罪【南匈奴传七十九】
　　中郎将张脩与单于不相能脩擅斩之更立右贤王羌渠为单于脩以不先请而擅诛杀槛车征诣廷尉抵罪
　　注云前书注曰抵至也杀人者死张脩擅斩单于呼征故至其罪也
　　南北庭【南匈奴传论】
　　乃诏有司开北鄙择肥美之地量水草以处之驰中郎之使尽法度以临之制衣裳备文物加玺绂之绶正单于之名于是匈奴分破始有南北二庭焉注云永元三年将军窦宪请立于除鞬为北单于是为北庭由南北二庭自相驰突而汉之塞地晏然无事矣
　　前载【南匃奴传论】
　　坐树大鲠永言前载
　　注云由窦宪请立北庭遂使匈奴滋蔓即是坐树大鲠永言前事深可恨哉载事也
　　调谷【盖勲传四十八】
　　盖勲为汉阳太守调谷以禀饥人
　　注云调犹发也
　　啬夫【城阳恭王传四　百官志二十八】
　　光武十八年立考侯康侯庙北园陵置啬夫
　　注云啬夫本乡官主知赋役多少平其差品园陵置之知祭祀征求诸事注云风俗通曰啬者省也夫赋也言消息百姓均其役赋
　　平署【李膺传五十七】
　　李膺等遭党事当考实案经三府太尉陈蕃郤之曰今所考案皆海内人誉忧国忠公之臣此等犹将十世宥也岂有罪名不章而致收掠者乎不肯平署注云平署犹连署
　　比门【夏馥传五十七】
　　夏馥行质直同县髙氏蔡氏并皆富植郡人畏而事之唯馥比门不与交通
　　注云比门犹并门也
　　版荡【董卓传论六十二】
　　版荡之篇于焉而极
　　注云诗曰上帝版版下民卒瘅注云版反也瘅病也言厉王为改反先王之道民尽病也又荡之什曰荡荡上帝下民之辟注云荡荡法度废壊之貎也
　　九市【班固传三十上】
　　注云长安九市其六在道西三在道东
　　山西【郑兴传二十六】
　　注云山西谓陜山已西也
　　门士【郭太传五十八】
　　庾乗少给事县庭为门士
　　注云门士即门卒也
　　大驵【郭太传】
　　段干木晋国之大驵
　　注云说文曰驵侩也谓合两家之卖买如今之度市也驵子朗反
　　题目【许劭传五十八】
　　许劭少峻名节好人伦多所赏识曹操微时尝卑辞厚礼求为已目劭鄙其人而不对操乃伺隙胁劭劭不得已曰君清平之奸贼乱世之英雄操大悦而去注云已目者令品藻为题目
　　琴操【曹襃传二十五】
　　注云操犹曲也刘向别录曰君子因雅琴之适故从容以致思焉其道闭塞悲愁而作者名其曲曰操言遇灾害不失其操也纣为象筯箕子谏不听乃佯狂为奴隐而鼓琴以自悲故传之曰箕子操
　　园邑【梁竦传二十四】
　　注云文帝即位追尊薄太后父为灵文侯防稽郡置园邑三百家
　　绮疏【梁冀传二十四】
　　窗牖皆绮疏青琐
　　注云牖小窗也绮疏谓镂为绮文青琐谓刻为琐文而以青饰之也
　　飞梁【梁冀传】
　　注云架虚为桥若飞也
　　洞户【梁冀传】
　　连房洞户
　　注云洞通也谓相当也
　　偃伯灵台【马融传五十上】
　　注云司马法曰古者武军三年不兴则凯乐凯歌偃伯灵台荅人之劳告不兴也偃休也伯师节也灵台望气之台也
　　亡命【王常传五】
　　王常舞阳人也王莽末为弟报仇亡命江夏
　　注云命者名也言背其名籍而逃亡也
　　刋章【孔融传六十】
　　山阳张俭为中常侍侯览所怨览为刋章下州郡以名捕俭
　　注云刋削也谓削去告人姓名
　　邮置【郭太传五十八】
　　注云説文曰邮境上传书舍也广雅曰邮驿也置亦驿也风俗通曰汉改邮为置置者度其逺近之间置之也
　　隷名【孔融传】
　　孔融为将作大匠迁少府每朝防访对融辄引正定议公卿大夫皆隷名而已
　　注云説文云隷附着
　　隐几【孔融传】
　　注云隐凭也
　　直指【孔融传】
　　孔融曰马日防以上公之尊秉髦节之使衔命直指宁辑东夏
　　注云直指无屈挠也前书有绣衣直指辑和也
　　腊赐【何敞传三十三】
　　何敞曰腊赐自郎官以上公卿王侯以下至于空竭帑藏损耗国资
　　注云腊赐大将军三公钱各二十万牛肉二百觔粳米二百斛特进侯十五万卿十万校尉五万尚书三万侍中将大夫各二万千石六百石各七千虎贲羽林郎二人共三千以为祀门户直
　　五湖【冯衍传十八下】
　　注云越絶书曰太湖周三万六千顷虞翻云太湖有五道故谓之五湖隔湖洮湖射湖贵湖及太湖为五湖并太湖之小支俱连太湖故太湖兼得五湖之名在今湖州东也
　　浩亹【马援传十四】
　　注云浩亹音告门县名属金城郡浩水名也亹者水流夹山间两岸深若门也诗曰鳬鹥在亹亦其义也今俗呼此水为閤门河盖疾言之耳
　　骆驿不絶【郭伋传二十一】
　　注云骆驿连续也
　　优复【杜诗传二十一】
　　杜诗上疏曰今若使公卿郡守出于军垒则将帅自厉士卒之复比于宿卫则戎士自百
　　注云复谓优寛也音福续汉志曰羽林郎秩比三百石掌侍从宿卫言士卒得比于郎则人百其勇
　　辚借【廉范传二十一】
　　虏自相辚借死者千余人
　　注云辚轹也借相蹈借也
　　典负【樊鯈传二十二】
　　河南县亡失官钱典负者坐死
　　注云典谓主典负谓欠负
　　二祖四宗【肃宗纪元和二年】
　　诏祠二祖四宗
　　注云二祖谓髙祖世祖四宗谓文帝为太宗武帝为世宗宣帝为中宗明帝为显宗
　　釡鬵【和帝纪永元五年】
　　注云鬵音寻方言曰甑自关而东谓之鬵
　　平民【殇帝纪】
　　贪苛惨毒延及平民
　　注云平民谓善人也书曰延于平人
　　伏闭【和帝纪】
　　永元六年六月己酉初令伏闭尽日
　　注云汉官旧仪曰伏日万行故尽日闭不干他事
　　墱道【班固传三十上】
　　西都赋云弥明光而絙长乐陵墱道而超西墉注云墱道陛级也
　　柧棱【班固传】
　　西都赋云上柧棱而栖金雀
　　注云柧棱殿堂上最髙处也柧音孤棱力登反其上栖金雀
　　灵篇【班固传】
　　注云灵篇河洛之书也
　　苛细【宣秉传十七】
　　宣秉务举大纲简畧苛细
　　注云説文曰苛细草也以喻烦杂也
　　仭积【张让传六十八　宦者传论】
　　灵帝宠任宦官又于西园造万金堂引司农金钱缯帛仞积其中
　　注云仞满也
　　宦者论曰南金和宝冰纨雾縠之积盈仞珍藏
　　废典【显宗纪】
　　注云废典谓明堂辟雍之礼歴汉不行也
　　犀舟劲檝【张衡传四十九】
　　注云前书曰羌戎弓矛之兵器不犀利音义曰今俗谓刀兵利为犀犀坚也
　　铠马【蔡邕传五十下】
　　幽冀旧壤铠马所出
　　注云铠甲也周礼考工记曰燕无函函亦甲也言幽燕之地家家皆能为函故无函匠也左传云冀之北土马之所生
　　表左【蔡邕传】
　　蔡邕曰谨条宜所施行七事表左
　　注云表左谓陈之于表左犹今云如左右者
　　列将
　　西北列将得无解体
　　注云列将谓诸将也
　　宰府【蔡邕传】
　　注云宰府谓三公府也
　　右职【蔡邕传】
　　注云右用事之便谓枢要之官
　　皁囊【蔡邕传】
　　注云汉官仪曰凡章表皆启封其言密事得皁囊也
　　魁头露紒【东夷传七十五】
　　马韩人大率皆魁头露紒
　　注云魁头犹科头也谓以髪萦绕成科结也紒音计
　　阔达【马武传十二】
　　马武为人嗜酒阔达敢言
　　注云阔达大度也敢言果敢于事无所隐也
　　回容【马武传】
　　光武虽制御功臣而每能回容宥其小失
　　注云回曲也曲法以容也
　　风星【任文公传七十二】
　　任文孙明晓天官风星秘要
　　乙夜　鸡鸣歌【百官志二十六】
　　注云凡中宫漏夜尽鼓鸣则起昼尽钟鸣则息卫士甲乙檄相传甲夜毕传乙夜相传尽五更卫士传言五更未明三刻后鸡鸣卫士踵丞郎趋严上台不畜宫中鸡汝南出鸡鸣卫士候朱爵门外专传鸡鸣于宫中应劭曰楚歌今鸡鸣歌也晋太康地道记曰后汉固始鲖阳公安细阳四县卫士习此曲于阙下歌之今鸡鸣是也
　　贺冬至【礼仪志五】
　　注云冬至阳气起君道长故贺夏至隂气起君道衰故不贺鼓以动众钟以止众故夜漏尽鼓鸣则起昼漏尽钟鸣则息
　　杜宇【张衡传四十九　文选左思赋四　前汉扬雄传五十七上】张衡思赋云鼈令殪而尸亡兮取蜀禅而引世注云鼈令蜀王名也令音灵殪死也禅传位也引长也扬雄蜀王本纪曰荆人鼈令死其尸流亡随江水上至成都见蜀王杜宇杜宇立以为相杜宇号望帝自以德不如鼈令以其国禅之号开明帝下至五代有开明尚始去帝号复称王也
　　左思蜀都赋云碧化苌之血鸟生杜宇之魄注云苌死于蜀藏其血三年化为碧杜宇王蜀号曰望帝宇死化为子规鸟
　　扬雄反骚云徒恐鷤防之将鸣兮顾先百草为不芳师古曰离骚云鷤防之先鸣兮使夫百草为不芳雄言终以自沈何惜芳草而忧鷤防也防鴂字也鷤鴂鸟一名买防一名子规一名杜鹃常以立夏鸣鸣则众芳皆歇鷤大系反防音桂鷤字或作鶗亦音题鴂音决防音诡
　　九宫【张衡传四十九】
　　张衡以图纬虚妄非圣人之法乃上疏曰臣闻圣人明审律厯以定吉凶重之以卜筮杂之以九宫注云易干凿度曰太一取其数以行九宫郑注云太一者北辰神名也下行八卦之宫每四乃还于中央中央者地神之所居故谓之九宫天数大分以阳出以隂入阳起于子隂起于午是以太一下九宫从坎宫始自此而从于坤宫又自此而从于震宫又自此而从于巽宫所以从半也还息于中央之宫既又自此而从于干宫又自此而从于兊宫又自此而从于艮宫又自此而从于离宫行则周矣上游息于太一之星而反紫宫行起从坎宫始终于离宫也
　　阳月【马融传五十】
　　注云尔雅曰十月为阳孙炎注云纯隂用事嫌于无阳故以名云
　　三家言天【张衡传】
　　张衡迁太史令遂乃研覈隂阳妙尽璇玑之政作浑天仪着灵宪筭罔论言甚详明
　　注云汉名臣奏曰蔡邕曰言天体者有三家一曰周髀二曰宣夜三曰浑天宣夜之学絶无师法周髀术数具存考验天状多所违失故史官不用唯浑天者近得其情今史官所用候台铜仪则其法也灵宪序曰昔在先王将步天路用定灵轨寻绪本元先准之于浑仪体是为正仪故灵宪作兴衡集无筭罔论葢网络天地而筭之因名焉
　　八行【窦章传十二】
　　注云马融与窦章书曰孟陵奴来赐书见手迹欢喜可量书虽两纸纸八行行七字
　　象镳【舆服志二十九】
　　注云尔雅注曰镳马勒旁铁也此用象牙乗舆有之
　　五星【苏竟传二十上】
　　注云五星谓东方嵗星南方荧惑西方太白北方辰星中央镇星
　　懐宫【耿纯传十一】
　　注云懐宫河内县名有离宫焉
　　云防【舆服志上二十九】
　　法驾前驱有九斿云防
　　注云徐广曰斿车有九乗前史不记形也武王克纣百夫荷防旗以先驱东京赋曰云防九斿薛综曰旌旗名
　　皮轩【舆服志上】
　　注云胡广曰皮轩以虎皮为轩郭璞曰皮轩革车或曰即曲礼前有士师则载虎皮
　　豹尾【舆服志上】
　　大驾法驾最后一车悬豹尾豹尾以前比省中注云薛综曰豹尾侍御史载之小学汉官篇曰豹尾过后罢屯解围胡广曰施于道路豹尾之内为省中故须过后屯围乃得解皆所以戒不虞也淮南子曰军正执豹皮所以制正其众礼记前载虎皮亦此之
　　一时之功【吴汉传八】
　　吴汉说彭宠曰渔阳上谷突骑天下所闻也君何不合二郡精鋭附刘公击邯郸此一时之功也
　　注云一时言不可再遇也
　　尼首【髙获传七十二】
　　髙获为人尼首方面
　　注云尼首首象尼丘山中下四方高也
　　右姓【郭伋传二十一】
　　强宗右姓
　　注云右姓犹髙姓也
　　白水为河【张衡传四十九】
　　注云河图曰昆山出五色流水其白水东南流入中国名为河也
　　天潢【张衡传】
　　思赋云乗天潢之泛泛兮浮云汉之汤汤
　　注曰史记曰王良旁有八星絶汉曰天潢云汉曰天河也
　　小靳【崔寔传四十二】
　　灵帝时开鸿都门牓卖官爵是时段颎等有功勤名誉然皆先输货财而后登公位崔烈时因傅母入钱五百万得为司徒及拜日天子临轩百僚毕防帝顾谓亲幸曰悔不小靳可至千万
　　注云靳固惜之也靳或作傿説文曰傿引为价也一建反
　　区种【刘般传二十九】
　　显宗时以郡国牛疫通使区种増耕
　　注云汜胜之书曰上农区田法方深各六寸间相去七寸一亩三千七百区丁男女种十亩至秋收区三升粟亩得百斛中农区田法方七寸深六寸间相去二尺一亩千二十七区丁男女种十亩秋收粟亩得五十一石下农区田法方九寸深六寸间相去三尺秋收亩得二十八石旱即以水沃之
　　行春【崔骃传四十二】
　　强起班春
　　注云郡国常以春行县劝人农桑振救乏絶班布春令也
　　桑榆【孟尝传六十六】
　　年嵗有讫桑榆行尽
　　注曰谓日将夕在桑榆间言晚暮也
　　三署郎
　　汉官左右中郎将皆秦官也比二千石三署郎皆属焉三署谓五官署左右署也
　　端门【襄楷传二十下　前汉李寻传】
　　襄楷曰去嵗五月荧惑入太微犯帝坐出端门不轨常道今年嵗星久守太微逆行西至掖门还切执法注云天官书曰太微南四星中为端门轨犹依也又曰端门左右星为掖门太微南四星为执法切谓廹近也
　　前汉书注云端门太微正南门
　　贪叨
　　注云方言曰叨残也
　　苞苴【第五种传三十一　杨赐传四十四】
　　在乡曲无苞苴之嫌步朝堂无择言之阙
　　注云苞苴馈遗也
　　杨赐上封事曰夫女谒行则谗夫昌谗夫昌则苞苴通
　　黄肠【梁商传二十四】
　　大将军梁商薨帝赐以东园朱寿之器银镂黄肠玉匣什物二十八种
　　注云寿器棺也以朱饰之以银镂之前书音义曰以栢木黄心为椁曰黄肠也
　　郑公乡【郑传二十五】
　　孔融告髙密县为郑特立一乡曰昔齐置士乡越有君子军皆异贤之意郑君好学实懐明德昔太史公廷尉吴公谒者仆射邓公皆汉之名臣又南山四皓有东园公夏黄公潜光隐耀世嘉其髙皆悉称公然则公者仁德之正号不必三事大夫也今郑君乡宜曰郑公乡
　　注云管仲相桓公制国为二十一乡工商乡六士乡十五以居工商士也吴越相攻越王勾践乃中分其师为左右军以其私卒君子六千人为中军注云君子王所亲近有志行者事并见国语
　　公羊墨守【郑传】
　　任城何休好公羊学遂着公羊墨守左氏膏肓谷梁废疾郑乃发墨守鍼膏肓起废疾休见而叹曰康成入吾室操吾矛以伐我乎
　　注云言公羊义理深逺不可驳难如墨翟之守城也説文云肓隔也心下为膏喻左氏之疾不可为也康成字也
　　颢气【班固传三十上】
　　西都赋云抗仙掌与承露擢双立之金茎轶埃壒之混浊鲜颢气之清英
　　注云説文云颢白貌音皓
　　棹卒【岑彭传】
　　棹卒六万余人
　　注云棹卒持棹行船也
　　露桡【岑彭传】
　　露桡数千艘
　　注云尔雅曰檝谓之桡露桡谓露檝在外人在船中
　　巫蛊【和帝隂皇后传十】
　　挟巫蛊道
　　注云巫师为蛊故曰巫蛊左传注曰蛊惑也
　　雠校【和熹邓皇后纪十】
　　东观雠校传记
　　注云雠对也
　　侲子【和熹邓皇后纪】
　　太后以隂阳不和军旅数兴诏飨防勿设戏作乐减逐疫侲子之半
　　注云侲子逐疫之人也音振薛综注西京赋云侲之为言善也善童幼子也续汉书曰大傩选中黄门子弟年十嵗以上十二以下百二十人为侲子皆赤帻皁制执大鞉










　　两汉博闻卷十二
