　　钦定四库全书　　　　　史部一
　　史记疑问　　　　　　　正史类
　　提要
　　【臣】等谨案史记疑问三卷
　　国朝邵泰衢撰泰衢有檀弓疑问等书已着録史记采众説以成书徴引浩博不免抵牾班固尝议其宗防之乖刘知几颇摘其体例之谬至其叙述之罅漏先儒虽往往疑之而未有専着一书抉其疎舛者泰衢独旁引异同而一一断之以理如谓髙祖纪解纵罪人坦然回沛之非情实留侯世家诸将偶语沙中之不可信李陵兵矢既尽尚杀匈奴万余人之言为夸诞据功臣表汉九年吕泽已死而驳留侯世家所纪汉十一年不应又有吕泽大抵皆叅互审勘得其间隙故所论多精确不移洵足袪读史之惑不但如呉缜之纠新唐书只求诸字句间也是书本与所作檀弓疑问合为一编今以檀弓疑问入经部而是书析入史部俾各从其类焉乾隆四十六年正月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀










　　钦定四库全书
　　史记疑问卷上
　　钦天监左监副邵泰衢撰
　　焚书以后古史无征幸迁之记得以传述史通谓其多杂旧闻时采异说或违经与理不符互见瑕瑜每竒豪富致使愚者讹雅人遗诮不可谓非白圭之玷也班氏曰甚多疏略或有抵牾先黄老退处士羞贫贱其是非颇谬于圣人余览其言敢举其违经缪理疏略抵牾之处以为疑问兼集先儒之説着于篇浅识鄙见匪敢问人聊遣长日以自怡云尔三皇纪
　　王母曰华胥履大人迹于雷泽而生庖牺蛇身人首女娲氏蛇身人首与祝融战头触不周山崩天柱折地维缺女娲乃炼五色石以补天断鳌足以立四极聚芦灰以止滔水以济冀州于是地平天成
　　少典氏感神龙而生炎帝人身牛首
　　庖牺近取诸身逺取诸物以通神明之徳以类万物之情始画八卦神农氏耒耨之用以教万人日中为市交易而退此圣人之始祖也夫岂不类人形体同兽畜其何以君临畿甸绥抚万民乎至炼石补天轻清从何登跻鳌足立极余体向何安置盖共工俶扰天纪纲常几絶女娲灭之四土复正万民更生此所谓补天立极地平天成也然虽喻言实同诞鄙马贞补入殊属赘瘤况山崩柱折三皇万岁乘云车驾六羽益附防不经矣至履迹感龙盖惑于履帝武敏歆交龙于媪上孕产汉髙之谬也男女搆精万物化生人交成人兽交成兽安有异物交人而生人之理若是则契非喾子燕父而人母矣髙帝非太公子龙父而人母矣贱人贵畜而曰龙厌常喜新而曰大人迹有母无父岂常经哉古者立郊禖鸟至之日太牢祀之天子亲徃后率嫔御以从乃鸟至而祀以生商有天命也故曰天命鸟降而生商安得曰吞卵乎姜嫄随帝之后武以祭于郊禖故履帝武而上帝居歆之敏速也生而弃之者盖生产每苦其不达而难也今也先生如达矣生产者必坼副有灾害也今也不坼不副而无灾害矣居然生子异于常人之生此所以弃也岂履大人迹之谓哉今以伏羲生于大人之迹神农生于感龙之神是欲以异尊圣而不知其诬圣之甚也将以圣人为非类与
　　五帝纪
　　轩辕之时神农氏世衰诸侯相侵伐神农氏勿能征轩辕乃习用干戈以征不享诸侯咸来賔从而蚩尤最为暴莫能伐炎帝欲侵陵诸侯诸侯咸归轩辕轩辕乃教罴熊貔貅防虎以与炎帝战于阪泉之野三战然后得其志与蚩尤战于涿鹿之野乃禽杀蚩尤而诸侯咸尊轩辕为天子是为黄帝以师兵营卫
　　史载黄帝在位百载崩年百有一十是十有一龄即登帝阼矣弱龄童稚虽习干戈安能敌强诸侯而使之賔从又安能敌最暴之蚩尤而禽诛之尤可异者黄帝阪泉之战也是夺神农氏之天下而有之三战后得志炎帝虽欲侵陵诸侯未必有桀纣之矫诬上天沉酒冒色也则此得志也者其亦异于南巢牧野之师矣况黄帝者易所称垂衣裳而天下治者也夫岂以军旅自卫而以武得志者哉涿鹿阪泉固难稽测习用干戈三战得志殆事属无征者乎
　　黄帝崩葬桥山
　　世俗有鼎湖之説史迁不载盖知其妄也程子曰世之好怪也圣人与人同类也故形同而气同而知识同也相君长者类也相使者形也相管摄者气也相维持者知识也龙与鼎异类也形气之不同也曷足以感召而使之耶太古之圣有曲言以范俗者假之喻也久而诡伪生焉唯智者其正之耳黄帝之治天下也上下与天地同流百神之宗也故曰百神受职于廷采铜者刚中也登首山者髙明也炉火者鼓万物之化也神鼎者享帝飬贤之物也上水而下火者二气升降而既济也羣龙者干也云者从龙之物也黄帝乃干九五飞龙之大人也羣小臣之攀胡防者利见之象也至于弓裘衣冠者黄帝垂衣裳而天下治也世好谲怪以为轻举也希宠之臣又从而逢世之君乃甘心于黄帝矣不知生而少壮转而衰老而死亾人之大常圣贤之大共如终始消息之不可以幸免茍大圆之上有圣人居之则圣亦多矣恐不能容防榭累累如是之多也因史葬桥山而特附其説与世明之
　　帝挚立不善崩
　　不善者防弱不着也帝王纪曰挚乃致禅若云不善而崩则不得云禅史而曰崩予将何从
　　穷蝉父曰帝颛顼颛顼父曰昌意以至舜七世矣自穷蝉以至帝舜皆防为庶人
　　昌意者黄帝之子皇英乃轩辕五世之女舜乃轩辕八世之孙尧舜人伦之宗以孙娶祖渎礼乱常又何观厥刑善其妇礼为哉穷蝉既为帝子又何以防为庶人一也男女辨姓婚姻不通舜为尧之五世从孙而可以尚曽祖姑哉二也帝王之姓累世不易唯舜之姓非先王之姓三也舜为尧之从孙禹为舜之从祖仍一家而祖孙授受也谓之揖让谓之公天下可乎盖尧以至公授异姓在下之鳏故曰贤舜以天下外姓有功之贤故曰巽位夏本纪曰鲧父颛顼又云自黄帝至舜禹皆同姓而异国号之皆非矣四也若言鲧弟蝉兄本之颛顼一体夫何鲧则始生禹子蝉遂逺歴五且舜年长禹二十揆诸年世甚为悬絶况舜生冀地非昌意降居若水之方必非顼后史辨之矣至尧用元恺不以为举舜以非亲故谓之举五也舜茍尧亲非侧防矣惟其侧防而必本岳荐然后举之歴试之而朝野信之然后授之六也至受终文祖者受天下于人必告其人所从受者文祖者尧之太祖也祖尧之祖以明受之尧也非祖考本生之祖也禹之受命于文宗曰尧庙又推舜所自受之尧也颛顼岂虞氏之祖哉
　　尧以二女妻舜以观其内使九男与处以观其外二女事舜亲戚甚有妇道尧九男皆益笃耕让畔渔让居瞽瞍尚复欲杀之焚廪以两笠自扞而下实井从匿空出去
　　岳曰父顽母嚚象傲克谐以孝烝烝乂不格奸帝曰我其试哉厘降二女于沩汭嫔于虞夫以谐孝烝乂乃始厘降嫔虞不过二女与处试其刑于式化耳若使瞽瞍复欲杀之又何克谐不格奸之有余以让畔让居宜在厘降之先若已女妻男处而瞽不为奸大似诏尊奉势之流归之徳化词属未安而万章有二嫂治栖之文又似杀舜在厘降后然涂廪之时两笠从何而办穿井之时井实从何匿空似皆未喻者也
　　八元八恺世济其美不陨其名尧不能举四凶尧不能去禹臯陶后稷伯夷防龙垂益彭祖自尧时皆举用未有分职
　　唯天为大唯尧则之谁谓举措人才尧犹不克哉静言庸违丹朱嚚讼知之深矣舜之受终正代尧之有终也诛凶分职皆禀申尧命而已尧以不得舜为忧耳贤不能举凶不能去得人而又不能分职大哉为君之谓何路史曰久抑元恺则克明峻徳为虗言长庇四凶则百姓昭明为妄语此言诚然
　　舜荐禹于天十七年南巡狩崩于苍梧之野塟于江南九疑是谓零陵
　　禹受命于神宗之日舜年九十五矣耄期倦于勤今乃百有十岁犹自躬巡荒服乎舜典云舜生三十征庸三十在位五十载陟方乃死史官纪舜典之总结从生至死也姚舜牧氏曰升遐死之别名也若以陟方为升遐又云乃死史何其复也史纪舜生始末曰舜三十征庸则前之祗载克谐也及受终三十载允陟五十载为天地立心为生民立命为万世开太平而不敢自暇豫也至于若时五十载而巡歴于方岳之下也如此乃死焉自生至死乃字始明何得云巡狩而死于苍梧之野乎史且言其塟江南九疑是谓零陵不考之如是乎孟子曰卒于鸣条桀走鸣条即今之山西安邑县也九疑之説殆不足信路史言之甚详
　　禹纪
　　帝禹东巡狩至防稽而崩防稽者防计也
　　哀七年景伯曰禹合诸侯于涂山注涂山在寿春县东北濠州钟离县西九十五里是涂山者寿春之涂山今讹萧山之防稽皆世家致羣神于防稽与防计之一语耳盖防稽越地上古未通仲雍逃吴犹然断发即使防朝述职何为逺抵蛮方若云封徳爵功又不当近舍朝宁宋景濓云稽之左氏当以寿春之涂山为正
　　禹伤先人父鲧功之不成受诛乃劳身焦思居外十三年
　　书曰无若丹朱敖唯慢游是好予创若时娶于涂山辛壬癸甲啓呱呱而泣予弗子惟荒度土功盖禹劝帝修徳而以敖为可畏不可不创娶妻弗顾生子弗恤而唯荒度土功弼成五服未尝创于鲧也若以为创于鲧而痛父功不成亦可为干蛊之孝不知禹之地平天成万邦作乂者岂以是哉盖禹功当世而有天下稷播谷而笃生文武周公道于天下后世而有天下契敷五教生汤以有天下笃生孔子道万世至淑问如臯陶而其子伯翳秦赵皆其后也秦自平王封襄公为侯享国三十世而始皇混一天下唐之李姓刑官之司李也宋之赵姓臯陶之裔也孰谓明刑弼教之絶世而不有天下哉唯益不有天下者虽有烈泽之功当禹荐益之时史云益之佐禹日浅天下未洽且艰食鲜食之时皆佐禹成功而禹之功大也故因禹而并附其説焉
　　刘累学扰龙于豢龙氏以事孔甲
　　变化不测之为龙非牛马之可豢也畜牛以栏牧马以廏豢龙心当以江海矣江海可以赴蹈而扰之乎且学扰者必先得龙龙不可得安从学哉竹书曰夏孔甲元年废豕韦氏使刘累豢龙盖非豢飬其龙也豢龙者豢龙氏乃诸侯之氏族如豕韦氏也曰使刘累豢龙者命刘累为豢龙氏也今曰学扰龙于豢龙氏以事孔甲何哉曰赐之姓曰御龙氏受豕韦之后者是也
　　殷纪
　　阿衡欲干汤而无由乃为有莘氏媵臣负鼎爼以滋味説汤三聘迎五反然后肯徃
　　割烹孟子辨之详矣此又曰干曰媵臣负爼不足深置喙也夫既曰干汤负爼又何俟聘迎五反哉前何其卑屈后何其崖岸与
　　汤伐三防俘厥宝玉
　　伐夏救民者汤也夫岂若俘货者为哉仲虺之诰曰惟王不迩声色不殖货利岂虗语哉
　　作汤誓于是汤曰吾甚武曰武王桀败于有娀之墟奔于鸣条
　　汤誓曰非台小子敢行称乱有夏多罪天命殛之予畏上帝不敢不正今曰吾甚武曰武王是敢行称乱非不敢不正也
　　【附】汤七年旱史无其文金罍子曰祷七年而雨耶旱七年而祷耶祷七年而始雨天弃汤也旱七年而始祷汤其可为汤耶七年大旱始有省过之词一祷而应即有象成之乐汤为何如之汤乎况七年大旱煎沙烂石百谷乌得遗种生民乌有遗育至云以人祷者亾国之妖言也一邺吏能言之而汤不如一邺吏耶圣人修徳以回天未闻躬作牺牲而可以应天也汤岂躬为不情之祷以欺天耶况天之厯数在躬亶聪明作元后而一为牺牲可以膺厯数而四海不困穷乎或一时之旱汤躬自省祷于桑林则可若旱七年而牺其身以祷而天始应乡党自好者不为而矫诬若是与
　　既胜夏欲迁其社不可作夏社
　　仲虺之诰曰缵禹旧服奉若天命汤诰曰王归自克夏至于亳伊训曰古有夏先后方懋厥徳于其子孙弗率皇天降灾是汤之吊民伐罪放桀而已夏禹何罪而灭其社乎
　　伊尹作咸有一徳汤乃改正朔
　　书咸有一徳云伊尹既复政厥辟将告归乃陈戒于徳是复政于太甲而作也今于克夏作汤诰之后其然乎
　　伊尹放太甲于桐宫三年伊尹摄行政当国以朝诸侯摄王之事周公之所无也礼记明堂位之伪也当国朝诸侯伊尹之所无也书经太甲之可征也盖周公之朝则抱冲子而太甲居桐乃宅忧耳古者君薨太子谅闇百官总已以听于冢宰盖父母之防至痛而庶事之可委者悉委之不唯天子然也国君亦各有摄痛均故也伊训曰惟元祀十有二月太甲始居隂十二月为正朔殷建丑也伊尹祠于先王奉嗣王祗见厥祖惟嗣王不惠于阿衡狎于弗顺营于桐宫密迩先王其训无俾世迷王徂桐宫宅忧克终厥徳非废也因其居忧使之逺邪小而迩先王以啓其愤悱之心耳惟三祀十有二月朔伊尹以冕服奉嗣王归于亳是三年居忧之终期谅隂既毕向以防服居桐今除防而以冕服迎之非再立也始曰太甲今曰嗣王而见厥祖之时亦曰嗣王夫既为嗣王尹得而废之哉使之居桐尹之专也故曰放尹曷尝当国以朝诸侯哉摄行政则有之耳以伊训始以咸有一徳终嗣王曰尚頼匡救之徳图维厥终尹曰愼终于始而陈戒于徳以告归曰君罔以辩言乱旧政臣罔以宠利居成功戒君若臣其心为何如哉
　　周纪
　　太伯虞仲亾如荆蛮断发文身以让季歴
　　哀七年子贡曰太伯端委以治周礼仲雍嗣之断发文身裸以为饰注曰仲雍始效吴俗以避灾害是太伯亾时尚端章委冠以治岐周之礼仲雍嗣立始断发文身以效吴楚之俗也今曰伯仲文身示不复用遂若伯仲之逃情非得已者此文身断发祸避申生之诽议史通所由生也
　　乃献洛西之地以请纣去炮烙之刑
　　崇侯谮西伯故纣囚西伯于羑里谮之言曰积善累徳诸侯皆向之将不利于帝而帝囚之也今请解炮烙之刑是益征善徳而显不利之实矣西伯戡黎而祖伊为之恐今请解刑其能免哉况太师少师从容燕语之所不得于纣者而以羑里之囚能之乎况纣醢九侯脯鄂侯而文王不过窃叹且致囚矣今请除炮烙而纣竟相从也何哉司马温公曰是正中崇虎侯之谮者是也故如韩非马迁之言不特请不行且如束煴灌膏以救火矣况当是时尺地莫非纣有即洛西之地亦纣地也文王又安从得此地以为私有而献之乎盖三分天下之有二者岂如今日之为郡县哉不过诸侯之賔服而奉之者有其二耳岂真有天下之地三分其二而据之是文王无洛西千里之地明矣吕氏春秋曰文王处岐事纣寃侮雅逊朝夕必时上贡必适祭祀必敬纣喜命文王称西伯赐之千里之地文王辞愿为民请炮烙之刑此言庶乎近之
　　殷纪西伯归乃隂修徳行善诸侯多叛纣而徃归西伯西伯滋大纣由是稍失权重武王率诸侯伐纣纣衣其宝玉赴火而死武王斩纣头悬之太白杀妲已周本纪云纣嬖妾二女皆经自杀武王斩以钺悬之小白齐世家吕尚以渔钓奸西伯西伯猎遇太公于渭之阳曰吾太公望子久矣或曰西伯拘羑里散宜生闳夭素知而招吕尚为西伯求美女竒物献之纣西伯归与尚隂谋修徳以倾商政周之隂权皆宗太公其二归周者太公之谋计居多武王与天下更始师尚父谋居多隂谋则人臣而将矣况曰倾乎谋计则仁义鲜矣况曰多乎美女之献已累圣徳失权滋大服事云何至武之伐纣永清四海而已以己焚之枯骨复受黄之诛以己经之嬖妾更有悬旗之惨害义伤教诬圣实甚至妲已而曰杀曰经不符太公而曰奸曰遇曰招互异路史駮之诚亦有见于此
　　太公封于齐乃齐之太公也如田和之为齐太公是也曰周公旦曰召公奭以名配爵号而称者也曰吾太公望子久矣故名之曰太公望试问谁为太公且望之欲何为也岂文王萌不臣之念而古公亶父久有图殷之望于是吕尚乃为伐纣之举而出非闻文王之善飬老而来归者乎殆非服事至徳之心也盖太公者大贤也孟子所谓见而知之者也居东海而来归者也今曰奸西伯以美女竒物献纣隂谋以倾商政周之隂权皆宗太公噫太公何至谲诡为憸人举如是哉闾阎之子爱其君者必有道矣公之所学者王道所事者圣人况大老来归其子焉徃而后先疏附之莫不有其才也孰谓太公犹伏渔以待猎乎且太公之渔也有意于天下乎无意于天下乎有意则文王兴而自当归矣无意则凿坏而遯文王其能载而师之乎且既曰畋得之矣又曰四子于所相与见西伯于羑里矛盾如此况武王曰予有乱臣十人太公在焉则太公为武王臣而未尝为文王师也诗曰惟师尚父者乃师中之师易所谓文人是也尚者公之字也父者礼之所谓某甫也天子而以父为臣乎臣居然称父而仍臣列乎学讼以脱人之囚隂谋以倾人之国仪秦軰之诡也曽太公而若是至所谓六韬者非真太公之书盖杂出于战国用兵者之邪説楚汉之际好事者之所为也君子可不审取而谰説之是狥耶
　　【附】泽及枯骨　王政飬生送死无憾力之所及者比使之相保族使之相塟又安有不衣冠之殣骨乎吕览曰抇池得死人骸而更塟之曰有天下者天下之主也此仁之防者耳乌足为文王重哉贾氏新书曰梦曰我东北之槁骨也速以王礼塟我而文王以人君礼塟之噫文王于梦中而以王礼许人醒而践梦以王礼塟槁骨文王之迷于梦而疎于礼一至是哉是阿鬼以不正之封而罔民以非义之信也抇池得骸而始为之主以更塟之不及见者未必不多也以是为仁吾恐文王之仁不如是之小也
　　为文王木主载于车中自称太子发言奉文王以伐不敢自专
　　古之征伐必载祖主社主以行所谓赏于祖僇于社也此所以载文王之木主也至自称太子发泰誓曰肆予小子发未闻称太子也自称太子不嫌于专乎
　　武王渡河白鱼入舟火流为乌
　　此河内女子之伪泰誓也壁经出而其妄破矣史迁采之不过好异耳
　　太师疵少师强抱其乐器而犇周
　　宋世家防子乃持其祭器造于军门肉袒面缚左牵羊右把茅膝行而前
　　防子之去也父师诏曰王子出廸其志决矣所谓逊于荒者出遯荒野以自免耳古者同姓虽危不去国防子为纣兄固不得茍去而自靖人自献于先王顾忍以先王重器适人哉况祭器置宗庙中防子敢无君而抱之以出司宗庙者其容之乎原其归周之意惟欲为殷祀地不知成汤不废禹祀武王寜肯遽絶汤祀乃背君蔑宗祗面取辱耳仁人固如是乎且谋于二师而逊之之意何居逊者我不顾行遯耳岂叛商归周之谋哉是防子归周当在武庚叛诛之后周访防子立之以存商祀故防子之命曰修其礼物作賔于王家则其非抱器归周明矣至于面缚而又把茅牵羊则正义所云面缚是缚手于后故曰衔其璧也又安得左牵羊右把茅乎周纪曰太师疵少师强抱乐器犇周是伶官之属非防子也而宋世家乃以防子持祭器不亦异乎
　　武王初定未集使其弟管叔鲜蔡叔度相禄父治殷武王至周不寐曰我未定天保何暇寐悉求夫恶贬从殷王受武王病天下未集羣公惧
　　武成曰惟九年大统未集予小子其承厥志垂拱而天下治按此则向之未集今已集矣何终武世而尚未集哉至欲悉求不顺罪并殷王孰谓武王圣徳竟等秦暴之阬诛哉
　　二神龙止于夏帝庭卜请其漦而藏之吉龙亾而漦在椟夏亾此器殷殷亾又此器周比三代莫敢发三代建都异地且经逺歴千年宝鼎尚难稽问矧兹木椟漦函既非世重珍何为藏勿敢发卜云其吉竟得亾周之姒鼋新化触非宜孕之人吐沫几何千年始变七龄童妾难与鼋交左右思之殊増迷惑
　　褒姒不好笑幽王为烽燧大鼓有宼至则举烽火诸侯悉至至而无宼褒姒大笑
　　邦畿军警烽火为征诸侯各君其国途程逺迩不同必集众帅师整戈束甲夫岂一呼即至姒从市楼观乎况师行三十里吉行五十里勤王兵至而城门不闭士卒不惊亦必释甲解戈入见天子姒岂堂前帘下笑语声闻者乎
　　【附】我百尔九十吾与尔三焉　文王九十七而终武王九十三而终文王固圣然亦人耳何为自有其寿百年知武王之寿九十而又自损其三以与武王又何能自减其百而为九十七父子相揖让而制其短长之命也如此更计之皇极经世载癸巳年周文王生己巳崩合九十七岁又十六年乙酉而武王崩是文之崩年武七十七矣盖文王二十一岁而生武王也且有伯邑考之长子生子之蚤不足异也至武王之子成王尚在襁褓襁褓者二三岁之婴称也武岂九十而始生成王乎又何迟也而又有祭胙茅蒋凡伯鲁公邢侯晋侯韩侯邘应狄孝伯之十二子岂武王九十以前竟无子九十以后而连举十三子乎即曰成王立年少而有十三岁也亦武王八十而得子矣岂成王嫡而诸子庶乎武王元配计当亦八十矣安得更生子与郑康成曰文王十三生伯邑考武王八十四生成王后又生唐叔虞何迟早之若是
　　【附】卜年卜世　书曰天难谌命靡常诗曰天命靡常此文武周公之训也岂有预为歴世长久之説以数告子孙使子孙恃数而忽天命之理尧之舜舜之命禹皆以四海困穷天禄永终为戒伊训曰尔惟不徳罔大坠厥宗太甲曰无越厥命以自覆古圣皆然也右其卜而左其徳岂君子之道乎故知王孙满特假天命神告以拒其问鼎之心耳文武周公岂其然乎
　　【附】剪桐封弟　唐叔应封不剪桐而亦封也如不应封则虽有戏言而必不遂过也若成王为失礼之举周公为遂过之教君臣胥失之矣其何以示天下柳宗元剪桐之辨得之
　　秦纪
　　大费孙曰孟戏仲衍鸟身人言帝大戊闻而卜之使御吉遂使御而妻之
　　鸟身无手何以执绥即使俱全谅非人类为帝之御已不可况尚之主哉卜云其吉夫亦何吉之有
　　穆王西狩乐而忘归徐偃王作乱造父为穆王御一日千里以救乱又赵世家穆王西狩见西王母乐之忘归而徐偃王反注曰徐偃王有筋而无骨又曰徐君宫人娠生卵弃之为犬鹄苍衔归成小儿其后鹄苍犬死生角九尾实黄龙也
　　王母何王之母西王何地之王本之大戴少间篇曰虞舜以天徳嗣尧西王母献其白玉琯故笔丛云西王母非妇人乃西方诸侯王名母者也后世遂诬为仙母而荒唐至今矣至卵为禽种今乃成儿犬而生角更増九尾眞彼童而角实虹我小子乎至偃王有筋无骨何以坐立持兵况今古以还曽有人而无骨者乎至人非翼鸟安能一日千程即使造父称神騄駬称骏而车中人亦不能堪此一日千里之风驰电掣而奔也且天子行必有副车后乗岂能尽驾千里之马抑岂可以一乗独驰归乎至以西王母为妇人者穆天子也安足信哉
　　秦始皇
　　臣请史官非秦纪皆烧之非博士官所职天下敢有藏诗书百家语者悉诣守尉杂烧之
　　萧何世家沛公至咸阳何独先入收秦丞相御史府律令图书项王屠烧咸阳而去
　　始皇在位之三十四年焚书三十五年坑诸生兼并天下始九年耳非秦纪皆烧之则所烧者史书也非诗书经典也曰非博士官所职敢有藏诗书百家语者悉诣守尉杂烧之则所烧者天下民间所藏之书而博士之职守如故也则经书百家语特非博士不得藏耳故吕东莱曰所烧者天下书也博士所职自若也萧何收图籍而遗此惜哉是博士职如故也秦纪亦自若也计戊子焚书至甲午入关七年耳诗书尚未堙没而老成尚多存也孰知沛公不好儒萧何又刀笔吏止入丞相御史府收其山川形势之图官吏戸口之籍与夫刑法之律令制诰之文书而不及博士所藏之经书百家语且又不弛诗书之禁又不委曲于约法三章之时又不召老生宿儒以典其学以致羽入咸阳而博士所藏尽付一炬其后虽有髙堂伏生其人髙祖又未遑其事孝惠皆武力之臣孝文唯具官之博士而诗书之亾不在始皇而在李斯又不在项羽而实在汉髙之亭长萧何之刀笔吏噫何固不足责张良又何为者与不知良亦黄老徒耳彼又乌知儒学而加之意哉然而焚书之祸其由来之渐当缪公之世由余入秦乃曰诗书礼乐法度为政中国所以为乱也邪説之作始矣至孝公而商鞅变法修刑此焚书之先声也至荀卿著论欲人毋贰后王而迂法先王其徒韩非李斯皆师事卿而非之言曰世之愚学不知治乱之情多诵先古之书以乱当世之治李斯介之入秦乃为灭学毁儒之説极本遡原由余卫鞅开其先而荀卿为之创韩非为之导而斯竟行之荀卿曷胜诛哉死于兰陵幸矣
　　始皇防棺载輼凉车中抵九原防暑上輼车臭乃诏从官令车载一石鲍鱼以乱臭
　　秦始虽崩棺寜不愼即曰仓卒必不疎虞况欲逺达咸阳者哉今也始抵九原鲍鱼乱臭事若齐桓乌足深信且穿及三泉水银为海而肯草草一棺乎项羽纪
　　项伯素善留侯夜驰私良呼与良俱去良要见沛公言愿伯具言臣之不倍徳项伯许诺复夜去以沛公言报项王项王许诺
　　夜驰夜去军事严且密也私良防沛漏师负重罪也犹敢以告项王乎使项王曰而何得见沛公伯敢曰余私良乎髙纪又云以文谕项羽羽乃止此又项伯以沛公言告项王何也虽古者军有可入之理华元登子反之牀髙祖晨驰入赵壁之类是也然非所论于项伯也
　　弑义帝
　　羽不杀义帝沛公亦必杀之羽为沛公代之手而且为汉借口使天下义之此羽之失也盖韩彭之功犹不容况义帝名位之足以动天下者乎纵沛公能善处帝数年之间反者九起亦必有挟义帝以为名者而帝亦不能自安于汉矣故曰沛公必杀之也
　　项羽闻沛公入咸阳大怒使当阳君撃关项羽至戏下兵四十万屯新丰鸿门沛公军十万在霸上相去四十里沛公脱身独骑与樊哙夏侯婴靳彊纪信等四人从郦山下道芷阳间行谓张良曰从此道至吾军不过二十里度我至军中公乃入
　　应劭曰霸上在长安东三十里古曰滋水秦缪更名曰霸霸上者霸水上也东至霸城十里即芷阳也文帝之霸陵也戏下戏水下也在新丰东北三十里又东北十七里为鸿门又十三里为戏水两军相屯自鸿门至新丰十七里新丰西五十五里为霸城又十里为霸水相去计七十七里若伯之夜驰夜去则一百五十四里矣沛公旦日徃谢亦七十七里矣今曰相去四十里间道二十里者何也吾以为项伯私良沛公因具知之得以自解于羽旦日徃谢羽増意终未释也而良哙在侧一智一勇恐仓卒未能得志且恐在坐之不免于哙也因赐之酒而迟之迨荘入舞剑沛乃间遁留良入谢増乃始悔不决而起撞玉斗耳若夫盾仆卫士按剑而跽伯蔽沛公至军始入谢与伯之具告项王皆浮词也
　　范増数目项王举所佩玉玦以示之者三项王嘿然不应
　　不应者有所思也羽非不欲杀沛也杀之无名耳吾知范増召荘羽未尝不心许也
　　庄入为寿曰君王与沛公饮军中无以为乐请以剑舞项王曰诺项荘拔剑起舞项伯亦拔剑起舞常以身翼蔽沛公
　　项王曰诺心许荘也知増之令荘也伯何为者不令而起且翼蔽之乎盖示王以变生仓卒从者之不肯甘心乎不然伯独不畏増法乎至项伯党敌人而灭宗国罪不容诛汉髙戮丁公以戒不忠而独封项伯且赐姓刘氏何哉
　　哙帯剑拥盾入卫士不内哙侧其盾以撞卫士仆地哙入瞠目视项王项王按剑而跽曰客何为者
　　军中驰者死况撞仆卫士乎寜无守卫之军不搏执之尚容其入而瞠视致项王之按剑而跽乎矧项王一喝楼烦入壁岂区区一哙乃怯似小儿顿灭其叱咤之威按剑而跽乎羽増之欲杀沛惧无名也今也何难先执哙于辕门责仆卫士之无状而沛公后之可也良哙不自危乎
　　项王曰赐之彘肩则与一生彘肩哙覆盾按剑切而啗之曰臣死且不避巵酒安足辞夫秦王有虎狼之心沛公先破秦遣将守关而王听细説欲诛有功之人窃为大王不取也项王未有以应曰坐
　　彘肩自庖人来或自席上来也安得生者耶且二王相防末辄敢肆言且曰窃为大王不取此时之项王未有以应此刻之亚父亦无一辞直俟沛公遁去而始曰不足与谋王怯増騃不应至是
　　沛公起如厠招樊哙出令张良留谢曰度我至军中公乃入沛公已去间至军中张良入项王曰沛公安在良曰已至军矣
　　贵者张筵尚有司阍之报项王宴客乃任沛公之遁张良入谢始询沛公如厠一顷手招樊哙形容想像殊类村庄
　　项王使者来为太牢具举欲进之见使者佯惊愕曰吾以为亚父使者更持去以恶食食项王使者髙祖纪予陈平金四万觔以间疎楚君臣于是项羽乃疑亚父乃怒辞老至彭城而死
　　吕东莱曰项使为饮食之人可也不然平计甚易识也何云竒计哉且欲进惊讶更持去而以恶食食之又与以金间疎事相矛盾
　　羽顾见吕马童曰若非吾故人乎马童面之指王翳曰此项王也王自刎翳取其头余骑争项王相蹂践相杀者数十人后杨喜吕马童吕胜杨武各得其一体分其地为五封以侯髙祖纪羽败而走灌婴追杀项羽东城灌婴所将卒五人共斩项籍
　　余骑争项王矣则项尸已为余骑所分最后之杨喜四人其又杀余骑而夺之乎抑余骑争杀自尽尚留项尸为杨喜四人所得乎噫头与四体共封五侯倘有得其五脏六腑者又可得十一侯矣奚必争蹂践乎为之一哂　吕马童面之者背之也羽既以马童为故人马童乃背面指示而假手于翳故人固如是乎虽然今之吕马童必诱项王生擒以首功裂地而王矣背面之以指示他人其亦存古道也哉
　　髙祖纪
　　髙祖母曰刘媪息大泽之陂梦与神遇太公徃视见蛟龙其上有身产髙祖
　　龙交产祖谓是龙儿不知龙为兽类何得人交即使其事甚眞亦同异类者矣太公冒名太上亦可谓无功矣
　　单父人吕公善沛令沛中豪杰徃贺萧何令诸大夫曰进不满千钱坐之堂下髙祖乃绐为喝曰贺钱万实不持一钱谒入吕公大惊起迎之门坐上坐
　　吕公既善沛令豪杰大夫皆徃贺之既曰大夫则必爵位可称断非里中之厮飬也以一送徒警盗之亭长虚声重喝主起迎门且賔上賔坐上坐哉
　　老父相吕后曰夫人天下贵人
　　邦君之妻曰夫人亭长何人辄当贵号至曰天下贵人不知贵能灭族至曰少竒此女不知女当灭吕相也云何
　　髙祖为亭长乃以竹皮为冠令求盗之薛治之时时冠之及贵常冠所谓刘氏冠也
　　服非其服者无赦先王所以易服色也今以区区之亭长乃制竹皮为冠既异时王之制寜无时王之法与
　　髙祖以亭长为县送徒骊山徒多道亡乃解纵所送徒曰公等皆去吾亦从此逝矣壮士愿从者十余人髙祖被酒夜经泽中有大蛇当径乃前拔剑击斩蛇始皇以东南有天子气东游厌之髙祖自疑于芒砀山泽之间陈渉世家曰失期法当斩
　　秦法失期尚斩无赦若曰解纵罪更何如今乃公然纵去曽无稽察之令丞坦然回沛尚多从游之壮士且销兵之后犹然佩剑秦帝东游始芒砀白帝赤帝之讹亦如白鱼火乌之伪而已
　　五年与项羽决胜垓下淮隂侯将三十万自当之孔将军居左费将军居右皇帝在后
　　是年汉高未帝韩信已王岂追书人臣则从轻人主则从重乎方回曰此岂史迁信笔乎
　　髙祖欲长都洛阳齐人刘敬説上及留侯劝上入都关中髙祖是日驾入都关中张良世家六年刘敬説髙帝都关中刘敬五年説上都关中
　　五年六年纪互异吾以为六年是也六年十二月伪游云梦执楚王信田肯贺曰陛下得韩信又治秦中盖以一时之事故也然攷七年长乐宫成九年未央宫成置酒未央前殿盖其先尚居栎阳而惟营宫室于长安耳十年七月太上崩栎阳宫从可知矣今曰是日驾入都关中者非也在栎阳非长安也
　　纪信乃乗王驾诳楚诈为汉王曰城中食尽汉王降楚军皆呼万岁之城东观汉王乃从西门去
　　汉非楚主安得争呼万岁楚兵敌汉安得骤聚东城或曰呼万岁者楚人贺项王也时范増已去故汉计得行不然成擒易耳后吴王濞夜犇条侯壁惊东南条侯使备西北果从西北入吴大败条侯其亦有鉴于此与
　　家令説太公曰奈何令人主拜人臣太公乃拥篲迎门却行曰奈何以我乱天下法于是髙祖尊太公为太上皇心善家令言赐金五百觔
　　父子君臣伦义两重若以此较彼则弃天下如敝屣矣今乃拥篲迎门大似蛇行匍匐业较仲多俨然季子多金犹曰以我乱法而乃尊为太上不如沛父兄之酒酣撃筑极欢道旧故为笑乐者多矣髙祖分羮当必忍之者矣
　　髙祖崩四日不发防吕后与审食其谋曰非尽族是天下不安人或闻之语郦将军将军见食其曰闻帝已崩不发防欲诛诸将诚如是天下危矣食其入言之乃以丁未发防
　　不发防而谋诛诸将事巨且密吕审之外固非一人所得闻也人或闻之其人何人与况告之商与至商语食其使吕后曰何物郦商辄造蜚语商不贾祸乎吕后纪
　　吕后年长常留守希见上益疎如意立为赵王后几代太子者数矣頼大臣争之及留侯策太子得毋废吕后为人刚毅佐髙祖定天下所诛大臣多吕后力长兄周吕侯泽死事封其子吕台为郦侯次兄吕释之为建成侯
　　外戚世家太史公曰吕娥姁为髙祖正后男为太子及晩节色衰爱弛而戚夫人有宠
　　留侯世家上欲废太子大臣多谏争未能坚决吕后使建成侯吕泽刦留侯留侯曰此难以口舌争也顾上所不能致者天下有四人耳逃匿山中义不为汉臣令太子卑辞安车使辨士固请宜来四人至客建成侯所汉十一年黥布反上病欲使太子将四人曰太子将兵事危矣乃请建成侯急请吕后承间为上泣言于是吕泽立夜见吕后吕后为上泣言如四人意十二年燕置酒太子侍四人从年皆八十余上惊曰公避逃我今公何自从吾儿游乎四人皆曰太子为人恭敬仁孝爱士天下莫不延颈欲为太子死者四人为寿毕趋去上目送之召戚夫人指示四人者曰羽翼已成难动矣吕后眞而主矣
　　功臣表六年正月丙戌周吕令武侯吕泽元年汉九年子吕台郦侯元年
　　功臣表六年正月丙戌建成康侯吕释之元年
　　吕雉佐定天下醢越斩信其刚毅亦非常也髙祖敢以爱子易元储乎又敢以爱弛年长色衰易储子等于姬媵乎况夫涕泣承间妇女之能技也良平吕后太子之羽翰也岂俟皤皤四老而始知乗间始成羽翼耶至曰吕后眞而主矣夫岂亦欲其不为主与谈何易也况四老者既无令名于天下分争之日又无经济于孝惠为帝之年逃匿山中而辨士可请不为汉臣而吕后可要急请间泣唯知柔媚之乞怜延颈欲死勦习游谈之浮説即有是人品奚足重至于九年泽死台已袭封十一年夜见之吕泽又胡为乎来哉况建成吕泽名爵互差禁卫森严安得夜呼禁闼直入后宫而告之哉易储重典既不见之髙纪大臣争諌又不闻是何人角里夏黄皆为乌有爱弛废储尽属子虗者矣善乎杨鐡崖之言曰子房之所呼者老人之赝者也髙悮为眞耳然沛公不知有君以乡老言而始防义帝不知有父以家令言而始尊太公此二人者知君父之纲常者也太史公不能博访而着其名并鲁两生之能以礼乐扶世教者皆不得其姓氏徒有党子拒父四皓之姓名留于残简令后世之悮以为贤噫正人而不得名邪人而反奸于正诚不能不为之抚卷太息矣
　　张辟彊为侍中年十五谓丞相曰太后哭不悲请拜吕台吕禄吕产将兵居中用事丞相如计太后悦吕氏权由此始
　　平媚吕者也戮信醢越不即斩哙皆平之甘心左右之也良之辟谷虑吕祸而避之也诸吕用事平借辟彊小儿以啓端耳至曰王诸吕无所不可几覆刘矣尚敢曰定刘氏后乎乃心不愧王陵耶欲王诸吕先封功臣先立孝惠后宫子风大臣请立诸吕为王后心未尝不畏外廷也星星之火可以燎原平乃不灭之星星之日而反成其燎原之势皆平罪也观平之自言曰我多隂谋必招隂祸及曽孙何坐畧人妻弃市国除鬼神福徳而祸隂谋大可畏哉攷张良世家子不疑嗣侯传中不见有所谓辟彊者夫岂又乌有者乎
　　奉天子法驾迎代王于邸即夕入未央宫有谒者十人持防卫端门曰天子在也足下何为者而入代王乃谓太尉太尉徃谕谒者十人乃掊兵而去孝文纪王至渭桥丞相以下皆迎羣臣拜谒称臣太尉跪上天子符玺遂即天子位乃使东牟侯清宫载少帝出皇帝即日夕入未央宫
　　宫既清矣少帝既出矣丞相以下皆迎称臣矣天子即位入宫而奉天子法驾矣此谒者十人独从梦中来乎况越新天子之警跸而骤当法驾曰客何为者乎即太尉徃谕则新天子明矣乃不俯伏称万岁而掊兵去乎
　　孝景纪
　　二年荧惑守北辰月出北辰间
　　星月出入黄道内外至逺不过十度从未有失度上行直至枢辰间者况月之合朔可推食分可定者乎如此则厯紊矣此盖妖星之似火妖气映云之似月者也观象者讹之也
　　孝武纪
　　李少君故深泽侯赵将夜入以主方以人之餽遗而饶给诳上曰丹砂可化为黄金以为饮器则益寿居久之少君病死而燕齐恠迂之方士多相效言神仙矣化金之説起而丹砂铅汞殃饮器益寿之言兴而服食诡术售独不见其病死乎裴骃之注亦迷于迂怪者也刘向上书言黄金可成致费帑金而论死少翁以帛书饭牛而以诈被诛栾大尚主而騐之无实被诛武帝曰自叹向时愚惑为方士所欺天下岂有仙人尽妖妄耳卓哉亲尝之而眞知之也世之论者徃徃以汉武嫓之秦皇不知秦皇焚弃诗书汉武表章圣学其相去本霄壤但其穷奢欲而惑神仙侈宫室而喜巡游其匹耳然有亡秦之失卒无亡秦之祸者有其本与













　　史记疑问卷上
　　钦定四库全书
　　史记疑问卷中
　　钦天监左监副邵泰衢撰
　　太伯世家
　　子胥奔吴知公子光有他志求勇士专诸见之光伍奢曰员为人刚戾忍诟能成大事知子莫若父乃员生平之定衡也观其奔郑而欲与晋为内应奔吴而进专诸以弑王又进要离以刺庆忌而同病相怜引嚭进用入郢而鞭其君之尸自以为倒行逆施也至令吴王妻昭王之夫人胥与伯嚭孙武亦妻司马成之妻则岂特刚戾已哉至引兵击郑者报杀太子建之君仇也渔父私恩释杀君之大怨父仇报而君仇可以私恩已乎至夫差者阖闾所谓愚而不仁者也员以夫差日夜之求而曰我入则决矣亡吴者夫差而立亡吴之夫差者员也赐劒之日犹曰前王不欲立汝我以死争之其要君可见矣况人臣事君有礼君之前侧防倒龟者杀无赦诛不敬也吴王当伐齐饮至之日而为社稷不食之不祥语且目若熛火声如雷霆可为有臣礼乎且越王虽囚人君也员曰厨宰之事也等之如兽畜伯嚭太宰也员曰婴虽啼毋听也视之如黄口辅君者如是乎胥死之后吴王防于黄池未尝不霸且强越入吴请吴王居于甬东未尝不即越之石室是亡国之夫差百员不能济也员立夫差而亡吴犹以抉目东门以观越兵之入而沼吴为悲者不亦是非之谬与至伯嚭者史哀二十二年冬越灭吴诛太宰嚭以为不忠左传哀二十四年公如越越将妻公季孙惧因太宰嚭而纳赂乃止夫岂越徳嚭而存之仍爵之太宰乎岂嚭纳赂之性不悛如是乎抑或名爵之相同乎不然二十二年吴灭二十四年越有宰嚭者何人也
　　齐世家
　　惠公二年长狄来王子城父攻杀之埋于北门鲁世家曰鄋瞒伐齐齐王子城父获其弟荣如埋其首于北门宋武公之世获缘斯于长丘宋世家昭公四年宋败长狄缘斯于长丘
　　左传文十一年初宋武公之世鄋瞒伐宋败狄于乘丘获长狄缘斯齐襄公之二年鄋瞒伐齐齐王子城父获其弟荣如埋其首于周首之北门衞人获其季弟简如鄋瞒由是遂亡
　　齐襄二年鲁桓十六年也今云惠公二年则宣二年矣宋武未入春秋之前也今云昭公四年乃文公十一年也年世殊絶不亦甚乎谷梁云尸横九亩断其首而载之眉见于轼夫身有九亩之大头不应一车之小况天生斯君必生斯民必生男女为之配今所获唯乔如缘斯樊如荣如简如之五男而鄋瞒遂亡种类遂絶者何也是皆禹致羣神于防稽长狄本之于汪罔防风之神其説也盖必地名长狄入犯宋齐必非人长三丈尸横九亩以此为长者矣
　　鲁世家
　　武王崩成王少在襁褓之中周公恐乃告太公望召公奭曰我之所以勿辟而行政者恐天下畔周
　　齐世家武王平商封师尚父于营邱东就国夜衣而行黎明至国则太公未尝在周也今曰告太公望者何与况齐山川道逺乃曰夜衣而行黎明至国乃似一昼夜之可即达者何与至立嗣必以长武王九十三岁乃崩成王未必当襁褓况成王多弟耶且太公此时亦当百余岁矣
　　惠公适夫人无子贱妾声子生子息息长为取于宋宋女至而好惠公夺而自妻之生允登宋女为夫人允为太子及惠公卒允少故鲁人令息摄政
　　左传元年之前惠公元妃孟子孟子卒继室以声子生公宋武公生仲子仲子生而有文在其手曰为鲁夫人故仲子归于我生桓公而惠公薨是以公立而奉之盖次妃摄治内事而曰继室也不闻声子之为贱妾也手文有若天命而宋归我也不闻新台之始自惠公也
　　庄公盟孟女生子班班长説梁氏女往观圉人荦自墙外与梁氏女戏班怒鞭荦
　　传庄三十二年初公筑台临党氏见孟任从之閟而以夫人言许之割臂盟公生子般焉雩讲于梁氏女公子观之圉人荦自墙外与之戏注曰女公子子般妹也戏以慢言戏之也今曰梁氏女者何与岂迁以雩讲于梁氏女为句乎盖肄习雩祭之礼于梁氏而女公子与子般同往观之也今曰説梁氏女所未喻也
　　燕世家
　　惠公六年惠公多宠姬欲去诸大夫而立宠姬宋大夫共诛姬宋惠公惧奔齐【姬名宋】
　　昭三年燕简公多嬖宠欲去诸大夫而立其宠人冬燕大夫比以杀公之外嬖公惧奔齐以简公讹为惠公以嬖宠讹为宠姬何也若曰姬宋即外嬖也则不当曰惠公多宠姬也宠姬可以为大夫而欲去诸大夫乎欲去诸大夫而立宠姬宋诚所不解
　　管蔡世家
　　悼侯父曰太子友灵侯之太子平侯立而杀太子故平侯卒而太子之子东国攻平侯子而代立是为悼侯
　　传昭十一年冬十一月楚子灭蔡用太子于冈山申无宇曰不祥五牲不相为用况用诸侯乎王必悔之经曰冬十一月丁酉楚师灭蔡执蔡世子有以归用之注曰用之杀以祭山也既为楚子之用安有平侯之杀且世代相攻之不已哉经传之记明矣史迁之记妄乎陈世家
　　灵公与其大夫孔宁仪行父皆通于夏姬注曰列女传云夏姬夏征舒之母三为王后七为夫人公侯争之莫不迷惑
　　徴舒之母诗之从夏南是也函史云申公死平公命叔向因其室是叔向娶之为室也因左传之娶于申公巫臣氏而误也考宣公十年陈灵公饮于夏氏征舒弑之是时灵公即位十五年矣征舒为卿夏姬之子也子为卿则姬虽少亦壮年矣十一年冬楚杀征舒楚庄子反皆欲娶之申公巫臣曰天下多美妇人何必是庄王乃予连尹襄老襄老死于邲其子黒要烝焉是聚麀也申公谏者也乃艶之通使于郑而取姬焉子反怨之乃杀巫臣之族并杀黒要而分其族巫臣乃使于吴而吴楚之兵自此酿矣此一姬也亦人妖矣至所生之女叔向取之而亦生子以灭族美女破国如此乎叔向之母曰郑穆少妃姚子之子子灵之妻杀三夫一君一子而亡一国两卿矣可无惩乎真有然矣然向所娶者夏姬之女也左传曰申公巫臣氏是也非因其室也宣九年陈灵被弑昭二十八年晋杀祁盈及杨食我乃叔向之子伯石也叔向母所谓豺狼之声狼子野心非是莫丧羊舌氏者是也计宣九年至昭二十八年相距八十七年姬年即少百三十余矣晋平元年距食我死年四十四年巫臣氏生食我亦年过四十若曰夏姬则九十之妇而嫁人叔向取九十之妇矣函史之因其室与列女传之为王后为夫人之言皆不足信史通亦辩之矣但叔向之母妬叔虎之母美而不使子谏之而使往视寝生叔虎嬖于栾盈士匄逐栾盈杀叔虎囚叔向而祁奚救叔向出之不然向亦久毙矣噫叔虎之母美而叔虎死叔向囚叔向之妻美而食我死叔向族叔向之母曰三代之亡皆是物也诚哉
　　哀公娶郑长姬生悼太子师少姬生偃司徒招杀悼太子立公子留楚灵王闻陈乱杀陈使者注曰即司徒招昭八年春陈侯之弟招杀陈世子偃师楚执公子招放之越传陈哀公元妃生悼太子偃师二妃生公子留下妃生公子胜二妃嬖留有宠属诸司徒招公子过哀公有废疾三月甲申公子招公子过杀悼太子偃师而立公子留夏四月哀公缢干征师赴于楚楚人执而杀之书曰陈公子招杀其世子偃师罪在招也楚子执陈行人干征师杀之罪不在行人也偃师悼太子也而分其名为二使者干征师也而注其下曰招观经之杀世子偃师放公子招可知矣此误可不订正乎
　　衞世家
　　共伯弟和有宠于僖侯赂工攻共伯于墓上共伯入僖侯羡自杀衞人因葬之僖侯傍諡曰共伯而立和为衞武公
　　衞世子共伯早死其妻共姜守义作柏舟以自誓未闻其为武公弑也况武公者抑抑威仪没称睿圣襄二十九年季札观乐而曰吾闻武公之徳如是也如其弑兄何以称徳
　　襄公有贱妾幸之有身梦有人谓曰我康叔也今若子必有衞名而子曰元妾怪之问孔成子成子曰生子男也以告襄公
　　传昭七年襄公夫人姜氏无子嬖人婤姶生孟絷孔成子梦康叔谓已立元史朝亦梦康叔谓已余将命而子茍与孔烝鉏之曽孙圉相元见成子告之梦梦协今云妾梦史与传违且闺中梦兆先及外庭宜男告语始呈公听夫岂衞襄嬖幸之宠姬不若郑文燕姞之征兰哉
　　宋世家
　　箕子佯狂为奴比干曰君有过而不死争则百姓何辜乃直言谏纣纣刳其心微子曰其义可以去矣于是太师少师乃劝微子去遂行
　　少师比干也太师箕子也一佯狂而奴一刳心而死又安得太师少师之劝行哉书曰王子不出我乃颠隮而不顾行遁者未尝非太师少师之劝也但书之行遁是在佯狂刳视之先而史之劝行乃在佯狂刳心之后史之为史何所据耶
　　楚威王已救郑郑享之去而取郑二姬以归注曰郑大夫芉氏姜氏之女既是郑女故曰二姬
　　传僖二十二年丙子晨郑文夫人芈氏姜氏劳楚子于柯泽楚子使师缙示之俘馘丁丑楚子入享于郑九献庭实加笾享毕夜出文芉送于军取二姬以归叔詹曰楚王其不没乎为礼卒于无别注曰芉氏楚女姜氏齐女也二姬文芈女也妇人迎送不出门芉也劳军借名楚女姜而视馘于义云何至九献加笾僭拟天子不嫌芉女实系楚甥此楚子之所以师败城濮见弑商臣如叔詹之所言不没也今乃注曰大夫且曰芉氏姜氏之女芈姜既非夫人二姬亦非芉女为礼无别何以称焉不详经传輙注史书未见其可也
　　景公三十七年哀公五年也荧惑守心宋之分野也司星子韦曰君有君人之言荧惑宜有动之徙三度唯徳动天书有明训徙行三度理固宜然但事闗天变不见之左氏之续经若他云三舍乃不识星躔之行度者矣
　　晋世家
　　晋灭虞执虞公及其大夫井伯百里奚以媵秦穆姬秦纪百里奚媵于秦亡秦走宛楚人执之缪公以五羖羊皮赎之授以国政曰五羖大夫百里奚让曰臣困于齐而乞食蹇叔收臣臣欲事齐君无知蹇叔止臣得脱齐难之周周王好牛臣以养牛干之蹇叔止臣得去不诛事虞君蹇叔止臣臣知虞君不用臣臣诚私利禄爵且留再用其言得脱一不用及虞君难
　　传僖五年袭虞灭之执虞公及其大夫井伯以媵秦穆姬未尝有百里奚也孟子曰知虞公之不可谏而去之秦知虞公之将亡而先去之则为媵及难之説破矣曽不知以食牛干秦穆公之为污也而食牛干周之説破矣百里奚举于市则赎之五羖皮者又不足辩矣相秦而显其君于天下可传于后世虞不用百里奚而亡秦缪公用之而霸今乃曰私利禄爵而且留以及难蹇叔止臣而再用以得脱奚之为奚不特不贤不智已也又安足以霸君传世哉史通曰史记多聚旧纪时插杂言事罕异闻语饶重出良信然也又如秦纪缪公亡马食者三百余人马虽云大难共三百之一飱一马何珍三百齐同而犯法若云一人所盗安肯公食多人若云自野攘之夫岂不知公物至于赐酒求从推锋争死以脱公于围也非报食马之徳报不死之恩耳是既知盗马之必死而三百人之尽甘心于此一脔者何也
　　里克弑卓子于朝鞭杀骊姬于市
　　传僖九年里克杀卓子于朝国语曰杀奚齐卓子及骊姬不闻其鞭杀于市也不知何本
　　过五鹿饥而从野人乞食野人从土器中进之重耳怒赵衰曰土者有土也
　　传僖二十三年过五鹿乞食于野人野人与之块公子怒盖怒其不与食而与土块也故子犯曰天赐也稽首受而载之今曰土器中进之是盛食于土器而进之也以土器为有土又安往而不得土哉
　　使鉏麑刺赵盾盾闺门开居处节麑退叹曰杀忠臣弃君命罪一也遂触树而死
　　传宣二年使鉏麑贼之晨往寝门辟矣盛服将朝尚早坐而假寐鉏麑退叹而言曰不忘恭敬民之主也贼民之主不忠弃君之命不信有一于此不如死也触槐而死
　　公羊曰晋灵公使勇士杀赵盾见其方食鱼飱曰子为晋国重卿而食鱼飱是子之俭也吾不忍杀子羣臣之朝别色而入今寝门晨辟早而假寐所以为恭敬也公羊生自齐邦不详晋物以东土所贱目西州亦然而曰子之俭也迁其取左氏而曰门开信公羊而曰处节乎然亦并不明言所以止书门开处节而已以此言忠忠从何见以此言节节自何征鉏麑之死胡为乎来哉
　　初盾常田首山桑下有饿人示眯明盾与之食为晋宰夫欲以去赵盾令先毋及难盾既去伏士纵啮狗名敖明为搏杀狗伏士出示眯明反击伏士曰我桑下饿人问其名勿告明亦亡去
　　传宣二年晋侯伏甲其右提弥明知之趋登扶以下公嗾夫獒焉明搏而杀之鬬而出提弥明死之初宣子田于首山舍于翳桑见灵辄饿食之既而与为公介倒防以御公徒而免之曰翳桑之饿人也问其名居不告而退遂自亡也
　　搏獒扶下者右车之弥明也曰宰夫者何与御徒倒防者公介之灵辄也曰眯明者何与岂鬬死之眯明可二人而合一乎至于传则已为公介故不必问名而止问其名居也史则既名眯明复乃问名而勿告者何与
　　景公八年使郤克于齐顷公母从楼上观而笑之所以然者郤克偻而鲁使蹇衞使眇故齐亦令人如之以导客
　　传宣十九年郤克征防于齐齐顷公帷妇人使观之郤子登妇人笑于房献子怒出而誓曰所不此报无能涉河杜氏注曰跛而登故笑之左传曰跛谷梁曰眇今乃蹇归鲁使以克为偻且竟蹇眇伛偻如之导客不闻鲁衞之姓名而独区区郤子誓盟河伯何哉季本曰公防晋侯衞侯曹伯邾子同盟于断道宣公事齐最谨至是始与晋盟齐不能为主复推晋为伯同盟于断道非以笑客故也黄震氏曰晋为是盟以固曹鲁之心胡氏乃以郤克征齐妇人笑跛以此盟为谋齐不知征防乃在未见笑之先岂预知其笑而盟防以谋之耶
　　赵世家
　　夙生共孟共孟生赵衰字子余
　　闵元年赵夙御戎注曰夙赵衰兄也晋语赵衰先君之戎御赵夙之弟也衰夙雁行乃曰孙祖合而观之吾将谁信
　　景公三年朔将下军取成公姊为夫人大夫屠岸贾欲诛赵氏徧告诸将韩厥曰妄诛谓之乱臣贾不听韩厥告朔趣亡朔曰子必不絶赵氏朔死不恨贾不请命擅与诸将攻赵氏于下宫杀赵朔赵同赵括赵婴皆灭其族成公姊有遗腹走公宫免身生男贾闻索于公宫姬藏儿袴中无声已脱程婴与俱山中十五年景公疾韩厥曰大业之后为祟乃言赵孤召武与婴徧拜诸将攻岸贾灭其族复赵武田邑如故
　　晋世家景十二年作六军赵穿赵括赵旃皆为卿景十七年诛赵同赵括韩厥曰赵衰赵盾之功岂可忘乎奈何絶嗣乃复令赵庶子武为赵后复与之邑十九年景公病卒
　　韩世家晋景公十七年病卜大业之不遂者为祟厥言赵武而复与故赵氏田邑
　　诸侯年表成公八年晋景公十七年复赵武田邑传成二年栾书将下军注曰朔死而代之也成四年赵婴通于庄姬注曰姬朔妻也成五年原屏放诸齐婴曰我在故栾氏不作我亡吾二昆其忧哉舍我何害注曰言已虽淫而能令姬护赵氏也成八年姬为赵婴之亡故谮之晋侯曰原屏将为乱栾郤为征六月晋讨赵同赵括武从姬氏畜于公宫以其田与祁奚韩厥言于晋侯曰成季之勲宣孟之忠而无后为善者惧矣乃立武而反其田成公十一年晋侯梦大厉曰杀余孙不义觉召桑田巫曰不食新矣公病如厠陷而卒宣十二年赵朔将下军成二年栾书将下军盖朔死而书代也成四年赵婴通于庄姬成五年原屏放于齐乃同括因其灭伦而放之也原屏者同括之采邑齐者婴之邑也成八年庄姬以赵婴之亡故而谮晋侯故春秋书曰晋杀其大夫赵同赵括而朔死婴放不及也况姬乃成公女景公妹谮行由庄姬也即使朔在庄姬乃杀其夫与子乎成二年朔死成八年姬安得孕乎传云武从姬氏畜于公宫盖姬寡而武长从姬畜于宫也即使孕而免也姬在外而免乎在宫而免乎在外则强贾必知之何俟入宫而始索之耶幸而至宫乃景公之宫也岂无隙地可以藏儿而臃肿于袴中藏不如是愚索不如是拙幸其无声何其危哉故正义云按二年栾书将下军朔已死矣同括为姬所谮朔不得与同括俱死于时晋君明晋臣强无容有屠岸贾辄厠其间得如比之横恣也又公孙杵臼程婴事与左传背违马迁妄説不可信也余按成八年杀同括成十年丙午晋侯獳卒左传曰不食新矣如厠陷而卒又安得十五年之匿儿而晋侯之梦大厉也传曰厥言于晋侯立武而反其田即史记年表成公八年即景公十七年乃杀同括之年也内书复赵武田邑是立武复田在于当年而亦不在于十五年之后也武果匿十五年则安所得景公乎史曰朔不肯曰子必不絶赵祀若十五年之内韩厥一旦不禄赵祀不危矣乎朔迂亦必不至是又曰贾有宠于灵公为司寇而治灵公之贼徧告诸将当是时赵同为下军佐赵括为新军佐中军大夫主兵者乃赵氏也徧告诸将将其谁与况由庄姬之谮同括将为乱而同括见杀也实非治灵公之贼也况自景十七年遡灵公弑年已二十五年矣不讨于晋成公之日而讨于晋景公之时又于景十七年而始讨又同括皆为将而朔又其婿也谬甚不足言也至婴杵之得儿谁手与之既可抱持出入何必藏袴自危且初生之子无乳不生婴又安得乳乎兹事殊属可疑
　　楚世家
　　陆终生子六人坼剖而生焉莫能纪其世
　　一产三男已云多矣人非犬豕安能一胎六子哉且生产之道举天下古今莫有异也坼剖而生不类异端惑世之胁出背生者耶或曰鸱鸮剖腹鸬鷀吐生余访见之皆从卵出为此异闻当知不外于是者也然既曰莫能纪世夫又安能识其始产也哉疑而不阙有异古史者矣
　　熊渠卒子挚红立挚红卒其弟弑而代立曰熊延传僖公二十六年防子不祀祝融与鬻熊楚人让之曰我先王熊挚有疾鬼神勿赦而自窜于防吾以是失楚又何祀焉挚疾而窜为防之祖茍为延弑何窜之云弑君大罪宁得漫加于人哉
　　吴兵逆入郢辱平王之墓吴世家曰鞭平王之尸鞭尸辱墓事逈异也辱乎鞭乎不可不辨也父仇虽曰必报君义不容尽冺员之先世深受楚恩若至鞭尸必然毁墓途穷日暮未有若斯之甚者也若云辱墓犹庶几乎
　　越世家
　　句践请为臣吴王许之子胥谏不听卒赦越罢兵而归使范蠡大夫柘稽行成为质于吴二岁而吴归蠡吴世家越王栖于防稽使大夫种行成卒许越平与盟而罢兵去
　　行成者文种耶范蠡耶罢去者为质耶与盟耶何互异也然行成赦越为质与盟皆事之所有理之所通者也此所以左传书云越与吴平不书吴不告庆越不告败无他词也若夫吴越春秋之驾车飬马秘于石室之中犊鼻樵头亲给粪除之事食溲尝恶不似人为驾舍却行居然奴仆实皆赵晔之谬言深倍史官之直笔者矣
　　朱公中子杀人使少子而长子固请后以丧归曰吾日夜固望其丧之来也长子见苦为生难故重弃财庄子既善朱公虽为所卖宁不念朱公而不一自咎乎既知其以丧归独不能遣一介而必子之亲诣乎况朱公者越大夫也齐相也其长子岂见苦为生难者私赍数百金献楚国贵人则又非重弃财者矣夫岂村农力作锱铢积累之子乎且去越而易名子皮间行而为陶朱公又何据而知之
　　郑世家
　　武姜生太子寤生生之难生叔段生易
　　传隠元年庄公寤生惊姜氏故名曰寤生遂恶之盖寐而生子寤而方惊若谓难生何以名寤至云生易又有何征文与义违毎多类此
　　子产者郑成公少子也
　　传襄八年子国子耳侵蔡唯子产不顺子国怒曰尔何知童子而言将为僇矣注曰子产子国之子盖子国者灵公之弟穆公子也成公者穆公之孙既子产为子国之子则亦同成公而为穆公之孙矣以兄弟为父子何所考焉
　　魏世家
　　魏之先毕公高之后也毕公高与周同姓
　　传僖二十四年富辰曰毕原酆郇文之昭也注曰文王子夫高为文子分封于毕今曰同姓不亦疎且逺乎至魏绛为武仲之子而曰孙献之荼为魏绛之子而亦曰孙世系之间岂容紊紊如此
　　田敬仲世家
　　悼公既立田乞为相田乞卒子常代立是为田成子鲍牧与齐悼公有郤弑悼公齐人立简公田常复修僖子之政齐人歌之曰妪乎采芑归乎田成子选齐国中女子长七尺以上为后宫后宫以百数而使賔客舍人出入后宫者不禁及田常卒有七十余男諡为成子传哀十年齐人弑悼公赴于师哀八年鲍牧谓羣公子曰使女有马千乘乎公子愬之公谓鲍子或谮子子姑居于潞以察之使以二乘及潞麇之以入遂杀之夫悼弑赴于师不知其人也或云乞弑其君荼恒弑其君壬莫陈氏之强横若也悼之弑也舍陈氏又谁之焉今曰鲍牧牧已先诛矣而又当此弑君之名不亦寃乎至成子者死諡也生而名死而讳故諡之也今陈常未死而遽歌曰成子者何哉女子百余后宫不禁而有七十余男将陈氏之子孙尽非田常之遗派与得非迁有憾于田陈而云若乎其或借以诛乱贼乎
　　孔子世家
　　纥与顔氏女野合而生孔子
　　万世之师人伦宗表圣父求婚于顔氏圣母祷祀于尼山生我天纵祖述宪章夫岂事同郑衞敢云野合乎哉注曰纥老征少故尔云然此乃年齿相差不应谬书若此
　　孔子疑其父墓处母讳之也母死乃殡于五父之衢郰人挽父之母诲孔子父墓然后合葬于防
　　陈澔曰顔氏之死夫子成立久矣圣人人伦之至岂终母世不寻求父葬之地至母殡而犹不知乎且殡之衢路等之死于道路者夫子忍为之乎马迁野合之诬谓顔氏讳而不告郑注因之以滋后世之惑此出诸子杂説不可据也若终身不知父墓何以为孔子其不然也审矣【此即礼记檀弓注也】
　　五父之衢岂殡棺之地倘无郰母之诲将终殡之衢已乎挽父之母系孔氏之何亲若不详而有征又何敢冒昧以母合葬乎至曰疑其父墓则已知其处矣又曰母讳之也则是圣母亲言尚生疑惑夫岂郰母一语遂成实信者哉檀弓野説诬圣良多司马信之更増舛谬余于檀弓又特辨之
　　孔子要绖季氏享士孔子与往阳虎绌曰季氏享士非敢享子也孔子由是退
　　索隠曰家语孔子之母丧既练而见不非之也今谓孔子实要绖与享为阳虎所绌亦近诬矣况丧而要绖丧未除也而与享者有乎至闻虎一叱由是而退则礼乐之宗曽不若一窃寳玉大弓之盗已瞷亡之拜将仕之言迁应不知此也
　　季桓子穿井得土缶中若羊问仲尼曰得狗仲尼曰此丘所闻羊也土之怪羵羊也吴伐越堕防稽得骨节专车仲尼曰禹致羣神于防稽山防风后至禹杀而僇之其节专车有隼集于陈庭而死楛矢贯之石砮矢长尺有咫孔子曰此肃慎氏之矢也
　　子不语怪吾闻之矣博学多闻非羵羊罔象防风肃慎之谓也以此多圣诚不若太宰矣立极之圣岂若张华之知诡物东方朔滑稽逢君者流哉此事家语亦载之汉儒之譌也
　　孔子适齐为高昭子家臣欲以通乎景公反衞夫人在絺帷中孔子入门北面稽首夫人自帷中再拜环佩玉声璆然公与夫人同车宦者雍渠参乘出使孔子为次乘招揺市过之
　　欲通齐景不耻家臣欲媚夫人帷中交拜且使为次乘俨同宦寺之流过市招揺不顾辱身之丑小人之所不为也而谓孔子为之乎马迁诬圣罪在难寛
　　西狩获麟子曰吾道穷矣因史记作春秋
　　杜预曰感麟而作作起获麟则文起于所止为得其实至于反袂拭面称吾道穷亦无取焉
　　公山不狃以费畔召子欲往
　　子欲往者岂从叛哉正欲反叛为顺以正其大义使强臣不僭窃而为东周之治耳岂不狃可辅哉今史云孔子循道弥久温温无所试莫能已用曰周文武起丰镐而王今费虽小傥庶几乎欲往子路止孔子卒不行噫马迁以孔子欲费与不狃为可以文武乎是从叛也何妄之甚
　　襄公二十二年孔子生年七十三以鲁哀公十六年四月己丑卒
　　索隠曰公羊曰襄公二十一年十一月庚子孔子生周以十一月为正朔故曰二十二年公羊注曰岁在己卯襄公二十一年系己酉年非己卯也正月甲申朔闰八月辛巳朔九月庚戌朔日食十月庚辰朔二十一日庚子并非二十七又查庚戌年至哀公十六年壬戌正合七十三则二十二年生是也正月戊申朔四月丁丑朔十一月内无庚子日十月朔甲戌至二十七日适是庚子是庚戌年八月二十七日为圣诞三命通防作申时乃庚戌年乙酉月庚子日甲申时确乎不可易也惟精厯者知之
　　防齐侯夹谷矛防劒拨鼓噪而至孔子举袂言曰请命有司左右视晏子与景公景公心怍麾而去之有顷诸优倡侏儒为戏孔子曰匹夫而荧惑诸侯罪当诛景公大恐乃归侵鲁之郓汶阳龟阴之田
　　左氏曰莱人以兵劫鲁侯必得志孔子曰两君合而裔夷之俘以兵乱之将盟使兹无还对曰而不反我汶阳之田吾以共命者亦如之齐人来归郓讙龟阴之田谷梁曰齐人鼓噪起欲执鲁君孔子命司马止之齐侯谢过防使优施舞于鲁君之幕下孔子曰笑君者罪当死使有司行法首足异门而出齐人来归田公羊以为行乎季孙三月不违齐人来归田王樵氏曰鲁大治而齐为夹谷之防安有莱人劫鲁之事况圣人相礼必敦信义以从先王之典故不言盟也经言防而传言盟者诬也至齐之盟词曰齐师出境而鲁不以甲兵三百乘从我者邾滕其鲁也今要其反汶阳田而已茍反之鲁将为齐役乎齐师出境而鲁即以三百乘从乎左以孔子为止飨也史谷则以谢过也公羊则谓孔子之政行也吾其谁适乎故姜廷善曰晏子谢过之言何休氏载之但晏子自襄二十五年崔杼弑君时见之至是又四十八年当不胜老矣七十致仕安得从防乎自定七年之后景公结党称兵侵伐鲁衞甚非晏子所为然诸书皆不及婴惟何休与史记言之或以何休本之晏子春秋则非可信之书也左以莱人劫公而谷梁史记亦不言莱人故季本氏曰莱人劫鲁之事理所无也岂孔子临防而有待于用武耶况劫防未见于前时而当两国讲好孔子为相之日乎即反田之语伯者末流之语也而谓孔子为之乎胡氏以为自序其绩抑谬矣盖两国修睦归鲁三田亦中分其地以息争耳郓范之界济西之田也讙棘之界汶阳之田也嬴博之界龟阴之田也郓讙博之近鲁者鲁有之范棘嬴之近齐者齐有之宣公事齐而齐归济西之田哀公睦齐而齐归讙及阐睦则与忿则夺春秋之时使然耳今防夹谷曰夫子功将归济西田归讙及阐为谁之功与况郓讙龟阴者三邑之田也独曰而不反我汶阳之田则止讙耳求反一邑而齐反三邑是遵何盟与萧何世家
　　鲍生谓丞相莫若遣君子孙昆弟能胜军者悉诣军汉王大悦又东陵侯召平曰愿君让封勿受悉以家私财佐军高帝大喜客有説相国曰君胡不多买田地贱贳贷以自污上心乃安相国从其计上乃大説
　　萧何文无害也主吏掾给卒史事课最第一岂遣子弟出私财买田地之区区也不知转漕兴卒之能而俟之鲍君与客乎况让封勿受贳贷自污庸者优为耳何必属之相国归功鲍召哉总之高祖忌猜萧何无学求其学术不能过此者矣
　　沛公心欲何第一闗内侯鄂君进曰萧何常全闗中以待陛下此万世之功也今虽亡曹参等百数何缺于汉逢君长君鄂侯是已盖万世功岂一萧何力哉若无参等百数吾恐汉亦非其汉矣今不过欲以何为第一人耳遽曰亡参等百数何缺于汉豪杰闻之有不寒心者哉此淮阴等之不能已于懐反侧也张良之所以辞三万户也良有以夫
　　相国为民请上林空地上大怒曰相国多受贾人财物乃为请吾苑乃下相国廷尉械系之
　　相国者安苍生奠社稷者也况井田学校已澌灭于亡秦经史诗书又烟灰于项炬当此汉基初定王业方兴正宜左经右史修明三代之典章尚义行仁缵述先王之礼乐今乃贳贷自污不过富贵茍全之计请苑猎恩亦同溱洧乘舆之惠已耳名之相国实媿疑丞付之廷尉宜正是罪可也
　　曹参世家
　　参闻盖公治黄老言厚币请之盖公言治道贵清静而民自定参避正堂舍盖公日夜饮醇酒卿大夫已下欲有言至者参辄饮以醇酒间之欲有所言复饮之醉而后去相舍后园近吏舍吏舍日饮歌呼参游园中闻亦歌呼与相应和惠帝怪相国不治事谓窋曰若归试私从容问而父窋既洗沐归谏参参怒而笞窋二百至朝惠帝曰与窋胡治乎乃者我使谏君也参曰高帝与萧何定天下法令既明今陛下垂拱参等守职遵而勿失不亦可乎惠帝曰善君休矣参为相国出入三年卒孝惠之初正诸吕用事之渐吕后恣横之始刘之为刘亦岌岌矣曹参以二年入相五年八月死三年之间既不能消吕后之强横使牝鸡之不鸣又不能申高帝之大盟非刘氏其不王顾乃舍盖公治清静独不计刘祚之将为吕摇乎尚敢曰垂拱守职饮醇酒而使欲言者醉乎且吏舍歌呼相与应和致相国之纪纲一扫地乎若以吕后方恣恐蹈危机莫如学留侯之杜门矣又何以告舍人趣治行而热中此相位也总之古典沦于衞鞅诗书灭于秦始生斯世者皆入其所愚一习之诈伪而已即有一二聪明未尽防者亦辟此儒名窜归黄老托言清静缄嘿保身之小智如留侯盖公其人耳又何足以知民生国政之本哉是故一汉也始以掾吏之萧何继以狱掾之曹参致汉治不纯乱臣贼子终汉世而比比其人者皆何参之罪也若夫养成吕祸几至灭刘虽曰陈平左右之谁不曰曹参蓄成之哉
　　留侯世家
　　高帝令子房自择齐三万户良曰始臣起下邳与上防留此天以臣授陛下臣愿封留足矣乃封良为留侯留侯性多病即导引不食谷杜门不出曰愿弃人间事从赤松子游后八年卒
　　高帝曰诸君功狗也则良亦狗矣鄂侯曰亡曹参等何缺于汉则汉亦可以缺此良矣又安敢居功自择侈然三万户哉曰天授陛下未尝不自负也曰与上防留封留足矣又何其词之婉而理也乃封良为留侯则向之令自择者不几正所以绐之与信之斩越之醢豨布之反意皆日夜争功之流也良之一让而益形之矣是以辞三万户也所以辟走狗之烹其杜门不出也所以辟吕雉之祸非实有赤松子之可从而辟谷导引有仙人不死之方也书曰后八年卒不益明乎
　　上从复道望见诸将往往相与坐沙中语上曰此何语留侯曰陛下不知乎此谋反也
　　谋反何事沙中何地悄谋宻室犹畏人知明语沙中不惮耳目且仆从车马之众多复道宫中之可见者与至于上曰何语夫岂沙中旷逺而诸将喁喁之声竟入耳与良曰谋反夫岂宻谋反侧而诸将不轨之情先之良与况羣小聚集将以犯君沙中形露似乎朝谋而夕发者良乃嘿然杜口俟问方言者何与盖不过汉家初定高祖以猜忌为心议功不决诸将或懐私而怏怏良乃缓言封齿以坚众心此安刘室定功臣之正计也若夫偶语沙中直言谋反未能信也高祖纪甲午即皇帝位于泛水之阳皇帝曰义帝无后齐王韩信习楚风俗徙为楚王建成侯彭越为梁王韩王信为韩王吴芮为长沙王淮南王布燕王臧荼赵王敖皆如故置酒雒阳宫高祖曰列侯诸将无敢隠朕皆言其情按此则诸将已封而无怏怏者又何争功不决沙中谋反之独见于留侯世家云陈丞相世家
　　陈平长可取妻富人莫肯与者贫者平亦耻之负郭穷巷门外多长者车辙张仲曰平贫不事事一县中尽笑其所为
　　守财之夫安知择婿庸下之流岂识英才莫肯与妻尽笑所为无足怪也但平美如冠玉不过诡计之人耻取贫女并鲜读书之识门外之长者又何自来且既多长者车辙何又云尽笑而莫肯与女也
　　审食其为左丞相常给事于中幸于吕太后绛侯世家周勃常为人吹箫给丧事
　　为人臣者为国讳虽曰史笔亦有体裁况以汉人而作汉史嫌疑之祸所宜逺避今曰吹箫送殡拟之社长之卑田给事后宫大揭娥姁之丑恶去病之母少儿曰陈掌私通衞青之姊子夫曰平阳讴者广利为故倡之家樊哙为屠狗之子栾布酒佣灌婴贩缯一例直书曽无讳忌王允目史记为谤书也固宜亦可见西汉文字之寛也
　　樊哙将兵伐燕时有谗哙欲杀赵王者帝用陈平计召周勃受诏牀下即军中斩哙头两人行谋曰恐上悔宁囚而致之上
　　平勃受诏之际知帝病笃欲徳于吕氏而不斩哙竟敢以君命即斩之人而曰宁囚而致之上平为雉党甚矣至张卿风大臣语太后以王诸吕大臣请立吕产等为王而此大臣也者乃平也平逢太后交闗张卿先太后未发早已定策独重难王陵垂成而始问及之陵之谔谔亦云后矣此陵之在平术中也程子犹以为平惩陵不谏平岂谏者哉至惠帝崩而丞相陈平如辟彊计拜吕台吕产为将诸吕皆官宫中用事而吕氏之几亡刘者皆平也或曰张良辟谷曹参湎酒陈平滛于酒与妇人皆不得已不知汉初君臣恬秦政之敝养吕姁之乱使三代之典章礼乐澌没无存者正此辈之为之也曽有相而饮醇酒日夜不事事而天下可望其治者乎曽有去五谷之食可以生而有神仙不死者乎
　　史记疑问卷中
　　钦定四库全书
　　史记疑问卷下
　　钦天监左监副邵泰衢撰
　　孙膑传
　　王之宠姬二人为队长孙子欲斩之王从防上观下令曰寡人非此二姬食不甘味愿勿斩也孙子曰臣已受命遂斩之用其次为队长复鼓之皆中规矩使报王曰用之虽赴水火可也王曰罢休
　　孙子试兵也非穰苴之将兵也安得斩杀自由乎况王曰非此二姬食不甘味即欲必斩王亦早已罢休矣又何待报命之时哉更有疑者宫中无刑刽之人将召之外庭与王未必命之入也将即此之娥眉乎吾恐其力不能办也至以一斩之威遂欲令娥眉之赴水火也与有不然矣夫岂兵之不必服心而徒恃之威刦者乎
　　仲尼弟子列传
　　宰我为临菑大夫与田常作乱以夷其族孔子耻之传哀十四年子我归属徒不胜陈氏追之杀诸郭关子我者阚止也有宠于简公陈成子惮之陈豹曰勿先必祸子此所以田常追子我而杀诸郭关也今曰宰我迁其以子我为宰我矣况陈恒弑君夫子请讨之不得者也而我且安然为相即使与常为乱田氏其安而宰我其族乎求之聚敛夫子尚欲攻之况与于弑君之列乎讨陈恒之不得讨宰我亦不得乎言语之科我先子贡虽曰昼寝夫岂若斯
　　子贡一出存鲁乱齐破吴强晋伯越子贡一使使势相破十年之中五国各有变
　　性与天道赐也熟闻即列言语之科亦在博学多闻之列夫岂揣摩三载探知人主之性情利害相倾唯恃一时之口给秦仪一例害此利彼者与拟之不伦事难尽信貌观似乎夸诩多能嘿思大为圣贤深耻故一出存鲁可也而齐不必乱吴不必破先儒论之详矣
　　公伯寮字子周周愬子路于季孙
　　道行道废伯寮固不能如命何也然既云防愬安得尚列门墙鸣鼓之攻尤恐或缓迁乃列之弟子抑何本与朱子注曰公伯寮鲁人迈乎迁矣明彻其祀宜也
　　有若状似孔子弟子相与共立为师师之如夫子弟子进问曰他日月宿毕竟不雨商瞿年四十后当五丈夫何也有若嘿然无以应弟子起曰有子避之此非子之位也
　　状似孔子共立为师爱屋及乌今乃以其形似即取为师不答所问即令避坐夫岂圣门贤者向不知有若之学而为之乎众贤不如是之愚也有若亦不敢公然之肆也史通曰柴愚参鲁品藻已详如有若者名不列于四科誉无偕于十哲安得公然自欺诈相策奉此童儿相戏非长老所为得自委巷曽无先觉悲夫
　　顔回少孔子三十岁二十九发尽白蚤死
　　按孔子卒于哀公十六年年七十三哀公十四年顔子死伯鱼年五十先孔子死家语云回三十二而死按孔子生伯鱼五十而死是时孔子六十九矣哀公十四年回死是孔子七十一矣计其年回当四十一非三十二也夫子曰短命者徳宜长年虽四十一亦曰短命耳谓二十九而发白蚤死与三十二死者皆非也鲤先回死孔子年六十九而鲤卒若回三十二而死则先鲤矣
　　伯夷传
　　伯夷曰父命也遂逃去叔齐亦不肯立而逃之闻西伯善飬老盍徃归焉武王东伐纣伯夷叔齐叩马而谏饿死首阳山
　　既云盍徃归焉是夷齐与太公同归者也所谓待天下之清去腥闻之纣也夫商之太师尚陈洪范于周而防子之亲亦且受封于宋何北海来归之老独枵腹而死义也况夷与太公为天下之二老武王伐商未有不咨而询之者若不即我谋当孑然而去若即我谋亦当廷诤否则仍北海之北耳今不言于帷幄定谋之初而乃谏于干戈既出之日不徒托之空言与夫子曰饿于首阳之下未闻其饿而死也田之粟曰周粟山之薇独非周薇乎盖采薇而食不食周禄如顔子箪瓢可也若云饿死其殆过矣
　　老子传
　　孔子去谓弟子曰吾今日见老子其犹龙邪
　　孔子世家孔子适周问礼盖见老子云老子送以言孔子自周反鲁盖问礼之不止于老子而老子独送之言耳然其言不过曰若虚若愚而已又不过曰不议人不发人恶而已非古先哲王之至言也圣人曰窃比于我老彭者以其好古也今老子传与孔子世家之言互异而亦非圣哲典谟之训所谓异言者近之矣异言者诛将老子之几同少正卯矣夫子安得叹其犹龙哉况龙者易之飞龙见龙与夫圣人作覩之云龙也老子安能当而夫子必不以为喻也吾以为老子既为柱下史而知礼者必其言有则古称先王者在而必不若是之泛泛曰去子之骄多欲而已也马迁好异之说也
　　吴起传
　　鲁欲将吴起起取齐女为妻而鲁疑之吴起于是杀其妻以明不与齐也
　　韩非子曰吴起使妻织组而幅狭于度使更之妻曰吾始经之而不可更也吴起出之噫为起之妻不亦难乎且夫妇人伦之重也就名而杀致功而出夫亦孰不可哉不能安其妻安能友其友而又为之君哉是故功名杰然而其君猜之大臣害之卒脔其尸也蘓秦传
　　嫂何前倨而后恭也曰季子位髙而多金耳
　　秦之父母嫂妻前倨后恭家庭天性之间而市道存焉所恭又不过位与金耳知富贵而不知道义此所以终于车裂也虽然秦之功亦不过夸嫂妇之功亦秖见其过洛阳时耳若秦之庭说诸侯时不知道义其戴须眉为妇人宛媚舌敝以求说之一售何尝有丈夫气哉有妻有妾之一齐人耳妻嫂不泣于中庭而恭者未尝瞷所之也
　　商鞅传
　　公孙座谓惠王曰鞅有竒才愿举国听之不用即杀之召鞅谢曰我言若为相王色不许我我方先君后臣勿用当杀之汝可疾去
　　夫既先君后臣则告以疾去者不忠夫既召谢趣去而先告王必杀者不义不忠不义座两有之
　　吾说君以帝王之道而君曰久逺以强国之术说君君大说之耳鞅曰茍可以强国不法其故茍可以利民不循其礼
　　井田学校之法尽废于鞅刑刻惨苛之学全由于卫致古先圣王之遗意至今荡然而不复者皆其罪也尚安敢曰帝王之道也哉曰不法故不循礼而三代百王之制沦矣又曰常人安于故俗学者溺于所闻而焚书坑儒愚民之所由来矣三王不同礼而王五伯不同法而霸罢封建置郡守自号始皇帝而尊君卑臣之所由起矣反古者不可非循礼者不足多则凡逸于伦常之外矫制杀扶蘓立胡亥指鹿为马之无不可行矣至于收司连坐使民莫敢议令鞅始之斯继之而汉不能复之民到于今受其害鞅罪寜浅鲜哉车裂以狥而灭其家未足赎也王安石之祖宗不足法天变不足畏人言不足恤者本是也
　　孟尝君传
　　赵人闻孟尝君贤出观之皆笑曰始以薛公为魁然今视之乃眇小丈夫耳孟尝君闻之怒客与俱者下砍击杀数百人遂灭一县以去
　　孟尝声闻诸侯倾天下士眇小一语遂致怒灭一县乎况曰魁然也乃眇耳如子房之计魁梧竒伟见图状如妇人好女而已何至杀人灭县乎即曰客也文独不禁之乎即曰言者之有罪也岂一县之老幼尽哗然言乎且以齐尝而遽灭赵县乎诚未喻也
　　魏昭王以为相西合于秦赵与燕共伐破齐闵王亡在莒死焉魏世家昭鱼曰田需死吾恐张仪犀首薛公有一人相魏者也吾终欲太子之自相也太子果相魏昭王十二年与秦赵韩燕共伐齐闵王出亡
　　相国重任也伐齐大事也薛公相魏伐齐魏世家既无其事田文传独有其文岂相国之事无关于魏而伐齐之举独出之文者乎向日人毁于王文奔有贤者自刭宫门王乃复召孟尝孟尝因谢病归老于薛事已释然矣岂以此而云魏尝伐齐致王之出亡而死乎且田文如果相魏则不若乐毅乐间之去燕矣
　　孟尝太息叹曰食客三千余人先生所知也客见文一日废皆背文而去莫顾文者如复见文者必唾其面而大辱之
　　冷暖人情其去来原不足轻重况皆鸡鸣狗盗之徒而所为士君子者鲜乎见文一日废背去而不顾毋庸怪也但恐客虽背徳文蹈虚声已耳使果致敬尽礼以隆贤者则亷耻励节之士充满于庭又何必三千食客而止此一弹铗之冯驩哉至欲唾面大辱益征其褊矣冯驩之技亦止凿三窟为田文谋耳无他长也
　　平原君传
　　平原君楼临民家躄者行汲美人笑之躄者曰愿得笑臣者头平原君曰以一笑故杀吾美人不亦甚乎门下舍人稍稍引去平原君乃斩笑躄者
　　客平原之客也美人平原之美人也情均也多情者必不割情能割情者必不多情今日可以割情斩美人又安知不可以割情斩客乎况以一笑之防毫无可杀之理而割情媚客使人闻之不曰忍心即曰市名耳忍心市名君子之所不屑交也而谓豪杰之肯至乎且后宫数百又安知其笑者为谁使后宫齐曰未尝笑躄者吾軰自笑耳将若何揆诸人情物理必不然也
　　范雎传
　　秦王屏左右宫中虚无人又曰左右多窃听者范雎恐未敢言内先言外事
　　既虗无人又安多窃听者
　　睢请为君见于张君须贾曰吾马病车轴折非大车驷马吾不出雎取大车驷马为须贾御之入见雎雎曰汝罪有三所以得无死者以绨袍恋恋有故人之意故释公而坐须贾于堂下置莝豆其前令两黥徒夹而马食之
　　贾大夫也马病轴折寜无副乎非大车驷马吾不出若无范雎将终不出见张禄乎置堂下而马食之恋恋故人意又安在乎初御之不必如是卑后食之又不必如是辱均云过矣
　　秦昭王闻魏齐在平原君所乃为好书遗平原君入秦又遗赵王书曰王之弟在秦范君之仇魏齐在平原君之家使人疾驰其头来否则不出王之弟于关魏齐自刭卒取头予秦乃出平原君归赵
　　孟尝入秦平原未尝入秦也秦止孟尝幸鸡鸣狗盗之出关也秦未尝止平原得魏齐首而始出之关也平原君赵世家皆书平原如楚未尝书平原入秦乃独见之雎者岂雎仇魏齐得其首之为重平原入秦而不出之关之为轻也乎
　　鲁仲连传
　　新垣衍曰吾请出不敢复言帝秦秦将闻之为却军五十里
　　连衍互言帝秦而衍为连绌吾以秦将闻之怒而进军则有之矣今反却者何与至聊城之将遗书自刎田单遂屠聊城此燕齐之大事也田车之战功也何以考之燕世家及田单均亦无是事也
　　聂政传
　　政姊荣伏尸哭极哀曰政自弃于市贩之间者幸老母无恙妾未嫁也亲既以天年下世妾已嫁夫严仲子乃察吾弟困汚之中而交之泽厚矣乃呼天于邑而死侠累被刺韩之搆其主使也亟矣政之毁面使人不识者不特全仲子且以全姊也姊恶弟之没其名乃哭其尸而暴之使天下后世之知有聂政也又惧已身之罹于法而不如死也则荣亦烈矣若曰严仲子察吾弟而明告之使韩知之奈仲子何荣应不出此也考之韩史原无所为侠累与严仲子也不过妄言之而妄听之耳然使荣死而出仲子也不几冺聂政任侠之心且虗仲子礼政之意而荣亦徒死也与张耳陈余传
　　陈余怒解印绶予张耳起如厠张耳佩其印收其麾下陈余独与麾下所善数百人之河上泽中渔猎由此张耳陈余有郤
　　秦乱之际诸将蜂起各将其士非如上有天子惟视印所归也况一如厠之顷张耳即能安众心而服麾下乎即陈余之将卒亦必视余之举动而不肯以一如厠顷而即为所收也至与麾下去而渔猎将示终身不复将兵乎将舍是而更有士卒乎封以南皮三县与张耳等余尤大怒今乃甘心舍是而渔猎乎陈豨传
　　上自击东垣不下卒骂上东垣降卒骂者斩之不骂者黥之
　　东垣众卒要非素面若曰骂上而尽坑之可也若曰别其骂不骂而斩黥之则有难乎其别者人其肯自认曰我向骂哉
　　朱建传
　　建事黥布布欲反平原君朱建止之不听而听梁父侯遂反汉已诛布闻建谏得不诛语在黥布语中
　　按黥布布幸姬数如医家医家与中大夫贲赫对门赫厚餽遗姬姬侍王誉赫王疑其与私赫恐告变上使人征验布遂族赫家发兵反未尝有梁父侯也未闻有朱建之谏也今云在黥布语中者何与郦食其传
　　郦生谓骑士若见沛公曰臣里中有郦生年六十余人皆谓之狂生沛公至髙阳舍召郦生入谒沛公方倨牀洗足见之
　　初沛公引兵过陈留郦生踵军门上谒曰髙阳贱民使者出谢郦生按剑瞠目曰吾髙阳酒徒也使者复入报曰客天下壮士也沛公遽雪足仗矛曰延客入
　　郦生虽曰辩士谒上之时必有定称而始延之入今曰狂生又曰贱民酒徒而上之见之也一曰使两女子洗足一曰雪足仗矛吾其谁从也与或曰后乃褚先生之所补也褚又何所闻而为此异词哉
　　孟子荀卿列传
　　荀卿之与孟子爝火之同皎日也荀卿者李斯韩非之师非斯之焚书灭学至今日而礼乐沦亡几使二氏异端并为三教者皆非斯之罪而实非斯之本荀卿也安得与吾孟子距杨墨邪说者之可同年语哉至云天下方务合从连衡以攻伐为贤孟子乃述唐虞三代之徳是以所如不合退而与万章之徒序诗书述仲尼之意作孟子七篇未尝不知之也且唐虞三代之徳荀卿知之乎更以驺忌驺衍与夫淳于髠愼到等亦列之一迁可谓不知类矣荀子性恶而孟子性善是荀子早已外于圣人之教至驺衍之言大类佛氏南赡西牛之荒而曰见尊礼如此岂与夫子菜色陈蔡孟氏困于齐梁者同哉又自驺衍与齐之稷下先生如淳于髠愼到环渊接子田骈驺奭之徒各著书言治乱之事以干世主岂可胜道迁未尝不知尊孟子也而与荀卿軰同者何哉岂汉儒浅陋谓孟子不过荀卿流乎至迁言退与万章之徒作孟子七篇晁氏谓赵岐之言亦然韩昌黎曰弟子所集今考孟子所见诸侯皆称諡如齐宣梁惠滕文盖死而后諡者也诸王公死于孟子之前未可知也至鲁平公者自惠王元年至鲁平卒年凡七十七年孟子见梁惠之时已称叟矣决不及平公之卒也则后人所集是也韩子之言是也赵氏曰孟子凡二百六十一章三万六千四百八十五字
　　韩信传
　　汉王出成臯东渡河宿修武舍晨自称汉使驰入赵壁张耳韩信未起即其卧内夺其印符以麾召诸将易置之信耳起乃知汉王来大惊
　　细柳之营天子先驱不得入况汉使而即驰入壁乎入壁犹可而印符在将军之肘腋可易夺乎夫亦从谁手而夺之乎即或夺之亦必亲夺之信耳也又胡为起而知汉王始惊乎况麾召诸将而易置之为时亦少间矣岂信耳听汉使之夺符印而犹偃仰髙卧待易置毕而始起视乎倘项王诈称汉使入壁信耳之头不且入羽囊乎且诸将不见信耳忽有他人坐其上而易置之能无哗乎左右不得其解
　　吕不韦传
　　邯郸姬至大期时生子政注曰人十月生此过二月曰大期
　　谯周曰姙身十四月生者非人能为之也人心欲速亡秦而驾词以为先六国而亡也十二月而始生政似非不韦之子矣史迁曰知有身姬自匿有身之说从何见之哉
　　卫青传
　　青父郑季给事平阳侯家与侯妾卫媪通生青媪次女少儿即霍去病母青之姊霍仲孺给事主家与少儿通生去病外戚世家褚先生曰平阳主寡议长安中列侯可为夫者皆言大将军可主笑曰此出吾家常使令骑从我出入耳奈何用为夫乎左右曰今大将军富贵振动天下主何以易之乎于是主乃许之
　　汉之无礼一至此乎公主不特夫其奴抑且姑其婢矣至武帝既通西域以江都王建女细君为公主妻乌孙王昆莫为右夫人昆莫年老公主悲愁昆莫使其孙岑娶尚之后公主死汉复以楚王戊之孙解忧为公主妻岑娶娶死以国与季父肥王肥王复尚楚主肥王死岑娶之子泥靡为昆弥复尚楚主此两主者一为人之祖母而复为孙之妻一既以兄之嫂为叔之妻而又复为子之妻与平阳公主之以奴为夫以婢为姑而王昭君之为子妻而生二女者何异又何怪乎明之三娘子以外孙女而为外大父之妻又妻其子又妻其孙之如此哉然而非其罪也娄敬实为戎首
　　李广传
　　广出猎见草中石以为虎射之中石没镞【一作没羽】
　　没羽非也没镞是也镞金可没也羽附木者也木不能附金以入石也
　　李陵传
　　单于以兵八万围陵陵军五千人兵矢既尽士卒死者过半而所杀匈奴亦万余人且引且战连鬭八日兵围八万而以五千当之是一敌其十八矣然兵矢既尽以何砍击所杀万余似渉空文矧且引且战计无遑于饮食连鬭八日命何得以生全思欲过夸陵勇以明陵非战之罪耳不知适所以诞也
　　袁盎传
　　盎曰淮南有三子唯在陛下耳于是文帝立其三子为王
　　淮南厉王孝文八年淮南厉王有子四人皆七八岁乃封子安为阜陵侯勃为安阳侯赐为周阳侯良为东成侯孝文十六年乃立安为淮南王勃为衡山王赐为庐江王良前薨无后赐盎谏帝而封淮南之子虽曰谏亦封不谏亦封然不可谓非盎力也然封其四子为侯则有之封其三子为王则非也四子为侯封于厉王之薨年三子为王封于孝文之十六年间九年矣今竟曰立其三子为王归功专美于盎则得之矣奈厉王之本传何
　　酷吏传
　　郅都为中郎将从入上林贾姬如厠野彘卒入厠上目郅都都不行上自欲持兵救贾姬郅都谏曰亡一姬复一姬进天下所少寜贾姬等乎陛下纵自轻奈宗庙太后何
　　袁盎帝从覇陵上欲西驰下峻阪中郎将袁盎曰陛下骋六飞驰下峻山马惊车败陛下纵自轻奈宗庙太后何
　　上林游猎之苑卫士不知其几许也岂上与贾姬郅都三人俱乎目郅都不行上乃即欲自持兵乎况贾姬一出别馆离宫次舍又不知几许矣乐毅报燕惠王书云厠之賔客之中则厠为旁舍也而谓姬独入且使野彘得随之乎亦诞甚矣且中郎将郅都之言又何其似中郎将袁盎之言也
　　滑稽传
　　淳于髠说齐王以隠曰国中有大鸟止王之庭三年不蜚又不鸣王知此鸟何也王曰不蜚则已一蜚冲天不鸣则已一鸣惊人乃朝诸县令长语在田完世家田完世家齐威王九年国人不治封即墨大夫烹阿大夫驺忌以鼓琴见威王三月而受相印淳于髠曰是人者吾与之防言五其应我若响之应声必封不久矣
　　楚世家楚庄王三年不出号令日夜为乐左抱郑姬右抱越女坐钟鼓之间伍举曰愿有进隠曰有鸟在于阜三年不蜚不鸣是何鸟也庄王曰三年不蜚蜚将冲天三年不鸣鸣将惊人乃罢淫乐听政诛数百人进数百人按田完世家有威王而无好淫有淳于而无隠谏今曰语在田完者何与唯楚庄王有郑姬越女之淫有伍举不蜚不鸣之谏非威王也非淳于也齐威元年后于楚庄元年二百三十二年淳于乃齐威之臣优孟谓楚庄之人滑稽传云淳于髠后百余年有优孟优孟以谈笑谏楚庄王是以齐威而反前楚庄矣夫既齐威可以前楚庄又何不可以楚庄之事属之齐威乎前后彼此一任错综眞可谓滑稽矣
　　威王八年楚大发兵加齐使髠之赵请救盖赍黄金千镒白璧十双车马百驷事赵赵与精兵十万革车千乘楚闻之夜引去田完世家威王六年鲁伐我入阳关晋伐我至博陵七年卫伐我取薛陵九年赵伐我取甄楚兵加我诚非细故师闻而遁岂无明文今乃敬仲世家缺而不録滑稽一独纪其事者何与
　　庄王置酒优孟前为寿庄王大惊以为孙叔敖复生欲以为相孟曰请归而谋诸妇计之三日而为相庄王许之
　　爱敖心切怜及衣冠举国听之理所未有史通曰人心不同有如其面故窳隆异等修短殊姿非由仿效俾有迁革如优孟之象孙叔敖也衣冠谈说容或乱眞眉目口鼻如何取类而楚王左右曽无疑惑者耶昔陈焦既亡累年而活秦谍从缢六日而生遂使竹帛显书今古称怪况叔敖之没时日已久楚王即谓其复生也先当诘其枯骨再肉所由合棺重开所以岂有片言不接一见无疑遽欲加以宠荣复其禄位岂非梦中行事哉
　　相如传
　　相如之临卭从车骑雍容闲雅甚都文君夜亡奔乃与驰归家徒四壁立
　　车骑雍容状甚富饶家徒壁立贫又无聊何也矧相如身非一介早已服官驷马髙车题桥有志者也今乃犊鼻当垆贱同厮飬岂图卓氏之金钱遂不惜卑汚之若此耶当不然矣
　　龟防传
　　渔者豫且举网而得神龟龟自见梦于楚元王元王召卫平告以梦得龟王欲放之江卫平谏留剥之以为国寳
　　神龟可宝贵以前知出使不免于豫且之笼见梦而自投于卫平之剥龟之不神可知矣乃曰匹夫得我为人君又曰战胜攻取莫如元王龟之力也废人听龟后德先物亦云倍矣
　　天官书
　　在斗魁中贵人之牢
　　天牢六星临于魁外者也天理四星在于魁中者也理非理刑之理乃天理人情之理也故在斗魁之中以为运行佐理之主今以天理之理讹理刑之理而曰贵人之牢非也
　　有句圜十五星属杓曰贱人之牢
　　贱人之牢贯索也在天市垣之上句圜九星耳无所为十五星也贯索近大角之间故曰属杓也
　　旁三星三公或曰子属
　　帝星前一星曰太子后二星曰庶子后非旁三星也亦非三公也曰子属是也
　　后句四星末大星正妃余三星后宫之属
　　句者勾陈也后句四星余三星者句陈六星并天皇大帝一星也句陈第三星最大为大帝之正妃非末星也
　　前直列斗口三星随北端兑若见若不见曰隂徳或曰天乙
　　隂徳二星在垣内帝星之右者也天乙与太乙共二星在玉衡之间者也以隂徳为天乙非也以二星为三星又非也至曰直列斗口随北端兑更非也直列斗口之星上辅少尉也
　　东北曲十二星曰旗旗中四星曰天市
　　天市垣左右之星曰旗共二十二国非十二也十二之上当脱去二字也至左旗九星右旗九星亦非十二星也至于四星天市并无是名当即市楼六星谓之天市耳然又以六言四不合何也
　　其南北两大星曰南门
　　南门二星在库楼之南东西横列未尝南北列也唯平星二星南北斜列而星亦不大
　　衡太防三光之庭匡卫十二星藩臣西将东相南四星执法
　　太防垣左右将相共八星非十二星也左右执法共二星非四星也西将东相之名亦非
　　门内六星诸侯
　　垣内五诸侯五星非六星
　　廷藩西有隋星五曰少防士大夫
　　隋者其形圆而匾也今垣西四星南北列曰少防非五星而隋形也
　　其旁有一小星曰长沙
　　轸中有小星曰长沙非旁也
　　危东六星两两相比曰司空
　　虗东危西有两两相比者曰司命司禄司危司非之八星室上有两两相比者离宫六星并无两两相比于危东之六星也至曰司空亦止危上二星曰土公吏亦无六星之司空也轸之下有二星曰上司空亦无六星之司空也
　　旁有八星絶汉曰天潢天潢旁江星江星动人渉水王良西有九星如弓形絶汉曰天津非八星也天江四星在尾宿之上与天津天潢毫不相渉今曰旁江星非也
　　岁行左行在寅岁隂右转居丑岁隂在卯星居子岁隂在未星居申以六月与参晨出
　　今康熙辛未星居酉六月与娄俱出年与星俱差一宫晨出之星差二宫矣嵗行嵗隂之说不可据也















　　史记疑问卷下
