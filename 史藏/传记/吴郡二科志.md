吴郡二科志 （明）阎秀卿 撰


 　　吴郡二科志叙
 　　吴郡二科志
 　　●吴郡二科志叙
 　　天下惟东南为最东南惟吴会为最山川紏郁材产饶裕昔人谓多奇材士声施于世旧矣柱史纪其美郡乘书其长固不待更缉而其未缉者不能独巳也则亦待善述者有取焉予尝考之有达官有硕辅有忠臣有循吏有孝子有节妇皆可书皆盛于他郡顾才能檏樕不足与执笔而羁于时学又不能为之书是予非可待者可待枉人也弘治癸亥予家居无聊更多人事之扰因思郡之为文苑者颉颃相高流美天下是生有荣而没有传不可几矣郡之为狂简者磊落不羁怨愁悉屏是任其为而全其神不可几矣遂类其言行作二科志非敢供太史之采直以自玩且使一二知巳赞明之也生魄前三日叙
 　　●吴郡二科志
 　　阎秀卿
 　　文苑（凡五人）
 　　狂简（凡二人）
 　　◆文苑（凡五人）◆
 　　传曰言而不文行之不远含章之义伟哉孰得而非之上则金门贝阙之情下则缉柳编蒲之旨大则君民郊庙之谈微则草木河山之兴莫不书鼎钟镌金石供耳目于当今树风休于永世者也故逸才以高其宗绝识以裁其博定格于大雅敷绮于真华则光流有粲价重无前可得而易职乎夫人文之宣地灵所萃?观列国多绝太和是以典故虽存驾驭者鲜缀文之士千里而一人焉落落足音巳无裨益蚩蚩之党靡所取裁此灵蛇之珠侯生擅握雕龙之曲崔氏自专也吴江南上郡佳丽所锺言游而降玉车?犬交驰百家之词总六变之律谐若机云二隽尤拔同趋月相琼姿天下所想泣其灵者时有词杰所就虽殊并华国之音乎区而别之使景企者自择
 　　杨循吉
 　　祝允明
 　　文璧
 　　唐寅
 　　徐祯卿
 　　○杨循吉
 　　杨循吉字君谦吴县人居郡湮之南濠幼秀雅望之朗然甫弱冠举进士第会试洎殿试皆十九名方射策时匏庵索其文读之曰殊清雅有伟才但骈骊多非当时体不然状元无难也循吉雅自负不以为然暨传胪果不及第除礼部主事非其好也适有业姑布术者称善相往从卜之曰君貌非常人惜促数循吉曰我寿几何曰明年乎宰木拱矣循吉乃大惊投病移免归后竟无恙循吉喜读书居家益得涉猎盖无所不通作文则淫思竟日不肯苟文用精绝人有戏之者曰祭酒每多更草假令纸贵柰何循吉曰方辞雉尾暇日常多政当摛藻抽心使洛阳纸贵耳甞怪文章家多伪书于董氏志发之其文曰后世之文坏于铭墓岂惟坏文复坏史也人死凡有力者便得铭无不以为忠臣孝子慈母烈妇廉士才人也夫贤者固不若是之多也则文安得不坏而天下之诚忠孝慈烈廉才者何怪乎人之不信也呜呼真伪相乱史何征焉故曰伪铭之究能坏史也今人朿一帛以诣人乞铭无辞者不知人有当铭有不当铭当代之巨公当铭乡先生当铭其人有行谊当铭有文章经术当铭与亲戚当铭朋友当铭朋友之父母当铭如是而巳矣有其事则书其事无其事则书其岁月如是而后铭可征也文可信也史可采也或以尊或以贤或以交游铭乃不愧不然则是文章家之劫窃蠹害也岂可哉性好山水甞论郡中奇胜得金山因结庐居焉作金山杂志后徙南峰因号南峰山人每读书得意则手足不能禁人由是谓之颠主事
 　　论曰文章之习不可一渝格归于到而巳精金不驳光丽五行固人望而敬虽不饰庙堂亦天下器杨君何怯于人粤稽惟刘子政之伦足以?比彼靡丽者下矣
 　　○祝允明
 　　祝允明字希哲长洲人也祖颢累官参知政事母徐氏为特进武功伯天全翁女允明聪慧绝伦博学工属文不为章句右手指枝因号枝指生为人好酒色六博不修行检屡为杂剧少年习歌之初在郡学御史山阴司马垔按直隶檄郡学有博学能为古文词者免课书更殊礼遇郡以允明当垔按吴允明从诸生中擢行相见礼侍郎徐公贯尝读允明所为文爱之数加存问由是延誉两都知与不知莫不曰允明天下士也大抵宗左氏传班氏书作为文章高古雄杰中乡闱屡春官下第
 　　弘治戊午太仓建州成廵抚彭公礼曰不可无书然书所以垂后必得祝允明琴川桑悦于文章无所让亦曰天下无多人独长州祝某翰林罗玘与悦三人耳玘江西人亦知名玘与悦微有隙而悦初未识允明力诋咲及从石田所见其文乃叹服由是观之盖公论也允明有一黑貂裘甚美欲市去或曰青女至矣何故市之允明曰苍头不言吾何以识时杨仪部循吉与允明并有文才人皆称之而先循吉循吉戏曰谓卿之文循吉所不如何乃杨祝称允明曰马固去驴远甚然未闻人曰马驴也辨给类此书学尤神妙
 　　论曰桑悦天下大侠也其所称止两人而希哲与焉岂非逸羣拔类不可多得者乎唐有樊绍述文章屈曲希哲似近之然雅重之姿樊殆不及也惜乎不自厚分才杂剧此亦俳优工戏何异巳虖千里名驹未始不蹄啮矣
 　　○文璧
 　　文璧字征明温州刺史林次子也性方古威仪举举自宋元暨国家典故无所不能通诗学喜石曼卿梅圣俞尤长于法书云间张弼书名雄天下识者评之不如璧远甚璧所善沈石田尤爱敬尝为推策曰征明庚甲何异乃聪明若此食性多禁尤不喜杨家果人或咲之作解嘲诗其词曰南风微微朝夜吹暑雨未到山中时此时珍果数何物五月杨梅天下奇纤牙彷佛嚼冰雪染指顷刻成臙脂论名列品俱苐一我不解食犹能知天生我口惯食肉清缘却欠杨梅福?盘满浸紫威蕤常年只落供吟目千金难致漠北寒壮人老去空垂涎渠方念之我弃捐食性吾自知吾偏十年枉却苏州住坐令同侪咲庸鄙几回欲作解嘲诗曾未沾唇心不死叶生生长杨梅坞眼看口啖日千颗愿从君口较如何补作西崦杨梅歌父在任卒璧往奔丧府僚及县大夫佥计以银千两饯柩行璧辞曰先君忝作府曾未货取一毫不幸以疾卒毙得其正而使不肖爱斯赠是欺死父也且先君以正死不肖可以不正生乎固不受居丧按礼人多称之
 　　论曰文人无行葢自古而然征明于辞受之间决之以义千金之重等视浮云行巳不当尔耶是能立德者巳贤哉乎斯人
 　　○唐寅
 　　唐寅字伯虎一字子畏吴县吴趋里人有俊才博习多识善属文骈骊尤绝歌诗婉丽学刘禹锡为人放浪不羁志甚奇沾沾自喜衡山文林自太仆出知温州意殊不得寅作书劝之文甚奇伟林出其书示剌史新蔡曹凤凤奇之曰此龙门燃尾之鱼不久将化去寅从御史考下第凤立荐之得隶名未几果中式苐一先是洗马梁储校寅卷叹曰士固有若是奇者耶解元在是矣储事毕归尝从程詹事敏政饮敏政方奉诏典会试储执?请曰仆在南都得可与来者唐寅为最且其人高才此不足以毕其长惟君卿奖异之敏政曰吾固闻之寅江南奇士也储更诣请寅三事曰必得其文观储令寅具草上三事皆敏捷会储奉使南行寅感激持帛一端诣敏政乞文饯后被逮竟因此论之
 　　寅罢归朝臣多叹惜者归无几缘故去其妻寅初为诸生甞作怅怅诗其词曰怅怅莫怪少时年百丈游丝易惹牵何岁逄春不惆怅何处逄情不可怜杜曲梨花柸上雪灞陵芳草梦中烟前程两袖黄金泪公案三生白骨禅老后思量应不悔衲衣持钵院门前允与其事合葢诗谶也后作多怨音其自咏曰拥鼻行吟水上楼不堪重数少年游四更中酒半床病三月伤春满镜愁白面书生期马革黄金说客剩貂裘近来检校行藏处飞叶僧家细雨舟每谓所亲曰枯木杇枺树功名于时者遭也吾不能自持使所建立置之可怜是无枯杇之遭而传世之休乌有矣譬诸梧枝旅霜苟延奚为后复感激曰大丈夫虽不成名要当慷慨何乃效楚囚因图其石曰江南苐一风流才子
 　　论曰伯虎以不能谨行终身历落欲施于世者可以观矣其所逮事不可知就其家论之不裕纵使果然世之为市科目者多而彼独白着岂非命与且如伯虎之才授之底石何愧惟其不克令终豪士亦解骨也
 　　附伯虎书一首
 　　寅白征明君卿窃尝闻之絫吁可以当泣痛言可以譬哀故姜氏叹于室而坚城为之隳堞荆轲议于朝而壮士为之征剑良以情之所感木石动容而事所激生有不顾也昔每论此废书而叹不意今者事集于仆哀哉哀哉此亦命矣俯首自分死丧无日括囊泣血羣于鸟兽而吾卿犹以英雄期仆亡其罪絫殷勤教督罄竭怀素缺然不报是马迁之志不达于任候少卿之心不信于苏季也
 　　计仆少年居身屠酤鼓刀涤血获奉吾卿周旋颉颃婆娑皆欲以功名命世不幸多故哀乱相寻父母妻子蹑踵而没丧车屡驾黄口嗷嗷加仆之宕跌无羇不问生产何有何无付之谭咲鸣琹在室坐客长满而亦能慷慨然诺周人之急尝自谓布衣之侠私甚厚鲁连先生与朱家二人为其言足以抗世而惠足以庇人愿赍门下一卒而惮世之不尝此士也芜秽日积门户衰废柴车索带遂及蓝缕犹幸藉朋友之资乡曲之誉公卿吹嘘援枯就生起骨加肉猥以微名为东南多士之上斯时也荐绅交游举首相庆将谓仆滥文笔之纵横执谈论之户辙岐舌而赞交口而穪墙高基下遂为祻的侧目在傍而仆不知从容晏咲巳在虎口庭无蘩桑贝锦百疋谗舌万丈飞章交加至于　天子震吓名捕诏狱身贯三木卒吏如虎举头抢地洟泗横集而后昆山焚如玉石皆毁下流难处恶恶所归绩丝成网罗狼众乃食人马?牙?瓦?切白玉三言变慈母海内遂以寅为不齿之士仍拳张胆若赴仇敌知与不知毕指而唾辱亦甚矣
 　　整冠李下掇墨甑中仆虽聋肓亦知罪也当衡者哀怜其竆点检旧章责为部邮将使积劳补过循资干禄而籧除戚施俯仰异态士也可杀不能再辱嗟乎吾卿仆幸同心于执事者于兹十五年矣锦带悬髦迨于今日沥胆濯肝明何尝负朋友幽何甞畏鬼神兹所经由惨毒万状眉目改观愧色满面衣敝不可伸履决不可纳僮仆据案夫妻反目旧有狞狗当门而噬反视空中甂瓯破缺衣缕之外靡有长物西风鸣枯萧然羁客嗟嗟咄咄计无所出将春掇桑椹秋有橡实余者不迨则寄口浮屠曰愿一餐盖不谋其夕也呼欷乎哉如此而不自引决抱石就木者良自怨恨筋骨柔脆不能挽强执锐揽荆吴之士剑客大侠独当一队为国家出死命使功劳可以纪录乃徒以区区研摩刻削之材而欲周济世间又遭不幸原田无岁祻与命期抱毁负谤罪大罚小不胜其贺矣
 　　窃窥古人墨翟拘囚乃有薄丧孙子失足爰着兵法马迁腐戮史记百篇贾生流放文词卓落不自揆测愿丽其后以合孔氏不以人废言之志亦将櫽括旧闻总统百氏叙述十经翱翔蕴奥以成一家之言传之好事托之高山没身而后有甘鲍鱼之腥而亡其臭者传诵其言探察其心必将为之抚为命酒击节而歌呜呜也嗟哉吾卿男子阖棺事始定视吾舌存否也仆素迭侠不能及德欲振谋策操低昂功且废矣若不托笔扎以自见将何成哉譬若蜉蝣衣裳楚楚身虽不久为人所怜仆一日得完首领就下见先君子使后世亦知有唐生者岁月不久人命飞霜何能自戮尘中屈身低眉以窃衣食使朋友谓仆何使后世谓唐生何素日轻富贵犹飞毛今而若此是不信于朋友也寒暑代迁裘葛可继饱则夷游饥乃乞食岂不伟哉黄鹄举矣华鹠奋矣吾卿岂忧恋残豆□腐鼠耶此外无他谈但吾柔弱不任门户傍无叔伯衣食空绝必为流莩仆素论交者皆负节义幸捐狗马余食使不绝唐氏之祀则区区之怀安矣乐矣尚复何哉唯吾卿察之
 　　○徐祯卿
 　　徐祯卿字昌国琴川人徙家吴县遂占籍焉貌侵生天性颖异家不蓄一书而无所不通与吴趋唐寅相友善寅独器许荐于石田沈周南濠杨循吉由是知名屡台试不捷父恶之祯卿叹曰桥梓之间正须和协今而及此诚为可痛且处囊脱颖君子之常何至蓬絫步乎因感屈子离骚作叹叹集论者以文章江左家家玉烟月杨州树树花为集中警句虽沈宋无以加又断作诗之妙为谈艺录陈内翰霁见之曰所观多矣皆莫如他日当独秀吴中可也辛酉登乡书
 　　论曰三闾被谗见斥作赋自悼其时齿巳长度终不得用故也又楚人习于怨有触即施彼亦习之所使者耳昌国年方熙妙所不遭特细而勾吴素多奇节士岂其流之声诗者戏耶非也巳虖不察矣然文章俊拔足继前贤可慕良休未有踰此者矣美哉
 　　◆狂简（凡二人）◆
 　　曲礼羁躬圣人之教任情孟浪狂士所崇天水违行矛盾不律矣仲尼曰不得中行而与之必也狂狷乃眷念之深何乎岂不以绝异之姿木铎易触卓荦之行席珍所存如琴牢音歌临吊曾点童冠浴沂相伍门下或加旌褒取之于可渐也沿是而还建除不一逖观往喆可得而言高则为侠成名下则滑稽自表四豪名过筌宰七贤散处竹林相如甘立璧之困正平发坐冢之谈优孟垂葬马之泪毕卓忍窃酒之羞王衍宁馨阮瞻将无李白奇才义山浪子史曰言不纯师行不纯德应谐似优秽德似隐盖不独东方生然也要皆大道未由风流未许方驰末路观咲常多岂非所谓跅弛者乎彼拘士守尺寸之义射声利于时不可同年语矣得所见闻桑悦张灵皆此类因连属其事
 　　桑悦
 　　张灵
 　　○桑悦
 　　桑悦字民怿居海虞之沙溪颖悟博学凡读书过辄焚曰既能忆矣何所用之敢为大言更不量尝铨次古人以孟轲自况班马屈宋而下不论也有问韩文曰此小儿号嗄之声问翰林文学曰虚无人举天下亦惟悦最高耳其次祝允明其次罗玘由是喜侠者多慕焉海虞水利素亦重部使者每驻节悦诣谒之书剌曰江南才子桑悦拜时悦为博士弟子固不当剌又厚夸使者大骇不解其为何物人问左右曰书生也乃延之校书而预刊落以试悦校至不属即索笔请书足使者敬俯因规之子大夫服高世之资弘博无前正须玉立以待昂霄晋人衰世之习非所宜追者也间者屈迹一来奖特可异不有今日几失南金若更不裁是有狐白之裘而反袭之后以贡士试礼部文大奇典试曰岂江南桑生耶狂士狂士遂下第大学士丘浚慕其名召令观所为文绐曰某人譔悦心知之曰明公谓悦不怯秽乎何得若文而令悦观浚曰然则生试为之归譔以奏浚称善浚尝馈以??屯项悦诣谢浚曰??屯项美何如生固甘之否也对曰使悦尝上方芍药馔所不足甘而一??屯项何殊草具哉
 　　初悦名在乙榜至是调某州博士浚赠之牡丹一种戏曰后当迁洛阳令故遗生袁家紫对曰明公知未形事岂巳饮上池水乎其便利如此山东提学掾将行诣浚别浚曰某州博士桑悦有文才宜加优礼椽至州悦不为迎椽问长吏悦今何在岂有恙长吏素遭狎侮皆衔之曰无恙此人虚有重名自负不肯来椽使吏往令之悦曰连霄旦雨淫此传舍汜家室皆不康何得候椽言既据胡床坐吏赧归椽益两史使促之必来悦怒曰始吾谓天下未有无耳者乃今知有无耳者椽是也且悦非可能令来者椽非可能召悦者必欲相屈乎不能也苐还三日后来复则不来矣椽闻欲丬??之缘浚不果后三日悦诣椽见礼博士当跪掾悦长揖即就列
 　　掾作厉曰愽士以椽为不当跪耶不足跪耶即有学何能加乃公悦前口昔汲长孺不拜大将军未闻获谴岂大将军不如明公耶汲长孺贤过悦耶今明公以面皮相恐岂寥廓之士可笼之威重耶悦虽贱诚所不能当但悦去则天下莫不曰明公不容悦因解绶请去掾不得巳容之掾尝选两博士自随悦在选他愽士被顾问必端拱对侍校文不坐悦请曰犬马齿长不能以觔力为礼亦任立愿假借且使得坐即移所便坐按御史闻悦名数召问谓悦曰匡衡讲经书能解人颐今子亦复能乎对曰悦所谈玄玅匡衡不敢望假令匡衡而在可使解颐何但名公愿赐清闲之宴御史壮之令坐讲悦固跣足扪虱御史不能禁令出后复荐之迁长沙别驾寻转柳州州迫西戎荒落殊甚悦不堪思归因作诗有鹧鸪道我行不得杜宇劝人归去休之句会丁外艰服阕遂不就居家益不饰褐衣楚制往来郡邑间
 　　论曰以民怿之才加之绳墨上可以休赞龙章下可以美垂兔迹葢文以行彰位无虚践也而落落下僚岂命也哉文则儁拔欲使端士祖述难矣世固有雅量之贤成就其志谦尊君子不亦相去远乎其所诋咲皆古今名硕固难尽是亦难尽非传曰咲古人之未工忘巳事之巳拙则其大较也孟轲在当时无所遭而民怿穪之可谓千载知巳推原其意岂亦以轲为狂耶狂者未甞无人至如民怿可与进取者也
 　　○张灵
 　　张灵字梦晋吴县人家故贫窭作业闾阎至灵始读书好交游为侠客至不过具器而必欲极其欢灵醉则使酒作狂每叹曰日休小竖子耳尚能穪醉士我独不能醉耶所与游者吴趋唐寅最善寅尝拟游武丘召灵与俱往促之尚卧寅抵寝所呼曰日高舂矣睡何为得无梦晋乎灵觉怒曰今者无酒雅怀殊不启方入醉乡又为相觉寅曰所以来固欲邀子灵喜加衣起遂与寅上舟扣舷痛饮作野人歌会数贾饮于可中亭且咏诗灵曰此养物登高不过弄柸酒耳固不能诗而抽心焦思岂不过误哉因更衣为丐者上贾与之食啖之谓曰卿子厚润屋之资当四美之会登高能赋又有大夫之才此诚皇矣奉卿子厚也吾所得之虽至薄而诗亦能请狗尾续贾咲曰丐者得无诳之最乎时贾所为诗有苍官青士扑握伊尼诸词因以问灵灵曰苍官松也青士竹也扑握兔也伊尼鹿也贾始骇令赓灵即挥毫不巳凡百绝抵舟命童子易维萝阴下令迹绝贾使人察之不见也皆以为神仙贾去复上亭朱衣金目作胡人舞形状殊绝
 　　初灵与寅俱为郡学生博古相上适鄞人方志来督学恶古文词察知寅欲中伤之灵挹郁不自遣寅曰子未为所知何愁之甚灵曰独不闻龙王欲斩有尾族虾蟇亦哭乎后灵果为所斥罢或谓之曰以子之才顾不得激致青云乃重遭显弃岂无雉经之用而何以立于世灵曰昔谢豹化为虫行地中以足覆面作忍耻状使灵用子言亦当如是矣纵不尔亦安得更衔凿落耶灵能人物画人皆推之
 　　论曰放情任志未有不罹者也君子至此极亦岂可更常哉若匹夫为谅则不察之甚梦晋家窭被斥自画无俚矣然尚婴情酒德不渝前操老子曰上德若谷大白若辱岂谓是与其才气过人足以发青条之华检制虽短截长足补谓之狂士可得无愧焉
 　　广信府同知邹潘校正
 　　推官方重校正
 　　临江府推官袁长驭校正
 　　上饶县学教谕余学申对读
 　　湖州府后学吴仕旦覆订 
