　　钦定四库全书　　　　　史部七
　　京口耆旧传　　　　　　传记类三【总录之属】提要
　　【臣】等谨案京口耆旧九巻不着撰人名字明杨士奇文渊阁书目焦竑国史经籍志皆载其名亦不云谁作考书中苏庠末云予家世丹阳先人知其状为详又从其孙嚞借家则作者当为丹阳人庠卒于绍兴十七年而作者得交其孙则当为南宋末年人也其书采京口名贤事迹各为之始于宋初迄于端平嘉熙间其中忠烈如陈东经济如张慤张缜汤东野刘公彦风节如王存王遂蒋猷刘宰文学如沈括洪兴祖书画如米芾父子虽皆着在史传而轶闻逸事则较史为详至汤东野称明受赦书至东野谋于张浚欲匿赦不宣而宋史浚本称浚命守臣汤东野秘不宣其説互异证以刘宰漫塘集汤侍郎勤王録防乃与此书所载合则足以订宋史记録之悮漫塘集称陈东于钦宗时凡六上书髙宗时凡四上书宋史东本苐云于钦宗时五上书髙宗时三上书证以此书乃知宋史有据漫塘集为闻之讹王巩甲申襍记谓陈亢以熈寕八年生廓与度证以此书廓中熈寕九年进士则距生歳止一年度中元丰二年进士则距生歳止五年尤足以纠小説附防之谬如此之类不一而足盖是书体例全仿正史每为一首尾该贯生卒必详与诸家襍説随笔记载不备端末者不同故事实多可依据于史学深为有禆文渊阁书目载是书不列巻数经籍志则作四巻今据永乐大典所载裒合成编厘为九巻考宋史地理志京口有丹徒丹阳延令金坛四县神宗熈宁五年改延令为镇并入丹阳则所存者仅三县而此书吴致尧其人在宣和之季乃仍称曰延令人盖沿袭旧名偶然失改犹汉髙帝十一年已改真定为东垣而南越王犹称尉佗为真定人史氏驳文不足为据今仍以三县分庶从其实至于诸书所载互有同异则并附载各条之下以资考证焉乾隆四十六年二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀






　　钦定四库全书
　　京口耆旧传巻一
　　刁衎子【湛孙约等】
　　陈升之【子闶闳等】
　　陈汝奭【子龙辅等】
　　栁涚
　　丰有孚【弟有章等】
　　葛良嗣
　　焦千之
　　沈括
　　刁衎字元賔丹徒人祖礼遇乱自上蔡徙居宣城父彦能仕江南因徙升州后从徐知諌于润州乐其风土至李氏时为昭武军节度使赐田京口遂家焉衎在江南以父任为秘书郎集贤校理以文翰入侍李煜常令直清煇殿阅中外章奏【原注李后主少时遣人于庐山精舍择爽垲地为精舍极一时林泉之胜既成命宫苑使董源以澄心堂纸写其图来上既即位以精舍为开先寺以图尽赐刁衎藏于家蔡天启之子佑犹及见之】江南平从煜归朝授太常寺太祝病免太平兴国中李昉扈防在翰苑勉其出仕得知睦州桐庐县防诏羣臣言事衎上书諌用刑请诏天下悉禁五代以来滛刑酷法非律文所载者廵检使臣所得盗贼亡卒并送本部法官讯鞠无得擅加酷虐古者杀奸防于四裔今逺方囚人尽归象阙配役诸务非便自今外处罪人勿许解送上京殿前引见司钳黥法具并付御史廷尉狱勅杖不以大小并付有司或出中使或命法官具礼监纠以示圣皇明刑谨法之意皆见施行再迁大理寺丞献文诏试授殿中丞通判湖州上疏请定天下酒税额修郡县城隍条约牧宰除两浙丁身钱禁汴水流尸凡五事俄知婺州迁国子博士移光州转运使状其绩优诏嘉奨徙知庐州真宗即位上疏请开諌诤之门塞防佞之口无以血气方刚而惑于声色无以春秋鼎盛而耽于逸游【案李焘续通鉴长编载此疏作无以春秋鼎盛而耽于逸游无以血气方刚而惑于声色与此书互有倒置】代还【案续通鉴长编载衎于至道三年九月上疏疏中语与此书所载合惟彼标云比部员外郎刁衎上疏考之此书则衎于是时犹未为比部方由光州转徙庐州因上防乃更庐州代还耳】献所着本説十巻得以本官为秘阁校理出知颍州入为驾部员外郎【案宋史本传作入为比部员外郎与此书所云驾部互异】赐金紫改直秘阁充崇文院检讨时杜镐陈彭年巳为检讨衎辞诏许觧职判三司开拆司预修册府元加主客郎中丐外得知湖州转刑部郎中嵗满复预编修大中祥符六年书成【案玉海载册府元以大中祥符八年十一月乙丑上此书云六年成与玉海互异】转兵部郎中暴中风真宗遣使驰赐金丹不及卒年六十九衎始仕李氏贵盛归朝以纯澹夷雅知名交道崇笃士夫推之所为文有野编二十巻子湛孙约【原注按国史刁衎升州人父彦能伪唐昭武军节度使南唐书彦能上蔡人徙宣地王介甫刁虞部墓志称衎江寜牛首之北虞部塟丹徒遂为丹徒人张安道刁刑部墓志又称其先渤海人自晋以后居丹阳未知孰是以彦能常从徐知諌于润又张安道刑部墓志后有昭武赐田一节知其来居京口盖自是时又今传所述履厯皆按墓志而欧公喭景纯书称刁丈内翰平生坎轲数年以来方便亨涂其去大用尺寸间尔墓志所载即不曽掌文翰晚节乃居闲十六年亦为可疑○案王安石集刑部郎中刁君墓志铭称君曽祖尝节度昭信军卒昭信城南则彦能也皇祖以尚书兵部郎中直秘阁卒牛首山则衎也皇考以尚书屯田员外郎卒丹徒故君为丹徒人然则墓志乃谓虞部之父巳丹徒故虞部遂为丹徒人非自虞部始丹徒也此注谓虞部丹徒遂为丹徒人与墓志文义不同】
　　湛咸平三年进士及第以儒术发身长于吏事初授太理评事知宣州宣城县秩满迁大理寺丞监兴国军大冶县茶场兼知县代还迁殿丞知潮州真宗东封迁太常博士国朝封赠之典在具庆者恩不及亡母东封告成肆大眚妻已防者得叙封时湛母徐已死上章以谓妻以箕箒之旧尚防封邑之荣母以劬劳之恩不及漏泉之泽教化之本轻重未安朝议然之故徐氏封髙平县太君士大夫父在而封及亡母者自湛始祀汾脽迁尚书屯田员外郎在朝叅尝録囚于纠察刑狱司其具狱当五囚重辟湛阅案原情理出四人防京府司録阙政府以湛名闻真宗指之曰此近尝録囚而活人者耶是此选遂授开封府司録军廵有重囚乆巳抵谰【案抵谰二字出説文涑水纪闻载郑侠上疏连及王安国自陈无此诣台司引侠使证之侠见安国笑曰平甫居常自负刚直议论何所不道今乃更效小人欲为抵谰耶抵谰二字与此书可以相证】不承京尹请谳上记前事特以召湛意欲有所平反湛得其情囚即服罪上犹欲原减湛不可竟按诛之其持平如此丁外艰服除通判越州防阙守摄州事时境内大蝗湛洁斋致祷翼日迅雷烈风蝗溺于江人以为精意所感郡城沟渎乆塞湛率众疏凿引湖水周流城中俗大便利及被代百姓留不忍其去遂图形承天寺中嵗时奉祠迁都官知庐州徙寿州课最召还授荆湖北路提防刑狱仁宗登极迁祠部郎中徙防州路转运使属施州洞首田彦稠彦晏妄干恩典不遂即率宗党破寨栅杀吏民烧官舍保险为邉患【案宋史西南溪峒诸蛮传云干兴初顺州蛮田彦晏率其党田承恩防施州暗利砦不着彦稠之名此书亦不着承恩之名与宋史互异又宋史但云干兴初此书系其事于仁宗登极以后考仁宗以干兴元年二月戊午登极与宋史可以互证】朝廷命将出禁旅讨击弥年无功诏湛招辑防彦稠死蛮有善意而武臣欲自为功拒不纳命疲于调输湛宻疏请罢兵诏以兵属湛湛与蛮约亲出野与之防血立誓黔中遂安【案宋史西南溪峒诸蛮但称防州发兵击之俘获甚众明年彦晏纳欵据此书则彦晏纳欵实湛之功宋史阙书】迁刑部丁内艰服除授三司度支判官阅嵗请舒州以疾丐闲徙黄州再请分司西京遂归老【案宋史刁衎传称衎子湛登进士第刑部郎中据此书湛徙黄州之后分司西京乃归老则不以刑部郎中终也与宋史小异】湛有风鉴识欧阳公修于未遇故湛之亡修以书唁其子约叙受知之早且言后虽有智者皆莫之先恬于荣利昭武赐田甚广自衎在时以贫质于乡人田沃衍嵗入视他田倍蓰或劝湛赎以自业湛曰田诚美然乡人致力亦勤矣何可骤夺因焚其质剂分务退居诸子从官便郡更相迎养以致其乐澹乎自适凡十有六年次子约知婺州扶侍之官卒于钱塘实皇祐元年享年七十有九范公仲淹时守钱塘【案范仲淹传但云寻徙杭州未着出守之年宋名臣言行録称皇祐二年仲淹领浙西据此书则皇祐元年已守钱塘可与二书相考】资其防归
　　约字景纯少有盛名擢天圣八年进士第为诸王宫教授时南班之制未立宗子非遇殊恩无迁官法景祐中宗室欲縁大礼推恩命约草表丞相王公曽爱其文词遂得防有南班之授宗室以千缣谢辞不受寳元中入为馆阁校勘庆厯初与欧阳公修同知太常礼院其冬又与修等并为集贤校理管当三馆秘阁四年坐苏舜钦进奏院祠神饮酒事出通判海州【案宋史苏舜钦称进奏院祠神舜钦与右班殿直刘巽輙用鬻故纸公钱召防賔客王拱辰讽鱼周询劾奏坐除名凡同防被逐者皆知名士又考九朝编年被逐者王洙吕臻章岷江休复宋敏求呉益柔及刁约可与此文相证】奉亲以行作戯防亭邦人荣之李清臣赋诗所谓传闻防服朱顔客已作金章白发翁盖以属约皇祐中仍以校理权吏部南曹寻为开封府推官至和中温成皇后上仙约以厚为非未奏疏为内臣所白出提防京西刑狱时知太常礼院校理呉充鞠真卿皆以议温成事黜时论然之太常丞直集贤院冯京上言三人者不当去亦坐落【案宋史及东都事畧冯京传但称呉充以议温成事被黜冯京论不当黜者亦只充一人宋陈均九朝编年亦只及呉充及鞠真卿而不及刁约此书着约及呉鞠三人与诸书互异】同修起居注嘉祐初还朝判度支院假太常少卿直史馆使敌归涂戯用契丹疋裂貔貍等为诗虽一时谐谑亦为当世传诵还判度支院四年出为两浙转运使还判三司盐铁院出提防梓州路刑狱八年再判盐鐡院迁户部【案元至顺镇江志于转运两浙之后知扬州之前不书判三司盐鐡院提防梓州路刑狱及再判盐鐡院迁户部等官与此书详畧互异】治平中出知扬州移宣州熙寜初判太常寺议讲读官当赐坐与吕公着等合后虽不行识者是之约性殷勤笃至急人之急甚于已私在京师賔客无贵贱少长有谒必报日不足继之以夜故馆中颇有走马多罗之诮而约实未尝一登权要之门故同时辈流躐进骤迁而约独四十年周旋馆学天下士无问识不识皆称之曰刁学士而一世名徳相望前后如范公仲淹欧阳公修司马公光王公安石王公存苏公轼皆爱敬之其告老而归存以诗送之曰平生胷懐笃风义往还不论贱与贵骑马都城四十年未尝一毫为身计比其死也轼哭之以诗曰平生为人耳自为薄如缟安石祭之以文亦曰坦然制行之平裕然与人之周既贵贱以同观亦始终以相侔盖实録云约家世簮缨故所居颇有园池之胜至约更葺园曰藏春坞坞西临流为屋曰逸老堂又西有山阜植松其上曰万松冈凡当世名能文者皆有诗故藏春坞之名闻天下约从容里闬年八十余元丰五六年间卒兄绎擢天圣二年进士第授太常博士厯仕楚蜀最后通判扬州卒王安石时签书淮南节度判官防公事有祭文弟纾字公绰即约使北回寄南徐二弟诗中所谓族推公绰最温良者纺字经臣以父防入官由户掾厯佐幕府【案欧阳修有赠刁推官纺诗则知纺曽为推官可与此书相证】范公仲淹欧阳公修皆有赠送之诗
　　陈升之本建人国史有传墓在县之五州山【案嘉定及至顺镇江志皆云升之自建来居丹徒考宋名臣琬琰録升之本传称丹阳居第壮大逾制则又似迁居丹阳者可与二志互证】二子闶闳皆以父任闶终宣义郎无子闳终大理评事子憬以祖恩授承务郎亦早卒以从侄镇为嗣终宿州符离知县三世并祔五州升之自建来居从子豫及禧实与俱来豫以升之廕终中奉大夫四子机桷最知名机知信州劾秦桧妻党王仲山坐废桧死起知楚州将漕淮南终知衢州桷为韩世忠军叅谋凡世忠出师桷皆在行积功为右文殿修撰敷文阁待制卒三子官皆至陞朝禧之弟出继升之后即镇也再传而絶命他族人为继又再传而絶今继升之后者禧之曽孙应防之子箕【案宋嘉定镇江志禧之孙雅言雅言之子厯应防箕应防之子】
　　陈汝奭字公武丹徒人自泉之晋江来居即三司户部副使诂之侄用诂恩补太社斋郎景祐中擢进士第【案元至顺镇江志作寳元元年登进士第】尝以文谒范公仲淹竒之时光禄卿胡楷属仲淹择壻仲淹言无逾汝奭者遂壻胡氏为睦州遂安令防豪民杨氏以法县以大治改秩知眉州眉山治有能名民歌之日明月皎皎洞毫厘兮陈公之政不可欺兮于时嘉州不治部使者张公掞檄汝奭摄通判将使正郡守及其属之罪汝奭到郡得守之过即讽使自改事有当行亦白守行之郡以大治而守若属皆得善去眉山士民请于使者寜毁吾庐毋夺吾父使者以益州交子务出纳丛杂举为监务益帅张公方平荐之通判郓州郓守呉公奎亦荐之选知秀州求省松楸得知邵武军除知海州以嵗饥不俟报发廪赈民为监司所奏汝奭亦上章请以身坐母及寮属朝廷嘉之置不问母忧去官汝奭性恬静自熙寜初官已至太常少卿不求迁者十五年及是叹曰仕本为养养不及矣何以仕为除防乞分司西京遂告老时年六十五居闲日以饮酒赋诗为乐凡十有四年乃卒丹徒县义里乡之黄山中闲以覃恩及子封叙转至太中大夫卒之前一日召子及孙戒以清白忠恕曰行此足以保家子龙辅
　　龙辅字寳臣登嘉祐二年进士第为济州司法衢州常山令改秩知开封府扶沟县知兴化军袁州江州建昌军秩满遂不仕柳庭俊为撰墓志称其赋性寛明居官清谨恬于名利笃于孝养自莆田易守宜春时汝奭巳休致气体康强安车迎侍过晋江上冢人以为荣晚年集古今忠臣孝子凡修身治人可为法者总三十巻号曰传家至寳以遗子孙其卒亦黄山孙孝友孝恭孝威皆擢进士第孝友字恪仲终奉议郎孝威字徳仲未改秩而卒孝恭字温仲年十四入郡学十八贡太学有盛名宣和三年以上舍擢第为莱州胶水簿婺州兵曹掾改司理参军监温州天富监及永嘉塩场改秩知宣之泾县秀之华亭教授临江军除诸王宫大小学教授国子监丞丐外得知岳州卒于官为人亷谨死之日家无余资金坛县上元乡之西张荘
　　柳涚丹徒人擢庆厯六年进士第为陜西司理叅军以政绩闻特改大理寺丞郑獬当制其词云本道使者曹元举等言尔亷谨治官有善状章下有司有司以为绩效明白如章所言乃陞尔以廷尉丞尔其祗践以称懋功之意
　　丰有孚字寳臣弟有章字汉臣丹徒人兄弟相勉以学有孚以学究出身厯知处州青田温州乐清江寜府溧阳县终虞部员外治家有法居官亷平可纪有章擢皇祐元年进士第终驾部郎中有孚孙渐字仲升登绍兴十五年进士第调主泰州海陵簿未上而卒渊字仲深绍兴八年进士第主平江府长洲簿教授太平州改秩知平江府呉县卒今城中诸丰皆其裔也
　　葛良嗣字兴祖丹徒人王安石为撰墓志称其先家处之丽水父度支郎中源徙居明州之鄞死丹徒故为丹徒人博知多能数举进士角出其上而刻厉修洁笃于亲友慨然欲有所为以效于世年四十余始以皇祐五年进士出仕州县余十年终于许州长社县主簿兴祖于仕未尝茍闻人疾苦欲去之如在已其所临视虽细故人不以属耳目者必皆致其心论者多怪之曰兴祖且老矣弊于州县而服勤如此余曰是乃吾所欲于兴祖者夫大仕之则奋小仕之则怠忽不治非知徳者也兴祖闻之以余言为然安石又作良嗣挽诗云忆随诸彦附青云场屋声名防出羣孙寳暮年曽主簿卜商今日更修文山川澟澟平生气草木萧萧数尺坟欲写此哀终不尽但令千载少知君子蘩尝知镇江府蕴亦擢嘉祐八年进士第云
　　焦千之字伯强丹徒人严毅方正欧阳公修敬待之常馆修家累试不利修以书劳之其一勉之以孟子不动心之勇二则勉之弃去科场文字专意经术赵康靖公槩之守郓修以书荐之云千之乆相从笃行之士专心学古不习治生得招致郓学不止千之可以自托其于教道必有补益亦为政之一端比修之守颍吕公公着适通判州事请于修延之教子公着去颍复携以归修以诗送之所谓焦生独立士势利不可恐谁言一身穷自待九鼎重有能掲之行可谓仁者勇吕侯相家子徳义胜华宠焦生得相随道合若胶巩者也公着之子希哲为长时方十余嵗承父母之训肃敬天成千之不少假借小有过差即端坐召与相对终日竟夕不与之语希哲恐惧畏服千之方畧降词色异时希哲徳成行立为世耆儒家传推本以为由千之化导之笃嘉祐六年诸路举行义之士赴京师馆于太学试舍人院赐出身者七人【案九朝编年嘉祐六年五月授顔复等官先是诸路举行义文学之士二十三人至者十六人皆馆于太学即舍人院试论防赐出身五人此书云七人与九朝编年互异】徐州顔复为首千之次之为国子监直讲熙寜初以苏嘉对公试防论时政之失千之与顔复等为考官【案九朝编年但称顔复为考官不及千之与此书互异】擢居上等直讲苏液以白执政千之与同列五人俱罢以殿中丞为乐清令欧阳修贻书勉之云更当屈伸取舍要于济务盖以千之刚方不能善事上官故也八年知无锡县是嵗大旱运河涸用单锷言车梁溪水灌运河五日而通流舟楫无滞事见苏文忠公轼録奏单锷呉中外水利书轼有从千之求惠山泉诗正其作县时也【案苏颂文集外制内有除国子监直讲焦千之为大理寺丞勅一篇考之此书千之未尝除大理寺丞与颂集异勅内有云外内更试于今五年进跻卿寺之属仍莅师儒之班考此书千之既罢直以殿中丞出为乐清令及无锡令证之勅所云外内更试则大理寺丞之擢当在出知外县之后而勅题惟追溯国子直盖义主録用畧其降官也与此书异同可以互考】
　　沈括字存中杭人居丹徒国史有传初括壮年尝梦至一处登一小山花如覆锦而乔木蔽其上山之下有水澄澈梦中乐之将谋居焉自尔嵗尝梦至其处后十余年有道人为括言京口山川之胜且云郡人有地求售括以钱三万緍得之后十余年道京口至所买之地恍然乃梦中所游因号梦溪遂奠居焉括博学善文于天文方志律厯音乐医药卜算无所不通皆有论著居八年卒归故里子孙犹家京口而梦溪他属乆矣










　　钦定四库全书
　　京口耆旧巻二
　　米黻【子友仁】
　　虞申
　　曽布【弟开从子统等】
　　俞康直
　　王汉之【弟涣之等】
　　许
　　孙荩
　　都絜
　　杨樗年
　　张扶【弟瑾】
　　吴交如
　　霍箎
　　田晓
　　姜谦光【刘倬等】
　　米黻字元章自言黻即芾也故又作芾太原人其父尝家襄阳未几迁丹徒故国史书曰吴人其先以武干显母阎氏与宣仁后有藩邸之旧以恩入仕芾生而颖秀六嵗日读律诗百首过目即成诵刻意文词不剽袭前人语经竒蹈险要必已出以崖絶魁磊为工作字遒劲晚更沈着杂有晋唐风流其画山水人物自成一家尺缣寸纸人以为玩尤工临摹至能乱真精于鉴裁一经品题价増数倍所与防皆一时名士元丰初以诗编贽见王公安石安石摘句书之便面苏公轼尤爱重之集中有睡起闻元章到东园絶句自岭南归至白沙絶笔也其徃还尺牍有云岭海八年念吾元章迈徃凌云之气清雄絶俗之文超迈入神之字何时见之以洗瘴毒今真见之儿子于何处得寳月观赋琅然诵之老夫卧聴未半蹶然而起恨二十年相从元章不尽其推重之如此补袐书省校书郎为含光尉知雍丘县涟水军使发运司勾当公事入为太常博士出知常州不赴奉祠除知无为军逾年召入为书画学博士擢为礼部员外郎以言者罢知淮扬军弥年疡生其首卒年五十七【案蔡肇所作墓志亦云卒年五十七宋史作四十九误】黄鹤山诏赙其家百缣仍官其子芾平居超然若不事事至官则率职不茍时亦越法有所纵舎家故饶财既仕悉以分族人所至喜登览山川择其胜处立宇制名来者莫能废过润爱其江山遂定居焉作寳晋斋聚法书名画其中北固既火结庵城东号海岳日吟哦其间为京口佳絶之观其风神萧防趣尚髙洁雅不欲与人同故冠服效唐人所居辄置水其旁数颒以自洁其眉宇轩然进趋襜如音吐鸿畅望之皆知其为朱元章也子友仁
　　友仁字元晖文词书画深得家法黄鲁直赠以诗首句我有元晖古印章因命以为字陆沈州县数十年绍兴中髙宗留意翰墨尤喜芾书以芾平生篆真行草书分为十巻刻石禁中防有荐友仁者浸被简知擢权工部侍郎敷文阁待制卒【案宋史本云仕至兵部侍郎元至顺镇江志云官至户部侍郎与此书所云工部侍郎互异】
　　虞申字行父丹徒人始从乡先生姚辟授易春秋畧通大义姚因喻君使防京师介谒胡公瑗一见竒其能以谓他日可任朝廷事留三年归一时名流周伯坚孔常父皆作诗诵其贤惜其去举礼部不合元祐中制州里举士法郡守崔公度以君经行应选上之朝不报申资性和厚勇于赴义异时同产负大农钱既析赀矣悉为偿之仲弟死嫁五女费皆己出拊其孤如己子仲子沇擢绍圣元年进士第元符二年沇为弋阳尉迎侍以行卒于官舎蔡肇为作墓志所叙如此
　　曽布字子宣肇字子开建昌人皆居丹徒【案至顺镇江志布建昌人与此书合舆地纪胜作南昌人与此书异又考方舆胜览布于熙寜初守润州有宅在千石墟之东今为统制司酒库】国史有布薨诸子避乱徙居肇八子统最知名统字元中以恩补太庙斋郎调州县官以党人子辄罢父丧服阕在京编估局改秩复从外补久之以礼部尚书蒋猷荐除福建提举常平改京东未赴而提举常平罢【案宋职官志建炎元年罢提举常平二年复置旋罢】髙宗驻跸扬州召为工部员外郎南渡除广东提防刑狱时隆祐太后至防州从卫军溃其将傅选以万人据郴州且趋岭外或劝统避之统曰韶当贼冲巳若先去即人人奔散贼势张矣且其麾下皆我师未必人人有叛心招之宜定乃遣人矫太后旨安抚之果受命一路遂安入为屯田员外郎时秦桧为相置修政局兼检讨官统言丞相佐天子理天下事事无不统何局之设后竟罢迁枢宻院检详诸房文字左司员外郎擢殿中侍御史赐出身首上章言陛下即位六年之间论相者七人一有进退则自台諌侍从百执事随以陞黜适足以使比周成风公道蔽塞乞明诏大臣消朋党之萌开公正之路政无先后惟是之从人无彼此惟才是用继论宋煇交结宦官不可尹天府霍蠡刻薄不可専财计迁秘书少监乞复史馆修撰之职又迁起居郎乞依故事直前奏事与时相忤以秘阁修撰出知秀徽饶三州中间尝议召用防有欲行手实法以五等出卖户帖者巳而手实不行但据籍髙下输钱给之统言不可复与时相忤命遂格饶州召还除太常少卿又除殿中侍御史未上拜諌议大夫论经制使本户部之职不必更置一司淮南为吴防屏蔽宜且蠲经赋诸路将兵恣横宜稍还节制于州县临安和买蠲阁之数不宜均敷于本路皆见施行防足疾恳祈补外除徽猷阁待制知婺州卒于严州年六十七归金坛县方山之原统文献故家藏书素多绍兴间重修国史诸老沦谢无所订正成书不缪足以信统之力为多四子恂字孚仲其孙见居金坛惕字强仲子防为吏部尚书嘉定中卒亦金坛以徙居常州不载俞康直字之彦丹徒人父希言始自歙之黟县来居用从祖太尉献卿恩补太庙斋郎主潮阳簿为杭州观察推官范公仲淹为守以政委之杭之蜀山民冒鬻盐之利刑不能禁康直请设官置塲民喜速售而重犯法公私便之为泗州军事推官民有清明日尽室出游者盗乗间入其家逰者还知盗未出遂围之盗计穷纵火幸火而逃案具将置极典康直以为尽室以出非有人居止之室幸火以逃火非本心具狱奏谳执政者是之得减死论改秩知舒之桐城监广州市舶代还签书武宁军节度判官所公事通判睦州所至皆有恵政秩满奉祠丞相韩公缜宰钱唐日与康直友善缜既相数以书招之康直谢曰崇故旧以厚风俗真宰相事然吾志定矣不可强也缜意不能夺家世有田在钱唐族人嵗擅其利康直置不问防他族讼于官归田于康直不受以与其弟曰吾食粗给以汝弟曰吾父兄不知有吾乌乎有之亦不受卒以予族人初奉祠时年五十七暨祠禄再满遂请休致即所居东西为退圃逸堂遯轩逺楼终日啸傲其间苏文忠轼尝为赋四诗今见集中其逺楼诗有地偏心逺似陶潜之句葢以属康直也居闲几三十年年八十三乃终其恬于名利固人所难能其夀考康宁得退闲之乐亦人所不及也丹徒县大慈乡汝山之侧曰京岘原实从先兆方康直父迁居时其从祖献卿尚家黟县至其子希旦亦徙丹徒希旦以朝议大夫知澶州卒于官归丹徒崇德乡釡鼎山子向终朝请大夫秘阁修撰提防福建路刑狱向之子长吉字几先父任出官中法科由蕲州司法入为大理评事凡再迁为丞为正隆兴初以才选除直秘阁知盱眙军未几卒长吉好尚清雅尤长于诗名所居曰葵轩暇日常赋诗鼓琴以自娱云
　　王汉之字彦昭涣之字彦舟衢人皆居丹徒国史有汉之之后迁金坛孙光国厯防州滁州通判卒侄植以汉之恩入仕终福州太平州通判植子烜字晦叔好读书喜论古今治乱酒后耳热道厯代南北离合五季纷争事如身履目见年五十五始以植遗泽出仕监平江府比较务建康府大军仓烜性瓠落仕非本志仓官垂满不但志不干进抑已老矣防枢宻曽公懐之子访旧金陵邂逅同集见其饮酒数斗不乱议论英发贯通古今襟度轩豁无世俗龌龊气以为是孔北海祢平原之流非余子可拟归而言之懐为徧发当路书亦防懐自枢廷执政不两月荐书溢格遂改宣教郎知盱眙军天长县事归而疾卒其友李天才字邦美所居距烜不逺时时杖屦徃来天才豪于诗绍兴间献诗秦桧桧喜将言之上防旱求不获天才题诗天竺寺壁间云走杀东头供奉官御香频降雨犹悭相公端坐都堂里天竺观音又下山桧闻大怒天才泛海得脱隠居终身许字东叔丹徒人由乡校贡辟雍政和四年以贡士释褐【案元至顺镇江志以政和二年贡士释褐与此书政和四年互异】调福州闽县尉间关累载知绍兴府萧山县举最入朝迁大理寺正兼工部郎官权大理少卿绍兴甲寅金使来乞还西北民之在东南者且欲画江为界以益伪齐朝廷遣枢宻都承旨章谊给事中孙迫报聘既还道由南京乆为伪齐所留二家老防狼狈辇下无为言者慷慨奏疏谓人臣之义固贵于公尔防私而人主则不可防人臣之私人臣固贵于国尔防家而人君则不可防人臣之家咸韪其言而服其义秦宰相置大将岳飞于理必欲文致反状不可出知南剑州以言者辍行家食垂一纪卒年五十八防子苍野字子齐以父任为衢州龙防尉隆兴初元擢进士第乾道五年中博学宏词科由广徳军教授召试除秘书省校书郎迁著作佐郎权秘书丞兼太常博士权仓部郎官容仪端整论奏详明理宗甚器重之未几得疾卒年四十三即今酉干之许
　　孙荩字道祖丹徒人政和五年以上舎擢第为太平州繁昌主簿庐州合肥丞改秩知饶州鄱阳县监在京抵当所髙宻广平郡王府大小学教授鼎州教授内王府教授省罢【案宋职官志宗学教授之名始于太宗至道元年至英宗时诏年十五以上者三百九人增置教授五员即所谓大学教授也年十四以下者増置小学教授十二员至徽宗崇寜五年又改称某王宫宗子博士则无复教授之名靖康之变宗学遂废绍兴四年始复置诸王宫大小学教授二员此书序孙荩为王府大小学教授在政和五年之后绍兴三年之前乃仍防教授之称则作者以旧名加之也书内似此者甚多又案此书称为髙宻广平郡王大小学教授考宗室表徽宗第二子郓王楷以崇宁元年封髙宻郡王第二十一子防以靖康元年封广平郡王按之时代即此二人此书称内惟王府省罢葢据靖康之变宗学罢废也】余皆以未上改差权通判台州以母忧不赴绍兴三年差监尚书六部门权尚右郎官【案宋职官志绍兴二年置六部监门官一员元丰官制行置尚书左右选各一员绍兴八年吕希常以监六部门兼权尚右郎官与此职正同可以互证】兼度支仓部出知兴化军知严州替奉祠起知真州秩满知防州就除淮南路转运判官兼提刑知信州以壻枢宻王纶帅建康避亲丐祠其监尚书六部门上疏论今日用违所长不加旷官之责称匪其人未坐缪举之罚赏或及于无功禄不加于有徳乞严察举之科明黜陟之典知严州值大水聴民得预占髙阜及先具舟栰为备故水不为害朝廷以言之误替归将漕淮南以沿江盗贼出没皆江海亡命徒党众多江流湍险非巡尉弓兵所能制乞下都统司令分差水军二百人将官一员徃来巡捕朝廷从之遂为定制自上饶归不复出仕与后湖苏聘君庠为诗酒之交年八十一绍兴甲申嵗卒县之马鞍山即今大港之孙
　　都絜字圣与丹徒人父郁字子文以易学为乡里师终恵州教授絜少父学着周易说义张公九成为之序谓其有得于易异乎世之为説者晚又因左传载晋蔡墨郑游吉等引易悟六位有定而卦变无穷着周易变体义十有六卷曽公几为之序絜以宣和六年擢进士第绍兴中以左朝请郎知徳庆府实进易説义其后以左朝奉大夫为尚书吏部郎中进易变体义未几以太府少卿为淮西总领时总司之权尚轻絜上言江东所屯见兵嵗费钱七百万缗米七十万石而监司守令恬不加意乞将弛慢之尤者按劾黜责以警其余朝廷从之自是总司之权始重文移徃复州郡无敢玩者杨樗年字茂良丹徒人娶吴越钱氏少师曽孙忱之女忱命以官监行在草料两浙转运司干官改秩知常州武进县外除知秀州华亭县华亭赋重加以嵗饥民不堪命樗年乃稍蠲赋入之无艺者县计有阙则倾家赀继之曰吾不忍迫之羸民境多黄雀嵗醢以媚权要且百万樗年至即严采捕之禁通判扬州代归以母老丐便家得知真州至甫旬日以忧归除防奉祠寻知台州命未下改提举福建市舶以老丐祠【案周孚蠧斋铅刀编有杨君行状云子三人长樗年右宣教郎次栎年承节郎次栢年此书不蕃樗年右宣教郎偶有所阙】开禧元年卒年七十四樗年气体魁梧言动详雅为诗有清致尤工尺牍无一凡语事母孝嵗遇诞节集宗亲乡党防者弥月杨氏族大樗年以礼率之月旦必具冠带集其家击鲜酾酒从容竟日四方士友欵门求见靡不纳食客日不下十数来者众而求者深故亦有觖望而去者樗年不创艾益招徕之其寛博好士亦人所难及云张扶字少持丹徒人博学有文为乡先生所重防太学年四十五绍兴十二年始举进士名在第四授明州教授再调太平州判官有荐者绍兴二十四年春除权国子博士五月为直讲六月兼权尚左郎官十月除监察御史二十五年春除右正言兼崇政殿説书十月除太常卿兼侍讲执政以国朝之制太常例不除卿改国子祭酒【案宋本纪绍兴二十五年十月辛丑徙殿中侍御史徐嚞右正言张扶皆出为他官据此书则扶以右正言改国子祭酒与宋史所云出为他官异】十一月以王珉等出使兼权礼部侍郎寻卒年六十自太平州判官囘改宣教郎竟不及嗣嗣不竞居官政治在朝奉请无一可攷惟中兴小记中见其尝论曹冠则亦非専附秦者
　　弟瑾字少瑜有俊才与扶同擢绍兴十二年进士第为临江军司戸信州司理归而不仕秦熺与之同年数从人寄声欲见之义不徃扶既贵亦勉其出仕辄顾而言他绍兴三十年卒于里中
　　吴大卿交如字亨防丹徒人性姿乐易重义而踈于财擢绍兴十五年进士乙科为湖州乌程尉楚州盐城簿绍兴府嵊县丞再中法科入为大理寺评事迁寺丞寺正除刑部郎官补外出知邵州民便安之防二弟俱没丐祠归郡人惜其去老防遮道酌酒为别交如亦不忍违其民为之饮醮既别作懐民之诗以贻之郡人刻之石寻召赴行在再除刑部郎中迁大理少卿丐外除直秘阁提防两淛东路刑狱公事未几诏还旧着时朝廷以法令多所抵牾诏监司郡守防所见来上建官设局重加定正大臣请主其事者上曰吴某长者可任大臣言其丐去甚力上曰宜勉留之明年淳熈书成复丐去大臣为言上曰吴某吉人安可使去居无何除大理卿明年囹圄空尔玉书嘉奬防刑部侍郎虚位上意有属命且下而交如被病淳熈五年闰六月卒于位年六十一初交如之自邵州归也倒囊得三千缗与门人丹阳朱商霖议所以营生朱言其里人孙生善治财可任交如即尽以缗钱委之孙以张肆未几寖耗朱以为忧防交如过丹阳从容道所以且请过其家籍其见存者交如不答朱计穷俾孙生自以其意治具邀交如临视朱因宻启交如酒三行则索簿籍防勘如前约交如唯唯酒三行朱目之不动卒席朱又目之顾而言他朱意其偶防之也则显言之不对朱恚而反至馆问故交如曰子忍迫人于死乎朱曰何至是交如曰适与孙坐见其色穷辞沮奄奄然无生气度其意甚虑吾辈及此若果及此孙不以忧死亦以愧死矣顾其家数口柰何钱物去来有分子无预焉可也时人服其长者
　　霍箎字和卿丹徒人绍兴初京口当戎马之冲民窘于兵荒轻相贼杀箎父时为府史鸡初鸣上府道遇妇人问府舎所在若将告变者箎父怪而问之不对则告之曰吾府史也汝有谒于府必介我然后达且天尚早丽谯未啓汝妇人旁皇其间能不为逻者执乎盍从我归须辨色而入妇人以为然乃携之归属其妻与为賔主私问之妇人具言本良家子失身为屠家婢其家常市婢数十闭之空室遇夜辄杀脔其肉以售而其徒不知也我幸以笃实见信待以家人诚不忍杀戮之惨故乗丙夜其家熟寐纵羣婢而来以谒于府幸府司闻而禁之箎父语之曰汝一朝释十数人之死阴徳实甚大但此事一白则是家无少长皆坐死又其家之亲隣及所与相卖买者皆不免无乃所活不足以酬所杀乎且汝意欲遏絶此事今其家以汝及羣妇之亡知事且露必遂遁去去此而遂之他则无所施矣是汝所活不可胜计阴徳当十倍于前也婢以为然遂不诣府屠家亦逃去其患遂絶未几生箎人以为阴徳之报箎少力学敏慧过人年二十首乡贡一上擢隆兴进士第授扬州泰兴簿以才称秩满解淮南节度推官后守以间言疎之时和好虽定而扬民惩创徃事闻边遽即张皇无固志防宻院调兵京口増戌山阳道出郡下守以摇动人情为忧问计寮吏无对者咸云节推善谋守不得已延见问计箎曰此易耳盍以运粮为辞具船州檄主帅令军士到即登舟衔枚夜过守用其言军至山阳人无知者守由是遂为知已诏举亷吏守及部使者皆上其名召对改秩知秀州嘉兴县嘉兴邑大事丛为浙右最令始至吏欲其厌事抱文案鱼贯而进日晏不能竟如是者累日箎识其意因下令吏辰起并抱文案立庭下须事竟乃退箎因随事裁处饥即据案而食吏惫不自胜遂不敢防以事箎亦计虑深逺处事详宻吏莫测其端倪催科分期防为三聴民自输过期乃追治先豪强而后贫弱由是吏不知劳民不知扰而赋入常先诸邑郡守有怙势而来者督积负于诸邑皆唯唯聴命箎独不可曰令可去积负不可得守亦不能夺其后诸邑皆坐苛敛罢箎独免且以是知名代还进备边十五策言当世急务除提辖左藏库迁军器监丞光宗即位再以急务进议者以其曲尽防边之术将使次第行之除知盱眙军以言者罢起知澧州迁利州路提防刑狱移成都府路转运判官卒于官箎少脱屋刻意为文尤长于诗有集
　　田晓字就尧一字徳充丹徒人父述为府推吏绍兴丙子秋试郡守林大声党闽士冒举论不能夺则欲以试日遏其入大声知之自以舆卫拥其后士不胜忿羣起抗之以是罢举大声愧且怒士皆变服潜匿大声捜城中得六人者械之狱欲甘心焉述谓众怒激于一时非有结约罪不专在数人者大声绳之急述应之愈缓竟以是得罪时大声气焰张甚官吏承命恐后微述数人者几殆且根究株连无已时晓犹在童稚后四请乡举擢淳熈八年进士第人以为隂徳之报初任秀州华亭买纳盐场次扬州录事参军建康府教授性踈直不能唯阿逐物世道日薄士以陞改为重有茫如捕风而汲汲营求死不知悔者晓之在金陵积举员四或谓小屈意即及格晓笑曰穷达命也命乃在天虽屈意何为且以直道为不可行则吾向也既以是得五之四矣以为必可行也则前辈不遇者多矣独我乎哉归自金陵年方六十有五遂丐休致婆娑小园以夀终有文集藏于家初述既去吏六人者在狱僃尝惨酷然皆以身任咎不外及一人后六人者皆名荐书其最著者钱弼字圣俞拟应洞明韬畧科有进卷行于世特恩对策授迪功郎蒲圻县尉卒二子亦连请举入太学
　　姜谦光字徳明刘倬字显道艾谦字益之向公庆字元卿并丹徒人公庆即文简公之裔皆推于乡为府学正谦光严毅倬深沈谦温厚公庆修洁皆再举于乡倬业书为举首余三人者先后居词赋首选其中程之文皆板行以恵学者谦光语尤壮虽不第皆有令子世其家云











　　钦定四库全书
　　京口耆旧巻三
　　吴淑【子遵路】
　　周孚
　　邵饰【弟餗等】
　　诸葛赓
　　王存
　　顾方
　　陈辅
　　吴淑防有隽才为文敏速韩熈载潘佑以文章名江左一见深加器重曰吴正仪中林之兰蕙也尝问以唐太宗杜淹论乐同异淑曰志气未动则声能致和哀乐既形则乐乃思变二子叹曰足以探礼乐之情矣仕江南举进士擢第以校书郎直内史从李煜归朝以近臣荐试文学士院授大理评事预修太平御览太平广记文苑英华始置秘阁充校理尝献九弦琴五弦阮颂太宗赏叹又作事类赋百篇以献诏令注释分为三十巻上之至道二年兼掌起居注舍人事预修太宗实录时诸路所上闰年图皆仪鸾司掌之淑上言天下山川险要皆王室之秘奥国家之急务周礼职方氏掌天下图籍汉祖入闗萧何先收秦图籍方知险要请以今闰年所纳图上职方从之【案宋史淑本及续通鉴长编载咸平四年八月甲子职方员外郎秘阁校理丹阳吴淑上言诸路所纳闰年图当在职方云云又请今诸路转运使毎十年画本路图一上职方此书乃祗载淑请以闰年图上职方又此书载淑为秘阁校理兼起居注舍人时上言闰年图而宋史及续通鉴长编则均云职方员外郎与此书互异】防诏问御戎之防淑抗防请用古车战之法上览之叹其博洽尝以浚郊上都奕世丕业作论都赋以献咸平五年卒年五十六初王师围金陵城中乏食有与淑同宗而死者惟二稚女在淑收养如生及长而嫁之时多其义有文集十巻淑善笔札好篆籀撰説文义三巻江淮异人录三巻秘阁闲谈五巻子遵路
　　遵路字安道少奇俊其舅陈彭年以逺器许之大中祥符五年进士及第天圣二年以太常博士为秘阁校理同知礼院顷之判登闻鼓院时章献太后称制无敢议政事得失者遵路条十余事上之太后怒出知崇州防嵗歉先期转市米吴中以赈贫民权开封府推官加直史馆为淮南转运使兼发运使凡所规画后皆便之徙知洪州就为江淮制置发运使【案续资治通鉴长编眀道二年九月司封员外郎秘阁校理吴遵路为开封府推官始荘献太后称制遵路条奏十余事太后怒出知崇州即令转市吴中米以备嵗俭已而果大乏食民頼以济范仲淹安抚淮南荐遵路为郡得古人之风乞以遵路救灾事迹颁诸州为法并付史馆遵路为京佐府不三月又迁盐铁判官据此书但称权开封推官不及仲淹之荐与续通鉴长编详畧互异又此书载遵路权开封推官后不云迁盐铁判官亦终其身未尝为司封员外郎与续通鉴长编均异】未至诏修起居注同纠察在京刑狱元昊叛建请复民兵乃受诏河东料简民兵除天章阁待制康定元年权知开封府驭吏严肃诸县无追逮吕丞相夷简当国以不阿附见谓朋党出知宣州上御戎要畧二十篇徙陕西转运使迁龙图阁直学士知永兴军在镇力疾决事后疾革犹手自作奏庆厯三年卒于镇遵路平居厚重简黙立朝敢言母防庐墓侧蔬食终制与人交初若平淡久而弥笃与秘阁校理石延年同使河东延年卒力请于朝特官其子尝采古今治乱着皇典数十篇未成而终既没家无余赀友人范仲淹分俸周之
　　周孚世济北将家避乱南徙天资頴悟七嵗通春秋左氏传既长喜读书过目輙成诵时有邓氏张书肆孚日往游焉因得尽阅天下书其友陈珙为孚集序谓其博闻强记尤防于楚骚迁史唐韩杜氏之诗文而博以本朝诸公名世之作为诗始以黄陈为法而卒归于杜属思髙逺錬句精穏少而工壮而新晚而平淡为文长于叙事简洁而峻厉不喜襞积雕绘循理而言理尽而止辛弃疾少壮时兄事之擢乾道丙戌进士第为真州教授【案陈珙蠧斋铅刀编序谓孚登第十年始为真州郡博士考孚集有之官别乡旧诗其下注云乙未五月证之此书孚登乾道丙戌进士第下距乙未则十年也惟考乾道辛夘孚上虞丞相书已自称左廸功郎辛夘上距丙戌方六年则为廸功郎已在真州教授之前五年又孚集中有谢虞丞相启云擢从冗散之职畀以师儒之官又云昨叨一命之宠已逾五年之期惟穷邉之剧烦不容尸禄而下吏之龌龊或至辞难据此则孚既为左廸功郎又尝作吏邉境至是始以虞相之荐教授真州此书与陈珙集序但称为真州教授他任不书可据孚集以考其端末】郡守延玺武人欲荐之介学职以意学职喜以吿孚不答退复以书扣可否孚答书陈谊甚髙闻者韪之【案孚蠧斋铅刀编有代延守祭赵马军文云况如不肖初无一日之雅而佐公幕府提携奨予延守盖尝为军佐与此书所云武人可以相证而延守之名玺特见此书又考铅刀编有与彭郝二学正书力却延守之举与此所云正合书中但云昨日辱宠临委谕谆复即此所云学职喜以告也而书中大意乃畧不及彭郝二学正来书与此传所云二学正退复以书扣可否孚答书小异】在任以疾卒有蠧斋集三十巻时京口之士多从游其最厚者朱叔珤字徳裕陈珙字徳厚宋郭字安民德裕未请为乡举尝试为京口七原畧仿栁宗元晋问他诗文亦多拟古未第而卒孚识髙见博为朋友所推毎一言出輙相与诵惟徳裕素与反覆是而后已盖孚畏友云珙擢淳熈八年进士第厯秀之崇徳尉真州司法湖州教授卒性嗜书老不释巻平居端重寡言及杯酒从容援古证今谈论衮衮叩之不穷始知不可及安民四举于乡晚以特科拜官从蜀帅张诏辟于兴州卒【案宋嘉定镇江志称安民从张诏辟兴州簿领再请蜀漕举与此书详畧互异】安民亦多识前言往行善谈论性谦和喜接引后辈学者多出其门
　　邵饰字去华丹阳人大中祥符元年以进士擢第赐同学究出身初任福州福清尉吏部铨判超等知南康军星子县用荐者改秩知杭州仁和县未满嵗移知益州双流县任满回知蘓州长洲县凡四为邑所至吏畏民爱之通判处州就移知巴州【案元至顺镇江志饰知长洲之后即云改知巴州不云通判处州与此书详畧互异】辞以不便婚嫁改知通州南剑州近臣有荐堪充刑狱钱谷任者陞知吉州未逾月就移提防荆湖南路刑狱公事时衡永等郡蛮獠为盗号黄捉鬼者其徒实繁出没溪洞官兵阻险不能入饰至即设方略分兵山下阨其隘道厚募猎者入山扰之使居不能安出輙见获由是计穷始相率谢罪纳欵一路以寜诏书褒美移两浙路转运使改知夀州召还充三司盐铁判官出为福建转运使移淮南转运使课最他道恩秩奨谕复为盐铁判官时朝廷议改茶盐法丞相召问利害饰谓利归国家而商贾不便不可行也容归召商人详议以闻比归即召诸商谕以公私之计俾尽述利害裁取其中奏上之公私两利中外大悦居无何除江淮都大发运使防有言其年髙改知潭州未行改宣州到任未一嵗改蘓州居三月又改眀州引年致仕嘉祐三年卒年七十有三彭泉村陈洙作墓志饰之祖曰勲生二子曰邈曰遇邈之子景先景纯景纯之子彦遇六子其三曰余生亢亢生壎防其四即饰饰之弟曰餗曰必必生纳史纳史之孙彪以饰兄弟多显著且不知与景先孰长故先饰之族而后景先其族又有名仲宣者亦饰从兄弟擢天圣五年进士第终秘书省校书郎其子徙居晋陵孙文炳嘉泰中为中书舍人
　　餗忘其字再举不第养髙丘园范仲淹守润尝荐之不报后数年王琪为守述仲淹意再荐之赐号冲素处士家有溪斋仲淹自润移越道过之得唐人许鼎所撰祖先生墓志于席间颇言贺监之异至越刻之祠堂后谪守睦州作严子陵祠堂记致书于餗求篆有云谨奉短书于先生邵公足下今春与张侍御过丹阳约诣先生维舟水邉闻先生归山所谓其室则迩其人甚逺惘然愧薄宦之不髙暨抵桐庐郡有严陵钓台思其人咏其风能使贪夫亷懦夫立有大功扵名教筑堂而祠之又为之记念非托之以奇则不足后今先生篆髙出四海或能枉神笔于片石则严子之风复千百年未泯其尊尚之如此以夀终
　　必字不疑擢宝元元年进士第主上元簿擢国子监直讲【案欧集有蕲州广济县今充国子监直讲邵必除大理寺丞制然则必官国子监直讲之前曽知广济县官直讲之后又为大理寺丞此书不载二官与欧集异】监中立石经以必篆选为国史编修官必以史出众手非古人撰述之体辞不就进集贤校理同知太常礼院天子且亲祠执事者习礼坛下必言周官大宗伯凡王之祷祠肄仪为位郑康成释云若今肄司徒府古礼如此今即祠所习之为不敬乃徙于尚书省张贵妃受册礼官议命妇入贺仪未决或曰妃为修媛时命妇已不敢抗礼况今日乎必曰宫省事秘不可知既下有司议惟有外一品南省上事百官班见之仪然礼无不答众议乃定出知常州诏为开封府推官以前任常州失入徒罪谪监邵武军酒税司马温公光吴正宪公充与必同年登第同官大学复同入馆契分最厚作诗懐之光诗有云因思瓯闽逺南去浸溟涨炎蒸异中县从古无雪霜终朝坐第居榷茗征行商讙哗费口舌觧囊收毫芒不疑性髙介此固安可当山川几千里问讯谁能将防赵抃力言其无辜【案涑水纪闻载赵抃上言陈执中八事其四曰酬私隙邵必知常州议决徒刑既自觉举又值赦宥迁官去官陈执中以宿嫌自开封府推官降充邵武军监当此书所载与洓水纪闻大畧相同而其因陈执中挟嫌必以失入自劾因赦获宥与此书可以互证】起知髙邮军提防淮南刑狱为西京转运居官振厉风采惟始至一赴郡集行部但一受酒食之餽以为数防则人情狎多受餽则不能行事非使者体也入修起居注知制诰雄州种木道上契丹遣人夜伐去又数渔界河中事闻命必往使必以理屈之还知諌院编仁宗御集成迁宝文阁直学士知成都卒于道年六十四遣中使防其防归必有诗名梅尧臣读必诗巻作诗云所得在卒章小大珠落盘光彩若眀月射我枕席寒末又云愿执戈与防生死事将坛其称道之如此司马公光集中与不疑唱酬诗甚多
　　纳史字公言枢宻蒋之奇之壻必守蜀死三泉道中纳史始十一嵗持防如成人行路嗟叹以恩补将作监主簿太常寺奉礼郎为道州签判监饶州永平监以嵗课之余补前人阙额犹有羡遂以是増秩通判秀州卒年三十七家贫僚吏共赙之防乃克归蔡肇为撰墓志彪字希文安简公亢有余泽欲及之辞不受擢宣和三年进士第主昆山簿登州教授【原注案吕忠穆勤王记作宻州邵氏录彪所撰勤王录作登州后叙公履厯作楚州未知孰是】秩满还丹阳闻苗傅刘正彦之变走平江谒礼部侍郎张浚浚问今日之事计将安出彪曰以至顺诛大逆易于反掌顾侍郎何如耳浚曰今张俊自誓以死援君父之辱韩世忠有仗节死难之志二将可倚以成功惟浚绵力士卒单弱恐不足任兹事然签书枢宻院事吕颐浩驻兵江宁志在靖难威望为人所信当为天下倡彪言兵贵神速此行当有迅雷不及掩耳之势吕枢宻在数百里外奈何浚曰吕枢宻见事明而刚决闻国家之急必奋义而起何患不速因留幕下一时宻谋多所参预浚虑傅正彦计穷变生遣辨士冯轓入説以观其意傅正彦倾心附结授轓奉议郎尚书兵部员外郎赐五品服【案宋史苗傅刘正彦冯轓初往说二凶反正傅按剑瞠目视轓正彦觧之曰湏张侍郎来乃可轓既归又遣至临平与傅等议傅曰尔尚敢来耶欲拘轓及勤王兵大集二凶乃与轓议复辟此书云正彦倾心附结证之宋史当在大兵既集之后又此书称授轓尚书兵部员外郎赐五品服宋史阙书】遣还通诚于浚浚以轓言语彪曰傅正彦甚悔过且惧大诛请浚挺身入觐朝廷可不烦兵而定于计如何彪曰是必有奸人谋沮军以惑众者侍郎惟无入入则爼上肉耳浚喜曰诚哉是言浚心如山岳不可言也傅正彦诛改奉议郎国子监丞寻辟江淮招讨使司干办公事从平李成还转朝奉郎干办行在诸军粮料院出知泰州移楚州兼营内安抚以耳瞆告老卒于家彪以文受知当世苗刘之诛李成之灭皆有纪载字画端劲世其家
　　亢字兴宗再试开封府皆第一以赋失韵弃勿取范仲淹以茂才异等荐之时被召者十四人试崇政院独亢防入等除建康府节度推官防有言其与宰相姻家者命遂格时宰相张士逊之子娶邵氏偶与亢同姓实不相知亢竟不自辩赵元昊叛诏求方畧之士亢言用兵在于择将今天下久不知战而所任多儒臣及故家恩幸子弟儒臣未必能应变子弟安能识攻守计况将与卒素不相附此不待两军相当而胜败之机固已形矣因献兵説十篇召试秘阁入为国子监直讲秘阁校勘同知太常礼院张贵妃薨议立园陵禁京城乐一月亢累防罢之迁集贤校理仁宗继嗣未立亢言此系社稷之安危不可不蚤定因集汉以来帝系承袭之迹着兴亡论十巻上之时上自辅相大臣皆未敢言亢以小臣首发大议时以为难为提防开封府县镇公事比有纵火者一不获则主吏坐罪民或自燔其居以中吏亢请非延及旁舍无坐徙为府判官改度支判官契丹遣使贺乾元节未至防仁宗崩议者为宜却或谓宜湏其及门谕之使去亢请令奉国书殿前使见嗣圣以安逺人从之神宗为颍王遴选府僚以亢为翊善加直史馆英宗访以世务称之曰学士真国器也擢用修起居注建言欲治国者先齐家颍王且授室愿采用古昏礼公主下嫁不可杀舅姑之尊帝深纳之他日谕王曰以翊善端直朴厚辍为諌官矣遂以知制诰知諌院言殿前都虞窦舜卿聨亲枢臣不可使典禁卫签书枢宻院事郭逵才望轻不可使宣抚陕西东宫兼为右庶子神宗立迁龙图阁直学士知开封府讼牍皆反覆亲阅或以为劳亢曰决是非于须防正当尔今虽烦后乃省也籍里闾恶少与吏之废停者一有所犯皆迁处他处畿下鬬讼为息拜枢宻副使先是知保安军杨定懐奸反覆夏人诱杀之朝廷建议西讨亢曰天下财力屈未可用兵惟当降谕安抚俟不顺命然后讨之则师出有名矣因条上其事帝悉如其计未几其国主谅祚死国人执杀定者来请和或欲乗此更取寨门之地亢以为幸人之防非义也以资政殿学士出知越州徙郑州奏除山陵所假都水监腐烂之木免民间偿纳増筑湖河堤石防嵗省科民楗薪数百万又徙郓州亳州【案宋名臣琬琰录载王珪邵安简公亢墓志铭亢徙郓州又兼京东西路安抚使又迁礼部侍郎乃徙亳州此书但云徙郓州亳州与琬琰录互异】上遣内侍冯宗道谕将复用【案宋史本亢以知枢宻直学士知开封府逾年引疾归以资政殿学士知越州厯郑郓亳三州卒与此书合东都事畧本亢既徙亳州复迁吏部侍郎乃卒与此书及宋史皆异又此书载徙郑州之后有奏除山陵所假都水监事徙亳州之后有上遣内侍冯宗道谕将复用事宋史及东都事畧俱不书可以此书补其阙】熈宁七年十二月薨年六十二【案宋史及东都事畧亢本亢卒年六十一又考名臣琬琰录亢墓铭亦作六十一此书云六十二二或一字之讹】即乡里赐居宅諡安简县之耿冈亢忠硕方靖荘外而敏中与人不茍合为治恕以眀故其去常见思其议论文章温雅一时闻人有所不及少厯艰难及贵盛无少易禄赐多以周宗族比其终家无以归其立朝与叔父必齐名世号二邵司马公光集中亦多与兴宗倡酬诗
　　壎字伯友为太庙斋郎调许州长社县主簿迁太常寺太祝监杭州粮料院元祐初曽布经畧河东辟为属掌文翰还管当文思院出知婺州金华救荒有名通判滁州卒扵官【案宋名臣琬琰录载亢子二壎秘书省校书郎防太常寺太祝考此书不着壎为校书郎与琬琰录异】赵抃张商英尝荐之
　　防字仲恭父任为太常寺太祝登熈宁六年进士第管当在京南排岸丁父忧服除擢司农寺丞寻移太府神宗亲擢提举开封府界常平哲宗即位入为开封府推官管当使院公事以三院狱空赐五品服迁都官郎中改驾部出知郑州召为金部郎中除京东转运副使移河北兼措置籴使复移陕西得专应副鄜延环庆路军其时西邉用兵鄜延屯戌多而财用窘前此主计者率惧不来来亦以不胜任去惟防久任以称职闻吕恵卿为西帅进筑杏子平及米脂皆防主粮饟米脂城垂就有妄西师至者同列辟易惟防凝坐不动众以是安方是时非防众且溃故恵卿深徳之移至邓州徽宗即位除直龙图阁知秦州兼秦鳯路经畧安抚使议者谓泾原熈河各巳城筑要害秦鳯可罢帅府省戌守防言秦为国西闗泾熈二府相去各数百里其间无坚城之守山溪之阻贼若闻我撤备虚深入块然孤城何以御之若使得志而归咸镐皆震虽咎往议之非亦复何及书三上得不罢闻者服其逺虑防泾原有警命以兵赴自朝廷有事于西陲秦兵无一役不行今已十减七八若尽赴泾原臣窃危之兵以免行防使闗陕累年出入塞上凡山川之险易蕃汉之情伪金谷调度之盈虚皆所习见故其措置议论悉中事理移知青州道改郓州除显谟阁待制知瀛州言者以防故司空吕公着之壻名在党籍不宜升侍从命遂格就差知常州眀年移蘓州卒
　　景先字伯绥擢天圣八年进士第王安石撰墓志称其少敏爽皇考邈欲大就之为破赀聚留师賔以发其才及壮内行修不标饰为名而有誉于为士者年四十始出佐镇东军积功次入尚书为屯田员外郎通判亳州遭母防不行卒君工于诗歌喜饮酒与人交恬如也尤不好官爵至京师一不问权贵人所舍事有类君者自言得迁或劝君自言终不许然起家十九年更三县以材奏君者甚众卒之眀年弟景纯之景冈
　　彦字君美景纯之子试于乡为举首一上中治平四年进士第调淮安军下邳簿丁内艰再调真州子尉以病去上官不能留竟老扵乡中书舍人蔡肇撰墓志言其自为童时不敖肆捉笔为诗语出辄惊人自扬子归闭门读书不问有无生计益落予数过君頺垣朽屋草棘蔽道破篱风雨旁舍萧然而君酒后耳热抵掌极谈辨説古今道理人物成败落落可听百家诸子旁行之书无不博记至于文章瑰奇伟异之变以意逆志往往入防尤刻意于为诗长篇短句倚纸即就清新雅丽有元和间风格读之使人不怼不激不知其贫且病也噫君所养可知矣自号练塘真隠因以名其集君天资夷旷内外粹和周人急难闻善如出之已白首穷居葢二十年如一日客尝有劝其仕者君谢曰泰而拘约而肆以此易彼予未知所得偿所亡也客惭而去以元符二十四年无疾而终享年五十七子绘中绍圣元年进士第终奉议郎
　　诸葛赓字君俞丹阳人五举于乡皆第一庆厯二年附杨寘榜出身出官为英州真阳湖州徳清尉饶州乐平簿宣州旌徳抚州宜黄令年六十四告老以太子中舍人致仕后遇霈泽迁殿中丞既归辟其居之侧为圃开竹之防宻为洞洞之外为亭亭之侧为池卉环之总而名之曰归休而自谓曰熈真子熈寜丁巳享年八十有五矣无疾一日牵笔书偈云上天下地极髙深幻化无踪何处寻山静白云归洞口水清眀月落波心阁笔而卒枢宻直学士钱藻志其墓曽孙材政和壬辰上舍释褐终左朝奉大夫通判泰州松宣和六年擢第继试中教官终东平府教授材之子浩字广声孙鉴字大智同登淳熈辛丑进士第浩终江东安府司干官鉴终临安府录事参军松之子渊字振声擢乾道二年进士第终处州松阳令即今大华诸葛之族
　　王存字正仲丹阳人【案宋名臣琬琰录载曽肇王学士存墓志云其先金陵人后徙润州之丹徒又徙丹阳与此书详畧互异】年十二辞亲从师问学扵江西五年而后归时学者并尚词章独喜为古文登庆厯六年进士第厯嘉兴簿上虞令宻州推官脩洁自重为欧阳公修吕公公着赵公槩所知以公着荐入为国子监直讲以赵槩荐召试擢著作佐郎馆阁校勘集贤校理史馆检讨知太常礼院【案东都事畧载存厯嘉兴簿之后即云为国子监直讲其间厯官上虞令宻州推官均不载与此书详畧互异又宋史但载国子监直讲至太常礼院官阶而其为国子直讲以吕公着之荐擢著作佐郎以赵槩之荐则此书为详可以补宋史本所未备又考曽肇王学士存墓志铭称存为史馆检讨知太常礼院在就除检详兵房文字之后此载在前与曽肇所撰墓志铭异又考名臣奏议载存所上神宗乞收百官转对卦章留中采择防在熈宁四年时存为史馆检讨知太常礼院此书及宋史东都事畧本均未载】存故与王安石厚安石执政数引与论事意有不合谢不往入枢宻院编修经武要畧兼删定诸房条例就除检详兵房文字【案此书载存编修经武要畧宋史及东都事畧本俱不见惟宋程俱麟台故事云熈宁三年十月诏馆阁修勘王存顾临秘书省著作佐郎钱长卿大理寺丞刘奉世同编经武要畧兼删定诸房例册此条可为此书确证宋史及东都事畧皆失载此书専载王存不及顾钱刘三人又可以麟台故事补其佚】辞不就尝召见便殿陈时政神宗察其忠实乡意用之以为国史院编修官修起居注乞复唐贞观故事左右史执笔随宰相入殿神宗韪其言先时左右史虽入侍立而奏事必禀中书俟旨存因对及之诏左右史许直前奏事自存始眀年以右正言知制诰同修国史判太常寺官制行帝切于用人存请自熈宁以来羣臣縁议论得罪或诖误被斥而情实纳忠非有大过者皆随材召用擢以备官使又言赦令出上恩而比嵗议法多请不以赦降原减官司禁谒本防请托而吊死问疾一切杜絶皆非便执政见之不悦【案涑水纪闻载庆厯三年九月諌官蔡襄上言两府私第母得见賔客若欲询访天下之事采防奇异之材许临时延召诏不许见賔客致和二年七月翰林学士欧阳修又上言两制以上毋得诣两府之第与此书所云官司禁谒本防请托正合而此书载存上言吊死问疾一切杜絶非便与涑水纪闻可以互证】除龙图阁直学士知开封府中贵建言居民盗凿汴堤以自广请责培筑如初又请民庐冒官道者悉撤去诏下人情恟恟存曰此吾职也入为上言得中止在职二年囹圄再空进枢宻直学士【案赵汝愚国朝名臣奏议载元祐元年闰二月存上哲宗乞别详定制科考格疏时为枢宻直学士此书及宋史东都事畧本俱不载】改兵部尚书转户部求裕陵财费不逾时告备宰相蔡确以存不附已徙之兵部太仆寺请内外马事得专达毋驾部存言如此官制壊矣先帝正省台寺监之职使相临制不可徇有司自便而隳已成之法元祐初还戸部因辞不受拜尚书右丞迁左丞韩维以诋范伯禄罢门下侍郎存以为失一正人天下失望于同列中论救最力【案名臣奏议载存上哲宗论韩维不当罢门下侍郎防下注元祐二年十月上时为尚书右丞此书载其事在迁左丞之后与名臣奏议小异】又论杜纯不当罢御史王觌不当罢諌官有建罢畿内保甲者存言今京师兵籍益削又废保甲不教非为根本计【案名臣奏议载存上哲宗乞依旧教畿内保甲防首云臣伏见范纯仁劄子奏畿内保甲乞今后更不教阅云云考范纯仁扵元丰八年九月上哲宗乞拣阅保甲劄子称贫民赴县教阅一月为不便即扵是年十二月诏府界三省保甲第五等两丁之家并免冬教故存以元祐四年上此防但名臣奏议称存时为尚书右丞而是书则载在迁左丞之后彼此小异】四方奏谳大辟刑部援比请贷都省却之存曰此祖宗制也且有司援比欲生之朝廷破例欲杀之可乎时河决而北几十年水官议还故道存曰故道已髙水性趋下徒费财力恐无成功与范纯仁议合卒辍其役蔡确以诗怨讪为吴居厚所奏朝廷议罪存不以确前事为意【案宋史本云存徙兵部确之力也与此书所云确前事可以相证】范纯仁力争以谓言语罪人亏国大体确再贬新州存与纯仁亦罢以端眀殿学士知蔡州资政殿学士知扬州用故相例得嵗时过家上冢出赐钱给邻里具酒食防父老乡党荣之召为吏部尚书【案容斋三笔祖宗朝曽为执政其后入朝为他官者甚多自元丰改官制后但为尚书王存尝为左丞复拜吏书盖即指存自扬州召用也】时在廷朋党之论方炽存言人臣朋党诚不可长然不察则滥及善人庆厯中或指韩琦富弼范仲淹欧阳修为党頼神宗圣眀不为所惑今日果有进此説者愿陛下察之由是复与任事者戾丐知杭州【案宋名臣奏议载元祐三年五月王觌罢存即于是月上哲宗乞眀谕朋党所在防云臣今月十八日同三省延和殿奏论王觌罢諌议大夫除外任差遣事伏防陛下谕近日朝廷实有朋党臣与吕大防奏陛下所谓朋党乞眀示臣等既而不防宣谕国家庆厯间亦有朋党之论当时富弼韩琦范仲淹等颇遭排摈頼仁宗盛徳不至倾害云云是论王觌之罢与乞眀朋党所在当同为一月内事而此书载存论王觌不当罢諌官在迁尚书左丞之后与名臣奏议所云元祐三年五月存时为左丞正合载乞眀朋党所在防则在知蔡州扬州及召为吏部尚书之后似二事相去前后当以年计不止不同一月也与名臣奏议互异又考曽肇王学士存墓志铭载此防亦在召为吏部尚书之后与此书合与宋名臣奏议互异】绍圣初吿老言者论其尝请弃去西夏故地杀其恩以右正议大夫致仕再论又降通议大夫【案曽肇王学士存墓志铭云后言者论公尝为谢景初辨理罪名又降通议大夫可以互证又墓志铭于降通议大夫之后又云今上即位连进左正议大夫与此书详畧小异】毎念近世学士大夫贵为公卿而祭祀其先但循庶人之制及归老筑室首营家庙建中靖国元年薨年七十九【案墓志铭存丹徒义理乡僊风里】存天性寛厚仪状伟然平居恂恂不为诡激之行至其所守确不可夺司马光尝曰并驰万马中能驻足者其王存乎顾方丹阳人皇祐五年登进士第再调眀州象山令始至召邑父老询民利病及其善恶善者勉之恶者戒之又进学以教其子弟暇日亲为讲说逾年民大化服俄而方病邑民相率祷于塔庙者千人弗痊则用蕃夷之俗为脔股肉者十三人方竟不起百里内号泣思慕为之立祠钱君倚胡完夫皆为方记其事刻石祠中士大夫以诗颂遗爱者不可胜纪
　　陈辅字辅之丹阳人其先自九江来居少负俊才不屑事科举文辞雄伟不蹈故常尤工于诗自号南郭子人因称南郭先生尝题所居云湖水山云绕县斜茂林修竹野人家宿酲过午无人问卧听东风扫落花或诵之于王安石安石称诗甚佳但落花无声宜改听为倩字由是出入安石之门安石厚遇之一日题安石所居壁间云北山松粉又飘花白下风清麦脚斜身是旧时王谢燕一年一度到君家安石和之云南郭先生比鷾鸸年年过我未愆期休论王谢当时事大抵乌衣只旧时一日安石防马为之设斋辅之作诗戏之末章有含识应为狮子去却来重载法王身之句安石和之末章云隠几先生未忘物葛陂犹问化龙身其他唱酬甚多见南郭集中盖有临川集所不载者一时名流蘓公轼邹公浩蔡公肇沈公括皆与之游方其年少有志当时尝着梁父牛角二吟题于沈山寺壁其梁父吟云梁父吟泰山之顶可埋金噫嘻蜀道徒﨑南风来舜琴梁父吟佳人未偶频伤心四时有恨秋偏深绿丝空满簮比其老也复为诗号悲昔逰以致命遂志云其诗文自治平至元祐二十巻为前集自元祐抵政和二十巻为后集辅不娶无子尝语蘓轼曰我罪人也轼曰有犹子乎曰有轼曰鲁山道州乃前比也辅笑曰陶彭泽不觧事忍饥作诗曰頼古多此贤不知古贤能饱人否轼大笑


<史部,传记类,总录之属,京口耆旧传>
　　钦定四库全书
　　京口耆旧传巻四
　　翟汝文
　　蔡渊【子肈等】
　　苏颂【子嘉等】
　　洪拟【侄兴祖等】
　　翟汝文字公巽丹阳人父思字子久擢熈寜三年进士第自洪州教授除太学博士召对为御史起居郎出知越州应天府卒其论颇是熈丰而非元祐汝文登元符三年进士第为养亲十年不仕亲丧庐墓三年服阕大臣有知之者除议礼局编修官徽宗召对除秘书郎同列有请议封禅者汝文援王通柳宗元语斥之遂以诋忽治功讥侮盛典谪监宿州税召还为著作郎迁起居郎钦宗出就外傅以汝文劝讲储宫寻召试中书舍人言者论其少从苏轼黄庭坚逰学术不正不可当内史賛书之任除显谟阁待制知襄州章再上降直龙图阁知济州未防再落职奉祠政和壬辰复职知陈州【按宋史本但称知襄州移知济州此书云除显谟阁待制降直龙图阁宋史俱阙书又宋史本知济州之后复知唐州乃知陈州此书不载知唐州与宋史异】明年春除中书舍人一时更制乐章勒铭彛噐凡大制作皆出其手内侍梁师成宠冠一时位兼三事矫防强买百姓墓田增辟园池汝文言昔郑简公葬欲毁公族之庙与掌墓之室以行子产不可君子以为知礼今近幸之臣假诏夷人之墓以广防乐之所非所闻也师成怒黜守宣州山险民贫酒坊课重以负课系者一百三十有八户为钱三十六万八千有竒汝文奏除所负仍蠲半额除吏部侍郎未拜改知庐州移宻州宻负海盐课甲诸郡自蔡京废平凖为货务始严刑以杜私贩犯者推原经歴穷治党与比汝文至狴犴充斥悉纵之东武多牛朝廷嵗须牛黄牛失黄辄瘠死民坐黄多破产者汝文奏罢之丐祠得请因上章谢事诏复奉祠明年召还东省复报罢钦宗即位除直学士院汝文以时事俶扰非辞难之时即日造朝上疏请遣使北庭立其后裔与为唇齿以抗金人因力诋和议除显谟阁学士知越州闻二圣出狩集本道兵五千入援髙宗即位赦书熈寜以后献利之臣增广上供物帛其议裁损汝文奏浙东和预买绢嵗九十七万六千疋越二十三万五百【按宋史本云越州乃二十万五百匹此书作二十三万五百二书必有一误】以一路计当十之三郡三邑经方贼焚刼余亦户口凋耗臣祗奉赦书仰体恻怛之意已将第三等户以上减半第四等以下权行住罢及百姓丁身盐钱近皆折帛臣已令只纳见直制曰可而转运使劾擅放物帛诏降官二等富民诸葛氏即居为楼临通衢嵗久相为鬼物所据旷不复居塑像其上过者輙疑其为祟汝文命从像丛中辟为酒肆其患遂絶始至营垒不立军民杂居不复知纪律汝文创屋三千楹既成躬按行其间防而七箸杯盂无不备具士卒感服以疾丐闲章十上始得请绍兴初驾幸山隂复以翰林学士召未至除承防兼侍读在职逾月除参知政事秦桧为相四方奏牍填委堂吏并縁为奸事多违滞汝文语桧専责都司程攷桧不省一日因对乞治吏之尤无頼者桧面劾汝文擅治吏汝文言臣位执政按吏而宰相见劾岂可无耻居位即力求去言官方孟卿逄桧意亦论汝文不合与宰相不协诏以散官就第【按宋史秦桧传桧奏置修政局自为提举参知政事翟汝文同领之此书载汝文语桧专责都司考程盖在同领局时与桧本曾统刘一止二人之事正相类而桧本于此一事不书可据是书补其阙】汝文表谢因及桧之专政谓虽号参知了无闗预人才除擢但见画于録黄政事施行一视成于牒检时以为实録既归谢宾客一以书自娯年逾六十丁母忧徒歩千里扶服归葬平居奉先严恭毎祭必先扫除内外宿设位率族属告于祖庙既夕迎主就位戒内外无或謦欬行歩不许闻履声以谓祭求诸隂故昏而行礼屏气山立餽奠拜祝如将见之质明竣事奠币燎瘗奉祏返室再拜绥神而退自少至老虽甚疾必自力以范书语近辞冗事多见乃合注掇精要为东汉通史五十巻以士当为有用之学着圃学五巻又广闻三巻人物志五巻曰亦足以垂世矣绍兴辛酉薨年六十六葬县之九灵山汝文善知人宰相呉敏范宗尹皆自布衣期以公辅秦桧为宻州学官一见异遇之曰公当位极人臣桧当国片言忤意者必被迁谪惟汝文免且再进职名端以此故自余执政从官由其识防者甚众尤工书米芾惊叹以为非唐贤所及图画及刻塑皆精絶为世所寳既没其子裒其遗文三十巻曰忠惠集
　　蔡渊字子雍丹阳人为人峭直刺口论天下事是是非非闻人有过面折无所隠家故饶于财兄弟以奢豪相尚渊独担簦以防四方若寒士寠人其攻苦食淡有人所不堪或劝稍分兄弟之财以自赡渊曰兄弟治产吾治书兄弟不以家事累吾吾乌可以身计累兄弟乎闻者愧之遂从王安石学于金陵时门人皆专经惟渊聼讲不倦得兼通诸经擢熈寜六年进士第歴婺州司户晋州卫州河中府魏王宫教授通判荆南府召为大宗正丞出知防州海州其教授专以王氏之学政事亦惟守元丰法度终始不变奉祠十五年宣和元年年八十六卒家居治圃与宾客把酒赋诗以自娯醉墨淋漓常满屋壁毛友铭其墓有云公之凛凛面折人者虽亿刼人犹畏公于夣寐盖其峭直如此
　　肇元丰二年进士第父子皆名冠乙科初受州户曹迓者及门父渊语之曰以汝之才宜力于学而早汨没于州县吾甚惜之肇即却迓吏从王安石读书于钟山安石见之殊不悦但云后生何不出仕却来此寂寞之濵居数日稍与之语知其通敏过人颇异之因问曾阅内典否曰未也安石曰内典惟华严经最有理但部帙浩大非经年不能究也肇即借经寺中甫半月尽得其防一日安石论及华严疑义数处肇应答如响安石骇叹其土山唱和诗有云从容与之语烂漫无不渉载车必百万独以方寸摄盖叹其记问之博也安石起知江寜廐有恶马人莫能御一日两校牵至庭下肇挽马鬛而上疾驰百里而还故荆公集句戯之有曰蔡子勇成癖能骑生马驹又有诗曰爱着青衫骑白马日行三百尚嫌迟胷懐落落堪为将却是君王未备知盖以文武全才许之后又从苏轼防歴删定官太学博士绍圣中章惇为相以肇为安石门下士鋭欲用之除卫尉寺丞【按宋史及东都事畧肇本传除卫尉寺丞之前曾通判常州元一统志亦同此书不载与诸书异】议不合出提举永兴军路常平元符中除礼部郎官崇寜中改吏部【按宋史本传肇出提举永兴军路常平徽宗初入为户部员外郎并编修国史与此除礼部郎官及改吏部互异东都事畧本称徽宗即位为吏部员外郎与此书合惟为礼部郎官二书俱载在出提防两浙刑狱之后此载在前与二书均异】言者论其学术反覆出提防两浙刑狱罢知睦州有惠政张商英入相召为起居郎召试中书舍人前此试三题率以宰相上马为之候肇援笔立成不加润饰商英读之击节未防以草御史辛义责词不合上意力丐去罢为显谟阁待制【按容斋四笔政和六年十月不因赦令侍从以上先縁左降同日迁职者二十人右文殿修撰蔡肇为显谟阁待制证之此书肇罢官显谟阁待制其前不着为右文殿修撰与容斋四笔互异】知明州言者又论其与苏轼徃还包藏异意非议辟雍夺职奉祠会赦复职宣和元年卒遗文三十巻曰丹阳集
　　载字天任诗句雅健似李长吉为常州晋陵簿宣和末以宰相荐改官吿词尔载以才见知于元臣谓汝久淹于选调逹于朕聼岂限常闻可授承事郎靖康中宰相李纲辟为御营司干办公事建炎中诏宰执侍从荐士端明殿学士董耘亦以载应诏皆辞疾不就以夀终苏颂字子容泉人居丹徒国史有在县之乐亭子十人嘉京携最知名嘉字景谟弱冠防上庠以静黙自守方余子羣嘲聚议嘉至輙肃然改容熈寜中公试对防力言时政之弊直讲焦千之顔复皆一时名人得之喜擢在首选直讲苏液方事附会防巻以白执政执政怒千之等同列五人皆罪去嘉亦由是罢举先是英宗即位父颂知颍州【按颂本集载贺英宗皇帝登极表有云一麾在外顾官守之方拘与此书知颍州可以相证】使奉表入贺授试将作监主簿至是遂调亳州司户颂知婺州从行过杭苏公轼时为杭倅公防外独与嘉防累日唱酬盈轴呼以宗弟又以书荐之亳守杨绘称嘉笃学有文而沈静若愚刚毅不可犯绘亦厚遇之中间避亲嫌凡再易任后知襄邑丞蔡京提防开封府县镇公事深相接纳一日怒黎驿廵检樊説使嘉亷其过嘉笑曰某岂为人鹰犬者耶京意大沮由是遂絶髙丽入贡当凝沍之月敲氷进舟中贵人陈衍督役驱所在令佐戎服即事嘉独冠帯坐胡床衍大怒奏嘉慢令诏下体量得释王冲冦京西侵轶畿甸燕顺督捕南向坐而揖客坐东西向嘉望见不谒而出事闻顺坐赎铜其不畏彊御类此秩满引对神宗记太学对防事且问枢宻承防张诚一嘉何如人诚一对不知遂不用改秩知富阳县阅月庭无留讼当路交章举最苏轼亦云富阳之政古循吏无以过元符元年刘贽辟看详诉理除太学博士有防与寺丞以父为相引嫌下迁太常寺簿颂罢始迁太常博士出通判常州坐看详诉理事停任丁内艰服阕复召为宗正丞未赴丁父忧值再立党籍不复出任奉祠凡十有八年郡守毛友为郡人蔡子雍作墓志称嘉春温雪洁退然长者人也言若不能出诸口闻人之过不忍言之亦恶闻之规矩其行不肯一蹈绳墨之外所谓和而不同清而能容物盖其暮年所造如此宣和三年致仕靖康元年尽除党籍召用其人嘉已失明矣建炎二年避乱卒于金坛葬上元乡去茅山十里
　　京字世美以父任为假承务郎授雄州防御推官监江寜府税务王安石闻其所为叹苏氏之有子辟忠武军节度判官阳翟民相击杀狱已具而京疑其寃已而得真杀人者许人神之改秩知丹阳县建夀堂于防事之东嵗时迎侍徃来邑人荣之至今呼曰相公堂邑有练湖蓄水以济漕渠嵗久湮塞比嵗告旱京因旱募民浚湖复度地之宜易置斗门十数以时潴泄是嵗民不知饥继是湖水有余公私两便为察访使孙杰过聼劾去丁父忧服除签书昭庆军节度判官防公事武康吏陈昱犯法令遣吏捕輙杀之尉自徃复聚恶少以拒事闻下监司合诸县兵委京督捕京请不烦兵自至武康谕其徒曰官所欲得者昱耳尔曹无名速出见我不然且并死皆拜手跃出昱遂授首通判沂州一日覧二疎事喟然感叹投劾而归遂不仕政和七年四月终于家葬丹阳长冈防酢志其墓
　　携字季升颂之季子颂自濠赴御史台对陈世儒狱【按颂本集有到濠谢上表其追述之词有云累速人言上烦诏鞫狱词既具国宪寜逃又有濠州到任谢二府启云岂意吏曹之乖谬致烦诏狱之推穷无由自明分甘重责荷上恩之含垢原所坐之因人止免一官仍除善郡据此则贬濠之前颂尝有对狱之事考此书明云颂自濠赴御史台是对狱又在到濠以后与谢上表及谢二府启似异及考宋邹浩道乡集有所着颂行状载颂为京尹时失出祥符令孙纯罪有诏鞫治降授秘书监知濠州则谢上表及谢二府启中所云也行状于谪濠后又载颂以陈世儒事被劾御史台自濠赴台置对则此书中此条所云也二事本不相防故先后互异又考颂本集有元丰己未三院东阁诗十首其自序谓予自濠梁赴台讯鞫与此条正合其十首之一有罢尹一年重置对之句盖到濠以前及到濠以后其置对者凡再故云重置对是亦一证也】携年十三随至京师僦舍御史府前朝夕入问起居状间诣宰相府诉寃事由是得白【按汪藻浮溪集徽猷阁待制苏公墓志云丞相自开封尹知濠州赴御史台诏狱公年十三随至京师僦舍御史府前朝夕入问起居状间衣举子服诉其诬于待漏院宰相呉正肃王文恭见其警敏召至前与语竒之事由是得白可与此书相证】携亦以此知名少以父任再转为武成军节度推官【按浮溪集苏公墓志云公用父任为瀛州防御推官调监澶州河北仓草场秩满授武成军节度官与此书所称再转可以相证】有二死囚当论不可守怒欲按之携不为囘二人卒免死【按浮溪集苏公墓志云公官武成时行县吏送之郊顾谓吏曰某盗二人于情于法皆可生胡不谳吏曰诺及归守迎谓公曰官吏亾頼至擅出人于死既曰强盗矣有可悯者乎幸吾二人不与也亟治之公曰使纾此狱者某也某当坐耳且为言其所以生之状守大怒将并案公公不为囬而二人卒不死】父丧服除【按浮溪集苏公墓志云秩满授武成军节度推官丁内艰免丧监润州织罗务防课最改宣德郎以丞相春秋髙请闲就养得管当南京鸿庆宫徽宗皇帝立转通直郎赐绯衣银鱼丞相薨据此则以通直郎丁父丧不以武成军节度推官与此书详畧互异】以兄嘉入党籍监兖州东岳庙寻知丹阳县丞会令阙摄官且二年当髙丽入贡吏并縁为奸所过骚然先事为备故使者过而民不知嵗饥行赈济朝夕亲临民被实惠通判庐州去郡民相与遮留至于罢市因中丞蒋猷荐为御史台主簿三迁为尚书仓部郎中【按浮溪集苏公墓志云中丞蒋公荐为御史台主簿迁光禄寺丞改大宗正尚书仓部郎中与此书所称三迁可以互证】长贰将请于朝嵗漕冬初至者监司若州县皆坐之时去禋祀止数十日而漕至者未半携持符不下白其长曰符下则坐者无虑数百人禋祀恩皆格不行无乃已甚乎时人服其长者擢卫尉光禄少卿【按浮溪集苏公墓志云经郊祀恩赐二品服擢卫尉少卿久之移光禄此书不载赐二品服与墓志铭详畧互异】绍兴初召赴行在除宗正少卿中书门下检正诸房公事知温州皆不拜绍兴十年召为太常少卿翌日除权尚书刑部侍郎少留以疾告老除徽猷阁待制致仕卒【按浮溪集苏公墓志云公卒年七十六时绍兴十年正月九日此书称绍兴十年始召为太常少卿歴刑部侍郎徽猷阁待制中间仍有留拜乞老之事则不以是年正月九日卒也可知然生卒年月墓志决无谬误此书绍兴十年十字当为写之讹】亦葬长冈汪藻撰墓志
　　庠字养直丹阳人其先泉人丞相颂之族庠父坚字伯固有诗名文忠公苏轼过九江坚时为县主簿多所唱和轼和其九日诗有纸落云烟子患多之句后轼再过九江又有诗序云昔在九江与伯固倡和其畧云我梦扁舟浮震泽雪浪横江千顷白觉来满眼是庐山倚天无数开青壁昨日又梦伯固岂复与伯固相见于此耶今得来书已在南华相待数日矣感叹不已先寄以诗诗前四句云扁舟震泽定何时满眼庐山觉又非春草池塘惠连夣上林鸿鴈子卿归其相与如此晚为建昌军通判致仕卒庠幼尝一就举中程以犯讳黜由是悟得失有分安贫守道不复事进取坚得任子恩庠弗受以属其子沉酣诗酒寄傲江湖间其为诗頴发语出輙惊人尝作清江引云属玉双飞水满塘菰蒲深处浴鸳鸯白苹满棹归来晚秋着芦花一岸霜扁舟系岸依林樾萧萧两鬓吹华发万事不理醉复醒常占烟波弄明月苏轼见而竒之手书此诗云使载在太白集中谁复疑其非是者乃吾家养直所作自此诗益豪雅防故人皆一时名士东湖徐俯尤相厚善曾慥防其遗文云旧闻宗匠推诗匠亲见东湖説后湖盖着其实云绍兴三年正月俯在枢近荐于上令赴都堂审察辞病不起三月诏再下令州县以礼津遣郡遣签幙及县令诣门再以疾辞诏防督促就道庠闻命下即扁舟逺引终莫能致天下士无问识不识皆髙其节好事者徃徃图其形以相赠遗为之賛颂者不可胜计有得片纸只字者輙藏去为荣庠虽弃置人间事而见义勇为本其天性其子尝以钱数百缗买隣人之居以庠出外未告也庠归而闻哭声问之其子具以告且言隣姥将迁而哭庠知而恻然亟焚劵以屋归之不复问所酬晚嵗颇事养生之术有道人江观潮者赠以药令俟有急服之间数嵗得疾防殆其妻取药磨以饮之有顷而苏体更康徤绍兴十七年访旧于金坛之洮湖醉而吐觉所吐有异疑药力去矣已而卒曾慥序宋百家诗言其嵗旦与家人别且辞隣里翌日东方未明披衣曵杖出门行歩如飞妻孥奔走不及盖闻之误余世家丹阳先君知其死为详近又从其孙嚞借家见其叙得疾洮湖之因甚明而好事者援以实道家神仙之説过矣弟祖可祖可字正平少以病癞为僧江西人目为癞可徐俯为作诗引云伯固毎称余季之才养直数言余弟之美一日伯固集客皆文士出诗数首人皆惊叹问谁所作则可师也然后知伯固誉儿而非癖养直举亲不避余特深知之盖防刄有余遣言不滞源源而来多多益善自为僧居庐山之下登髙临深穷幽极逺北望九江南望彭蠡取隂晴之变风云之防水石林木春秋霜露千变万态皆发于诗其发源也以家学及其成功自建安七子南朝二谢唐杜甫韦应物栁宗元本朝王荆公苏子瞻黄鲁直之妙皆心得而神觧余波所及防润者多近嵗江南髙僧逸民出语可观皆可之化也俯又尝为画虎行卒章云只今耆旧无新语尚有庐山病可师其推重之如此曾慥尝从俯诵可之诗如谷口未斜日数峯生夕隂霜清羣叶脱尽见山西秋茅檐欹送晚苔径曲邀春皆警防无蔬笋气在方外衲僧诚不易得但公之称许无乃过乎俯彊辩不可屈
　　洪拟字成季丹阳人应上庠及选试南宫皆为春秋第一擢绍圣元年进士甲科为忠正军节度推官辟濠州团练推官捧檄行县宿禅窟寺闻有僧聚书数千巻诵读晨夜不休拟识其奸曰是非释子所为异时必挟此以动众归语钟离令遂出之其后果谋不轨即张懐素人服其先见改秩为邵武军常州教授入为太学国子博士【按宋史拟官国子博士不载忠正军节度推官及濠州团练推官当以此书补其阙】以元祐内舍不为在势者所引久次学省出为利路提举学事就移福建罢归差通判郓州再除广西北路【按宋史本作京西北路与此书所云广西北路异广字当为京字之讹】荆南河北东路并提举学事召为监察御史迁殿中御史在福建时以辟学门事为知邵武军栁庭俊所奏罢任久闲其后桞为侍从拟为御史一以诚待之无防防见于顔面栁后厯典名藩毎对人自愧前事而服其容德京西月给七十万钱据旧籍取其半会废京西铁钱郡以拟俸入铁镪殆半遣僚属献议易之官库拟不可曰吾寜弃不用不可以私紊公凡所居月得廪粟亦必概量而后入其清谨如此周旋三院首尾六年时王黼蔡京更用事京且复相以拟不为黼所用意且附已使人微撼之拟笑曰唯之与阿何以相逺吾知中立而已京怒送吏部出知信阳军未赴改海州代归奉其母居郡城以供甘防会赵万之变郡不能御时母年八十九奉之以匿民间夜遇风雨则以身覆之再为贼所及守死不去贼感其义竟母子俱全髙宗驻驆维扬召为秘书少监以母丧不赴服除召为起居郎执政李囬富直柔等以李成兵盛吕頥浩不能克请亲御六师移跸饶信间以逼之乃诏江湖川广所输上供悉寄桩信上拟谓舍四通五逹之都而趋偏方下邑非所以示恢复形势上疏极论议以是寝【按宋史本载拟谏阻髙宗驻驆饶信事在迁中书舍人之后此书载在前与宋史本传异】迁中书舍人诏台谏侍从条上弭盗之术拟言兵兴累年馈饟悉出于民无屋而责屋税无丁而责丁税不时之须无名之敛殆无虚日民所以去而为盗今闽中之盗不可急急则变益大宜讲所以消之江表之盗不可缓缓则势益张宜求所以灭之又谓丰财者政事之本节用又丰财之本以之屏盗以之却敌无不可者上皆然之寻除给事中兼侍读迁吏部尚书丐外以龙图阁待制知温州宣抚使孟庾总大军讨闽冦道永嘉拟以庾逗留趣庾赴援庾怒乃于馈饟外责以犒师云犒已即行拟初以捕冦非本州事故不为备庾言甫脱口众即随拟入州言语讻讻拟亟借封桩钱用之事已自劾上嘉其识变诏书劳仍进一秩明年复召为礼部尚书兼权吏部南渡草创一时礼文多所订正省部条例出于省记吏縁为奸至是修七司勅令拟实总之凡所更定众论惟允事经郎曹多有曲笔长贰相承不复可否拟悉裁处其中是年淮甸再扰问攻守之防拟对国势未固将士未练财用未裕可以言守未可以言战战守之备要在去冗食节浮费时以为当三年秋以地震求直言上疏厯诋政事之偏谓非所以下顺民心上答天变于是执政切齿即上章丐闲遂以徽猷阁直学士奉祠九年再知温州既到任复以前职奉祠绍兴乙丑三月卒年七十五初以避地居台之寜海因家焉諡文宪侄兴祖兴祖字庆善政和八年擢进士第赐上舍出身主陈州商水簿试中教官除汾州教授改越州未赴摄太学博士丐便亲除湖州司士曹用荐者改秩就除州学教授俄拜太常博士丁父忧服除召试馆职除秘书省正字迁著作郎尚书驾部员外郎半嵗三迁人以为荣会地震求言以所言切直与拟俱罢丐祠除知广德军所二邑田多髙卬常以旱告兴祖既至即相原隰量逺近兴陂塘六百三十有四嵗以屡丰郡有张王祠毎嵗夏五月椎牛乞灵殆倾城邑兴祖躬祷于神代以他供而申屠牛之禁俗以是革秩满奉祠除江东提刑罢任久之犹坐泾县魔冦窃发镌二秩知饶州以母忧不赴知真州时兵荒之余民不复治南亩上疏请除田租一年以劝耕者既得请而防惰未尽复则请更除明年田租由是襁负相属耕耨以时垦荒田至七万余亩防浙右饥相携就食者不可胜计秩满再知饶州旧例民有婚葬官抑使市酒吏縁为奸小不慊有破家者民不堪则寜因循不举兴祖知之下车即弛其禁于是同日婚葬者至数百家其他政多可纪丐祠得请民欲其留列治状以叩外台者日数千人外台以闻诏令复任未防昭州之命下初绍兴十七年秦桧当国兴祖见之私第坐间论乾坤二卦至坤上六隂疑于阳必战兴祖谓隂终不可胜阳犹臣终不可胜君嫌于无阳恶夫干正者桧以为讥已大怒谓兴祖曰前軰自有成説今后不须著书闻者知其必重得罪而兴祖自视无愧处之恬然【按宋史本传不载兴祖与桧论乾坤二卦事可以据是书补其阙】后知真州因程瑀觧论语求兴祖为序序引瑀解夫子弋不射宿以为圣人不隂中物又取瑀发明圣人忠厚之言所谓不使大臣怨乎不以者表而称之以为读至于此使人流涕后七年京西运判魏安行镂版桧见之疑瑀兴祖借周孔议巳令王珉上言谓瑀不可取圣人之言肆加臆説兴祖不合为序乞重作行遣桧以珉疏论兴祖不力令董德元再论序中感发夫子之一弋流涕周公之四言果何等语送刑部定法縁法无所坐故刑部长贰韩仲通等直拟编管韶州至韶半年卒【按宋史本但云兴祖坐作程瑀论语觧序语渉怨望编管韶州以此书证之乃为详尽】兴祖经学明甚议者谓其早以此名誉晚以此贾竒祸更化之后其子上书讼寃始加防典平生论著最多有春秋本防二十巻周易义二十巻古易考异十巻古今易总志三巻论语説十巻左氏通解十巻孝经序讃一巻圣贤眼目一巻补注楚词十七巻韩文辨证年谱各一巻注黄庭内外经二巻编次阙里谱裔一巻其説论语注楚辞近世侍讲朱熹多采用之从兄造
　　造字彦袭擢政和戊戌上舍第授歙州黟县尉方腊起睦州连防郡县睦距黟为近造与蕲门尉王季渊分据险阻造据狭原岭冦至輙获而来者相继惧不能免则以书遗其家使间道奉亲以归而身当其冲贼知不可破乃引兵三千攻季渊所据安坑岭季渊遁走造不得已独引所率与贼相持贼不敢逼防假守不察以安坑失守为造罪遂系之而遣他将拒战贼大喜他将旋败明日贼入城首出公于狱击杀之曰是复能拒战否闻者泣下贼平弟逴始得其事于黟之故吏舆魄归葬而诉于朝宣和六年冬诰故廸功郎洪造夫士有忘身殉国而功弗白于当世者朕悼之乃交言尔以寡击众势不屈归从吏讯卒殱贼手有司验实如章是用赠以通籍之秩而禄其子庶防明尔忠愤之志而天下忘身殉国之士亦可以少伸矣毅魂有知歆兹无斁可特赠通直郎与一子将仕郎




　　钦定四库全书
　　京口耆旧巻五
　　汤东野【从子乔年】
　　范寥
　　陈东
　　窦从周
　　孙时升
　　王英
　　张绚
　　郭珣瑜
　　钟将之
　　吴致尧
　　汤东野字徳广丹阳人崇宁间妖人张懐素谋倡乱东南蜀士范寥知之欲驰入京言状无以为道里费东野资之懐素伏诛寥起布衣召对授供备库副使白上臣非汤东野无以见陛下上问东野何人即对镇江府学内舍生且具道所以资送之恩宰执因言朝廷兴学舍法以造士固应学校之士有忠义奋发仰副作成者有诏乗递马赴阙既对言契上心即授忠义郎衞尉寺主簿再迁为辟雍丞使陕西河东除直秘阁提举秦凤路常平连丁内艰京东盗起起家知淄州入境盗息累陞秘阁修撰将漕江西靖康中知平江车驾幸杭苖刘作难明受赦至东野疑之时张公浚以礼部侍郎叅賛御营军事留平江东野谋于浚欲匿赦不宣浚曰事已如此胡可匿且卒徒觖于望赐吾徒先受祸矣因相与谋隂取故府所藏登极赦书置舆中迎登谯门读而张之即捐其阶禁无敢登者【案宋史张浚传改元赦书至平江浚命守臣汤东野秘不宣据此书东野谋于浚欲匿赦不宣则是谋起东野不由浚命与浚本互异又取登极赦书易改元赦书张于谯门宋史书其事不详鹤林玉露详其事乃不及汤东野之谋皆属阙误考刘漫塘集防汤侍郎勤王録有曰又能辨明受伪命于仓卒之顷诡宣旧赦以慰一时幸利之人而实不亏于臣节数语可为此书左证】而散金帛如常时郊赉之数人情畧定乃与浚议勤王之师防张循王俊提兵往行在所道遇伪诏使还秦陇师薄城下东野大喜夜扣浚开城纳俊师未防间使持伪诏令东野斩二张东野虑俊武人易动即先携见俊与偕谒浚斩使者而禁伪诏于是谋益坚诒书抵吕公頥浩于金陵推为盟主招韩蕲王世忠刘雍公光世皆以兵防军之百顷东野实主之师既东东野独留为后备皇帝复位以功超拜徽猷阁待制入为工部侍郎浚出抚川陕乞以自副将行留不遣以侍郎兼权建康府驾幸防稽同知枢宻院周望宣抚浙西将屯军平江奏非东野莫可为守者再知平江兼本路安抚使进徽猷阁直学士兼制置使东野知望不足与立功辞至七八不得已而行既至调民兵置守城五壁部队官又遣机宜邵彪王彦环用防城免夫钱募士乃修治城垒楼橹为战守之具甚备望束手无策东野所言悉弃不用即以蜡书具所与望议论本末驰奏乞别自将不然祗与俱死奏凡十余上上手报曰朕知卿甚深仗卿甚重宜与望协心共力以扞一方勿轻相同异于是不敢复言望果败事引咎自劾【案宋本纪建炎四年二月金游骑至平江周望奔太湖守臣汤东野亦遁云亦遁盖由于望之奔也但遁与奔虽有前后其失均此书不书遁但云引咎自劾盖有所讳】寝不报而台评继上请正失守之罪上为之特下诏曰汤东野昨累有奏陈措置守御颇有伦理只縁事权不専遂致失守与其他弃城不同可止落职寻再丐祠上犹对宰执述赵鼎之言谓东野及康允之可任繁剧移江东都转运使罢奏祠绍兴初起知潭州未赴改江淮招讨使司叅谋官从张俊讨李成初成之叛也鄂州李允文擅杀知岳州袁植又直留纲运欲与成连衡成败俊欲遂取之惮其彊时有前三省枢宻院属官汪若海者与允文善被罪谪英州【案宋史汪若海时若海通判沅州以谗夺籍谪英州此书不载通判沅州则似竟由枢宻院属官被谪者与汪若海小异】行至临川东野知其善与允文引之谒俊使诒书允文允文遂伏罪【案宋史汪若东野与若故相得遇若海道中喜甚谓曰李允文反侧度非君莫能开其自新若海即驰往谕以成败逆顺示以朝廷威徳复谈三防以动之允文大感悟即举军东下据此则是驰往面谕不特诒书己也与此书所云诒书允文互异】论平李成功复职为江淮等路制置发运使复奉祠起知扬州防伪齐宿迁令张泽防众四千自归朝论以国家方屈好于豫不宜生衅欲还之东野不可章三上得请四千人皆免死以言者落职罢奉祠明年复待制以疾致仕卒东野当奏补先其弟次弟之子然后及已之子时以为难性刚严于宗族亲旧有恩侄乔年乔年字夀隆博学工文慷慨自负所与交皆一世名人而意气挺挺常出其上人慕与之交固不计屈伸而乔年智识之明议论之伟人亦自不能不屈入太学升内舍以选为前廊绍兴间有诵所为诗于秦丞相桧桧大喜亟谕学官馆致之时桧得君専游其门富贵可立致学官喜以告乔年不答诘朝再问之乔年骂曰是主和戎之议使国家屈好于雠敌失信于生民而窃威福以自私者吾方为天下雠之宁能伈伈伣伣出入其门乎是时秦氏之势熏灼天下闻其言者皆辟易而乔年处之恬然寻以父病谒告归桧亦不能害也又数年桧薨乔年以春秋经就上舍试故人有为郎官者语乔年曰某闻之要路将以某为考官春秋欲命某题作某意立説于公意如何乔年曰唯既入院试题不异前日而立説皆不类考官意不慊出院亟问之乃知退即易他经【案刘漫塘汤贡士行述乾道间何公俌为吏部郎故与君为同友君将以春秋试上舍何谓公某题若何公因为道所以翼日何被命攷试君即易他经据此则是何俌特索题解于乔年与此书称郎官以题解授乔年小异】后十余年当淳熈甲午朝论以学校前軰惟乔年与鲁秉礼二人将俾学官上其名乔年知而谢曰吾结髪事科举誓不以侥幸进若尔二十年前附秦丞相乆为中书舍人矣议遂寝晚以特恩对策入等授廸功郎韶州推官不赴老于家弟修年字夀真擢绍兴二十四年进士第终扬州教授【案汤贡士行述乔年后终庐州教授与此书终扬州教授异○又案汤贡士行述修年登绍兴甲戌进士第分教维帅守莫公奉诏经理民兵至数月数与幕府条便宜皆格不行玺书督责莫惧宻延君问计君谢非职守所及莫曰阖府谁如君者急人之急君其无辞君不获已条十事以献莫读之喜曰吾乃今知免于戾矣即具以闻不十日报下令淮南民兵条画多自君发之此事甚有闗要又行述称故人子何公澹为武学谕以书戒食君弗启缄还之语使者曰归语而主吾而父执也知父执至而不来见欲折简致之礼乎何闻而愧之此二事为此书所不载附録于此】
　　范寥字信中家丹阳本范蜀公镇之族年少客游落魄不羁浮湛俗间翟参政父思之为郡也寥知其父子有风鉴草衣丱角作方外士谒庭下愿补书吏之阙思笑遣之汝文适从后见亟请其父延之入与语竒之因留门下其后思立朝位显要寥藐不相闻思卒汝文持丧无锡一日有客自外恸哭匍匐而入门下大骇问之则寥也汝文徳其意馆之家遇之甚厚汝文陈白金器数事于几筵寥一夕哭甚哀明日夙兴敛之而行莫知所之乃携以抵宜州谒黄公庭坚时庭坚已病甞有诗云范侯来寻八桂路走避俗人如脱兎为寥作也寥亦有从庭坚城南晚望诗其间有云此邦虽在牂牁南更逺不离天地间人生随处皆可乐为报中原秪如昨亦以开释庭坚迟莫之意未防庭坚卒亲友皆已散去独寥在为办棺敛仍防其丧还费皆出翟氏其用意委折如此还抵和州知张懐素与知州吴储及弟侔有逆谋【案东都事畧大观元年五月己丑张怀素以吴储呉侔谋反伏诛不书储侔官阶宋本纪称朝散郎吴储承议郎吴侔坐与妖人张懐素谋反伏诛均不书储知和州九朝编年与宋史同据此书称知和州吴储则储当以朝散郎出知和州宋史及九朝编年但书其散阶耳皆不及此书之核实】乃变服介左右求为仆懐素问颇识字否曰不识懐素俾夜宿书室寥入即偃卧未甞一属目懐素滋欲试之因责以罪俾持状入州状实诉寥者寥即持入谩不省所谓素大喜焉自是凡与储侔宻谋书问惟寥是任寥既尽知其事即佯狂脱去欲遂告变窘于无资知汤东野好事往见之具以告东野竭力资之【案九朝编年懐素自称落魄野人挟左道术游公卿间元祐中见朝散郎吴储因道储之福似姚兴当为闗中主崇宁中到京又见承议郎吴侔妄言星变至是有范寥者知其谋将入京上变而贫不能逹丹阳进士汤东野资遣之其所载懐素谋反状较宋史东都事畧及此书为加详而范寥之乗间抵隙得以尽知懐素及储侔反状则九朝编年又不及此书之详又考刘漫塘集防汤侍郎勤王録后有云少师汤公能识范公寥于覉旅中従防上变以弭乱萌遂使江淮数千里之民一时免坠涂炭可与此书相证】既懐素伏诛徽庙嘉其功欲超进士第一人授文阶蔡京以寥上变之日适其在告谓进不因已曰彼素不由学校躐授文阶不可第授供备库副使【案九朝编年寥告懐素谋反命中丞余深开封尹林摅及内官同鞠治而蔡京与懐素游甚宻深摅皆为京地深悉毁京札仍乞奏尽焚往还书防以安反侧盖以灭迹也据此则蔡京本懐素党与值寥告变祸且及已其搆愤于寥者甚深其沮寥不得授文阶实此故也此书称寥上变之日适京在告谓进不因已故摈抑之与九朝编年似是而实非】暨东野以镇江府学内舍入对乃授宣义郎衞尉寺主簿寥后累更职任为颍昌府兵马钤辖坐不合收藏苏轼诗文墨迹不首毁追毁出身以来文字除名勒停后遇赦叙复绍兴间甞知邕州兼邕管安抚卒寥志尚卓荦欲以功名自见方未遇时权以济义故不徇小节既仕局束武弁志不得伸晚年遂以诗酒自放吕本中韩驹皆尝与之唱酬
　　陈东字少阳丹阳人以合法贡上庠政和中命太学生习雅乐乐成且命官一时歆艶预者多权要子弟东适以职掌居前列奋然曰吾宁能与乳臭子比以求幸赏辞不就政宣以来羣憸用事蔡京梁师成乱政于内王黼童贯唘侮于外李彦结怨于西北朱勔父子结怨于东南以致边陲生衅宗社阽危天下皆知元恶大憝在六人者而凶焰赫然无敢拟议靖康初政诏求直言东乃率同舍生上书厯诋六人者指为六贼【案靖康信録称太学生陈东上书乞诛六贼谓蔡京蔡攸童贯朱勔髙俅卢宗厚与此书及宋史互异证之尽忠録所载原书六贼内无蔡攸髙俅卢宗厚信録似未足据】始同舍生闻其言皆辟易无敢从者既见东书首言尧不去四凶留以遗舜使大明诛赏皆以为辞婉理顺从者遂众东复于众中自誓以为言幸而中朝廷命东以官不受不中得罪死东不悔陈谊慷慨众服其诚书既上中外大快京师老稚往往名数六贼京等知罪状昭揭大祸且至又其时北敌已廹乃挟太上南廵是时东南剧任皆其亲党东以为京等不但纾死意有包藏亟上书乞追回六贼以正典刑别差忠信之臣扈从太上不报月末书再上大意以为羣贼之患在腹心甚于北敌钦宗感悟即邀太上还京尽窜六贼六贼虽窜【案宋本纪太学诸生陈东等及都民数万人伏阙上书事在靖康元年二月辛丑六贼之窜其中王黼安置求州李彦赐死朱勔归田里俱在是年正月己巳梁师成赐死在是年正月乙未俱在东伏阙上书之前惟安置蔡京于儋州童贯于吉阳军在其年七月乙亥故宋陈均九朝编年于蔡京童贯之窜殛均书在伏阙上书之后此书于东未伏阙之前即云尽窜六贼又云六贼虽窜则似童蔡亦与王黼等同时并窜者今特据宋史疏明】而其用事乆朝无正人同时宰执如李邦彦白时中赵野王孝廸蔡懋李棁軰皆阿附致身无能逺谋所议惟割地请和弃城避敌其不主和议者内廷惟李纲一人而在外惟种师道号为宿将知兵时国势虽危人心犹借二人以为重邦彦等疾纲异已俾出督战防兵小郤即罢纲相且夺师道兵柄示坚和议人情大沮东不得已复率同舍生伏阙上书斥邦彦等罪乞复用纲而将师道【案九朝编年谓太学生陈东伏阙上书请复李纲种师道旧职又东都事畧种师道亦谓东请复纲师道位又云纲复执政此条谓东乞复用纲而将师道则似东以师道为已罢将矣与二书所畧合然考尽忠録所载东书并无请复师道旧职及复将师道等语惟书末有云请阃外之事尽付师道使専之盖斯时师道为同知枢宻院事京畿两河宣抚使诸道兵马悉焉特因姚平仲沮忌致师道言不见用而其以枢宻兼宣抚如故故尽忠録所载东书苐请以兵事专任师道实未甞以其罢旧职而请复之也东都事畧九朝编年皆误以东书有请复师道位等语故反以东为惑于流而不知东书具在可复按也此语意颇类二书故并辨之又考东上书在二月初五日而靖康信録称种师道罢宣抚使在二月初三日则又似师道去位在东上书之前然考宋本纪种师道之罢书在二月癸丑乃二月十七日是东上书时实未尝罢也信録未知何据】京师兵民知东等所言实契众心不期而防者十余万至毁前栏楯破登闻鼓不得逹时阉宦壅闭非一日防朱拱辰等出众不胜忿蹂躏之东力救不能遏乃叹曰祸在是矣无何京尹殿帅各以兵来同舍生挽之去东曰某去则诸公为戮顾公等何罪吾自视头已在地上矣防事闻钦宗嘉其忠荩遣使宣谕复以用纲师道又令纲师道自出谕众众乃散谍知二公复用人心且固即解围去【案东弟叅军南所为行状谓是日为靖康元年二月初五日考宋本纪此事系之二月辛丑是月朔为丁酉则辛丑乃初五日薛鉴误以为庚子与行状及宋本纪俱不合】邦彦等怒揭榜通衢斥伏阙上书人为意在作乱学官奉承以东等为胁持君父屏出之幸钦宗圣明御批付开封尹聂山曰陈东言事出于忠义可令还学山出御札与祭酒杨时【案九朝编年谓李棁蔡懋王孝恭赵野悉为都人所诟棁懋大恨之请置于法又宻谕国子司业黄哲令屏诸生聂山闻而救止之上意少解此条载钦宗付御批于山曰陈东言事出于忠义可令还学又似寛免陈东特出钦宗意而山仅奉行之耳此事可以互考又案九朝编年载杨时谓钦宗曰诸生欲忠于朝廷本无他意但择老成有行义者为之长贰即定矣上喜曰此无过卿者遂使为祭酒此条谓山出御札与祭酒杨时盖钦宗已有先命故特以此札付之合参二书尤可悉其端末】率学官迎之归諌官陈公辅援近比乞命之官少宰吴敏继以请授廸功郎同进士出身与学官差遣东以誓言不拜再上书极论时政因乞改正太学生上书过名及除伏阙之禁【案尽忠録载东于宣和七年十二月二十七日上钦宗第一书靖康元年正月六日上钦宗第二书正月三十日上钦宗第三书二月五日上钦宗第四书四月十六日辞告命又上皇帝书故宋史本谓东于钦宗时书凡五上考之此书与尽忠録及宋史正合而漫塘集载建炎第三书防后谓东六上钦宗书与此书及宋史尽忠録均异】不报遂谒告归是嵗举于乡未防京城失守忠愤感激言与泪俱建炎龙飞召赴行在东喜曰吾志伸矣即日就道以棺自随【案赵子崧致东书有云闻公有逊避之意何得而避耶万一左右少须未起朝廷遽命之以美官则辞之益难盖斯时子崧知镇江府事故奉诏趣东据此条称东喜曰吾志伸矣即日就道则与子崧之书闻异辞又考东弟南所为行状谓赵子崧移文趣公行或劝公无行公曰新天子即位十日而下诏呼一布衣必闻天子之言也有君如此顶踵尚奚足惜耶据此则东实未尝有辞逊之意子崧或得之于流欤】或问其故曰臣之事君言而不从罪不过死人惟畏死不敢尽言吾窃陋之以此自随示不敢求生以害仁也闻者壮之是嵗八月十五日至行在所方草奏论天下大计闻李纲罢黄潜善汪伯彦以旧恩専柄任东以为此治乱之机不可黙亟上书留纲不报再上书并及时政乞还都京师下诏亲征以系天下心作天下气又不报乃力言纲忠直必能辅佐中兴汪黄憸佞必不能宏济艰难【案尽忠録于建炎元年八月十七日载东上髙宗第一书八月十九日载上髙宗第二书八月二十五日载上髙宗第三书考之此书及东家书所述者前后全合而刘漫塘集防建炎第三书乃谓东有第四书与此条及尽忠録均异】汪黄大恚是晚应天府吏至出片纸有进士陈东四字东知得罪死即为书别其家人【原注辞曰东八月十四日到南京十五日入门十六日具状申尚书省十七日诣登阖检院上书十九日又上书二十五日又上书当晚忽有应天府人吏来追取必是得罪死生未可知然东处之定矣切恐死后家中不知子细今特写此纸恐要知东不以他故而死也来时新妇懐姙或得男即先人之后不絶东死无恨六五弟与六三哥同志奉二老儿勿致失所诸叔婶更不在丁寜也仍烦二弟徧诣诸房起居尊长见姑姑亦语四七妹便可许他成亲大娘长成中间已许与四六姐七五郎为亲如其家不悔初心即成亲不然别作区处请将此书与四六姐一防东随身行李并付六十郎并诸仆携去且助二老儿使用死生命也切勿念东自余不复更言○案尽忠録家书一通与此书所载大畧相同惟字句小异又尽忠録所载家书后又附载二条此书未载今附録之其一条曰文字片纸已上尽令六十郎收管可一一检之六二郎诸弟妹不及一一作简防诸亲一一道意东八月二十五日晚南京神霄宫书又一条曰六十郎石青曽庆刘福赵庆吉能如将帯行李到家可一一多与钱罗贵遣去梓州襄城为二嫂去秦宅下书恐月初到千万千万东又覆】书毕就道无防防见于顔面后数日其友四明李猷始得其尸敛于所携之棺乡人胡中行防之以归人多其义【案李猷赎尸记其大畧曰少阳既死明日潜至其死所而遗骸已不知所在猷乃于所馆舍一饮一食必先祭享且祈之曰少阳有知当启我心越二日防都市曹后诛一兵官渠造有顷守视者舁其尸去猷即使人蹑其后而伺之至门外忽有言曰前日舁两秀才今日又舁一官人其人因问前尸何在遽指二土堆曰即此是也明日猷往审之其言亦然因诘其仆曰汝主翁有何辨认对曰小人每见濯足时左足趾间有瘢守视者亦云二人肥瘠自不同少阳肌体稍丰因用二説以騐其尸就移于所视之家而少阳之来亦以棺木自随因就其棺具衣衾焉尚未得首也于是百方致之又二日得之面如生合而殓之方买舟东下防其乡人胡中行从太学来欲求防少阳之柩以归猷服其义乃并以少阳行李付之遂得以善逹】方东死时外廷无知者后乃知潜善鋭欲杀之而无其由防进士欧阳澈上书及宫禁事言多不实上意颇怒潜善乗上怒并挤之死而东之死实非上意也建炎三年春六飞南幸大臣有及东死事者上惊悟赠承奉郎与一子恩泽【案尽忠録载建炎三年二月髙宗南渡幸临安少宰吴敏奏太学生陈东死于言事尚书叶梦得奏乞追赠陈东欧阳澈及官其子孙仍乞削夺汪伯彦黄潜善爵秩二月六日同奉防陈东欧阳澈各赠承事郎仍官有服亲廸功郎一名黄潜善谪授梅州团练副使永州安置汪伯彦谪授江州团练使英州安置】夏四月囬幸建康过京口又诏曰陈东尝奏封事出于忠义大臣渉私亟请诛戮朕方深悔祸之诚旌尽忠之士已赠京秩仍官其子【案元一统志称髙宗追念东禄其亲者三人又考东弟南所着行状称官其有服亲一人均与此书仍官其子互异】今行经其乡未忘于懐可特赐钱五百贯【案尽忠録载建炎三年四月皇帝道由京口之丹阳参知政事王绹奏太学生陈东以言忤羣臣被诛此其乡里上诏赐钱五十万又五月四日辛已上次镇江学士滕康请命有司祭陈东之墓】又谓宰臣曰张慤古之遗直陈东诛死可念二人皆葬郡境已令有司致祭卿等更防其家绍兴四年冬追贬南京用事之臣诏曰朕建炎即位之初昧于治体听用匪人置布衣陈东于极典朕甚痛之已赠官与恩泽殊未足称朕悔往之意可特赠朝奉郎秘阁修撰【案元一统志称追赠谏议大夫与此书赠朝奉郎秘阁修撰互异又考东弟南所着行状不及諌议大夫之赠当以此书为正】更与两资恩泽赐官田十顷舍人王纲中书行其词曰呜呼古之人愿为良臣不愿为忠臣以为良臣身荷美名君赫显号忠臣己膺祸诛君防昏恶呜呼惟尔东其始有意于为良臣乎由朕不徳使汝不幸不得为良臣也虽然汝借不得已不失为忠顾天下后世独谓朕何此朕所以八年于兹一食三叹而不能已也通阶美职岂足为恩以塞予哀以彰予过使天下后世考古之饰非拒諌之主殆不如是魂而有知歆兹朕意词意凄惋论者以为深得代言之义
　　窦从周字文卿丹阳人姿禀浑厚志向冲雅不肯自同流俗少时以所居僻左无学问之益惟慕交文士善收法书作字清遒动按古法乡里推为好事年过知命得友曰都师中馆致其家师中为言当世问学惟侍讲朱公熹得其正时朱方讲道建阳翻然弃家往从之朱亦闵其年髙念其来逺嘉其质厚为之尽心自顔子之克己曽子之守约书之所谓人心道心皆与之反覆明辨由是遂得操心之要既归乃屏旧习一切从事于为已之学又以其余力収伊洛诸书日涵泳其间有问者举以告之一时士友闻风兴起盖自南渡而伊洛之萃于南方近世宗工大儒相望于湖南浙东江西而尤盛于福建惟浙西之士家自为学润居淮浙之间见闻尤隘后来者乡方不迷实自从周始其家聚族而居一夕盗入其室睥睨乆之知为从周所居谓其徒曰毋惊此公即转而之他朱公闻之以为忠信可行蛮貊于此见之享年六十有二以庆元丙辰卒葬所居吕城之东南五里
　　孙时升字子亨丹阳人登政和八年进士第主防州如臯簿教授保定军省罢为杭州刑曹掾值方腊作乱而其诖误甚众悉平反之讯囚不委胥吏杭人有讼咸愿送孙掾狱讼为清改秩知江宁府上元县签书镇江军节度判官公事就知金坛县不赴知建康府句容县其为县也事之细大必亲或病其苛时升曰君谓王衍为何如人吾为亲民官当事事与民接若徒拱手清谈寃者众矣上元有从臣不输赋嵗仰役户代输时升捕击其人正其罪俾尽输所负自是彊宗慑服句容当聚敛之后取民无蓻时升平其槩量阖邑懽呼通判濠州还遂告老时升为吏明敏精练平居自奉俭薄出入无僮驭或问之指乡民曰吾固与若等也性直谅中无崄巇有不尽言如茹物不下故旧贵者輙不见建炎俶扰家数百指独全晚以田园自娱预治棺衾除冢地年七十有四无疾而终人以为贤徳之报
　　王扬英字昭祖丹阳人擢宣和六年进士第主处州遂昌簿建康四年辟浙东安抚司干办公事绍兴八年入为太常博士迁秘书省著作佐郎【案南宋馆阁録载扬英以绍兴十年四月除著作郎此书载在八年之后十年之前与馆阁録互异】十年朝廷欲依元丰旧制以史馆并归秘书省国史案以著作郎修纂日厯英以国史案移文诸处多不报乞仍以国史目日厯所为名从之上中兴圣徳颂中兴十箴上嘉之迁著作郎兼权吏部郎官【案南宋馆阁録扬英以绍兴十二年三月为著作郎十三年为吏部员外郎据此书乃以著作佐郎权吏部可与馆阁録互考】为浙东安抚司参谋官秩满知泰州加直秘阁知眉州鼎新校舍两郡士子皆劝于学刻石纪功就除成都府路转运判官未上报罢归葺湖濵之居牓曰练水草堂逍遥其间以夀自终
　　张绚丹阳人擢宣和六年进士第绍兴五年二月为殿中侍御史尝论新除主管马军王讨贼无功乞正其罪
　　郭珣瑜字遐夀丹阳人擢绍兴五年进士第终于扬州州学教授初建炎戊申冬髙宗驻跸维时维未经兵火井邑全盛四方冠盖阗委珣瑜适以故抵维与向子固邂逅子固时方赴调共榻天宁寺佛殿之侧夜半向忽呼珣瑜觉而语云适梦吾服金紫来领此郡皆荆榛瓦砾之场非复今日入城亦有官吏父老相迎皆萧索可怜公亦衣緑袍于众客中不可晓也已而金人南牧六飞渡江城之内外悉遭焚荡又数年珣瑜始登第既第后数年之官维扬子固适来为帅珣瑜迓于郊外悉与梦合相与感叹信事皆前定非人力可为也钟将之字仲山丹阳人绍兴十八年登进士第调楚州淮隂尉改盱眙军教授盱眙当南北之冲每嵗賔饯使客多中贵人往来郡将率僚属迎谒以为常将之不往曰非吾职也闻者多其得体地并邉学徒不至将之训饬有方内郡学者争趋之秩满再调泰州教授当辛巳壬午敌人蹂躏之余学舍倾圮请于部使者一新之再嵗以京秩荐者八人俄丁外艰服阕咸谓盍苟就近次足考第以应铨格将之笑曰富贵在天是固可以人力计耶复授常州教授迟滞者七年常故多士而校官失职贤否杂糅善士以入学为耻将之取之以文厉之以行而惩其不率者士以类至风俗为之一变学向占于巨室累政不敢问将之极力归之选部计考更秩合解印去郡将杨万里谓是宜于师儒力留俟代将之亦恬于进退不复计淹速代还周益公必大知政欲旌靖退以厉风俗俾免作邑监左藏库盖将用矣防援例者众将之谓不可以已废法即退就部注知和州厯阳县厯阳戍卒数千屯田卒二千军民错居易以失和将之皆有以得其心至郡先上屯田数于朝凡五百顷军校利于广占诿曰顷亩不足诸司檄县増拨前令惧罪则括民田之寛剰者以充数军校犹不慊谓亏五之一诸司督责无已时将之力疏其实以为淮田之寛剰不特厯阳在在有之况今寛剰之田皆耕耨成熟即非荒闲若欲尽夺其赢以供军令有去而已不忍为也事以是止通判滁州值嵗大歉与守协谋先事而备民用不饥旁郡有囚系者累年将之奉檄一问知其寃破械出之闻者骇愕已而正囚果获人服其明自滁归度地所居之南艺松竹为终焉计以疾卒【案刘漫塘钟大夫墓志铭谓将之自滁归太夫人在堂勉之仕不得已造朝遇疾而归道卒与此书所称自滁归以疾卒互异】将之以长厚称于乡里以亷靖闻于搢绅在毗陵得杨万里为守相与于文字间故文益工在滁阳值检详石公宗昭为守相与讲究仁义道徳之防故理益明弟宜之登淳熈二年进士第终于恵民药局
　　吴致尧字圣任延陵人延陵故地今丹阳宣和间为安化令以事忤当路上叹曰论兵于刑作史于腐病茂陵而草东封弃湘湄而着贞符以穷故通以晦故明论次所为文名归愚集圣任长于集古人句作集句调笑甚工宣和间尝经御览












　　钦定四库全书
　　京口耆旧卷六
　　姚辟
　　张谔
　　陈亢【子廓度等】
　　蒋猷
　　丁权【族孙可乆】
　　张慤
　　王厚
　　姚辟字子张金坛人祖宗朝士尚词章辟独究心六经义有未安必求其是早从欧阳公修学问亦以家近往来金陵从王安石质疑故修作获麟诗赠之有曰世已无孔子获麟意谁知我尝为之说闻者未免疑而子独曰然有如壎应箎又曰子昔已好古此经常手持超然出众见不为俗牵卑圣门开大道夷路肆腾嬉则以春秋受知于修者也修又手书荅之云礼记杂乱之书能如此指摘其谬其功施后世无穷非止效俗儒著述求一时之名而已此则以礼记受知于修者也修荅焦千之书令其看辟诗说签出长处则辟又尝以诗请益于修安石荅辟书云观所为文于理悖焉者希闻论众经有所开发又曰足下固已几于道姑汲汲乎则古之蹈道者将无以出足下上则所与安石反覆者殆徧诸经擢皇祐元年进士第授陈州项城令一时名士多慕与之交其至项城也郑獬荅诗云胶西夫子近之官坐对春秋讨隠桓自注云子张善春秋先是朝廷置局编修礼书嘉祐二年秘閤校理张洞奏礼官祠祭斋宿及预他局请择州县幕职官文学精赡者三两人専置局编纂于是辟与苏洵二人奉诏寻又以知制诰张瓌奏命防知政事欧阳修提举至治平三年九月修奏书成诏以太常因革礼为名【案九朝编年治平二年九月太常因革礼成此书称三年与九朝编年互异又考欧阳修年谱亦作二年而欧阳修蘓明允墓志则称因革礼初奏上未报而君遽卒时治平三年也与此书合】明年春授屯田员外郎应天府教授韩琦守相辟往从之防琦集中有送辟南归诗所谓有客轩然襟义髙直自睢阳来一访者是也秩满通判通州卒本县唐安乡石门干之原内翰苏轼以诗哭之云京口年来耆旧衰髙人沦丧路人悲空闻韦叟一经在不见恬侯万石时贫病只知为善乐逍遥却恨弃官迟七年一别真如梦犹记萧然瘦鹤姿其为诸公推重如此中更兵乱遗文散失惟诗六百余首乡人多诵之族弟梦升嘉祐间同五经出身官至殿中丞曰存许将牓进士出身族侄曰纯孟马涓牓进士出身时为县者皆称长官二人金坛至今乡人呼曰姚长官坟梦升之后虞卿登绍兴五年进士第位不达辟之后曰愈甞为御史中丞以徙居不载
　　张谔字直甫金坛人祖倜字大方登庆厯二年进士终屯田郎累赠中大夫号廉能吏父君奭君奭之弟君胄君奭字鸣道从安定先生胡瑗学瑗奬予之异于流辈累荐不第父欲以泽及之辞不受以特科调汉阳军汉阳尉迁房州竹山令以嫌去官再授池州石埭令在任引年告老以朝奉郎致仕谔官于朝将漕于京畿江东皆迎侍以行极甘防之奉以崇寜四年卒呉益柔为撰墓志君胄字世贤一字元鲁登元丰八年进士第为江寜府上元尉再调潭之湘乡令治声流闻用荐者改秩知河南府伊阳县蔡肇为作墓志称君胄任伊阳时肇为衞尉寺丞往见之曰君罢湖南官贫不能归今宜择便地以规廪入湖洛相去千里而伊阳又洛之穷邑也君何就焉君胄曰固也某以诗赋经义七上于礼部仅乃一得酸寒覊旅憔悴困厄之日久方是时私窃自念以为变服持版号称名士足矣今幸得官又以举者名在尚书选俸虽薄足以自活地虽逺不徒行也人岂不自知使或不第尚当槖书挟徒呻吟唲嚅以求斗升寜能髙飞逺走不在人间邪夫有求适获求之不巳常物之情岂有既乎肇愧其言元符二年到任未几卒谔君奭之长子擢政和五年进士第入朝为度支郎中累迁左中大夫出为京畿转运副使徙江东政和六年九月除右文殿修撰权知桂州军州事充广西西路兵马都钤辖制云朕抚有方夏陟禹之迹仁不异逺悉主悉臣眷言乐附之心宜尽懐徕之道继时择帅尤在得人尔智识疏通风猷敏劭已试之绩所至有称敢为之才虽难必往班于书殿镇此桂林其体予懐以惠南国秩满再奉祠靖康元年卒自将漕江东因寓居东陵故君奭及谔皆金陵惟君胄金坛之酉干君胄死无后谔之孙犹有居酉干者
　　陈亢字退叔金坛人少读书以父疾不任家事仍请于师束书归养殖赀治产家用饶衍而勇于为义不吝施予家居邑南地多沮泽古速渎久淤壅水为灾率众筑堤延袤十许里以便行者而浚渎以通洮湖水患遂息熙寜乙夘嵗大饥明年疫倾家之储粥饿药病晨夜必躬所活不可胜计不幸死者具衣槥収又数千百人尝自以少时为养废书课子弟学尤力一夕大雪往视则二子寝矣亟呼之起曰吾不强汝以书汝宜出行道上遇行者则归以告二子奉命出门十里遇贩夫负鱼而趋二子问雪寒何自苦曰负贩吾业也一夕不行则生理踬矣二子感悟归而自勉晨夜不休亢亦奬劝有方虽衣服饮食之间皆有品节及廓为监司度陞朝亢尚无恙累封朝散郎而彦明之子珹亦擢进士第余孙数上名礼部亦有巳命官者福禄之盛世所歆艶苏公轼尝有帖云退叔今年四十五而有四子两人已登第守官其叔耕且学其季游上庠艺业精甚有男女孙十四人元孙之孙古人所不知若陈君者当见所不知何人也邹公浩以序送其孙瑭试礼部亦云金坛有君子人焉今以承议郎致仕其少时不出户庭而环千有余里若寒饥急难失所頼以无虞数十年间不知几人仁义之声飞驰东南是生二子皆文髙学博趋操坚正甫冠登第盛年即显又称其诸孙之贤谓承议之徳厚积而发三世矣老子曰天道无亲常与善人于承议见之盖浩作序时亢已封承议矣大观元年卒年六十八亢二子曰廓曰度诸孙之著者曰城曰瑭曰璿曰璘元孙从古兄弟之子曰序孙曰防
　　廓字彦明年十七与乡贡中熙寜九年进士第主句容簿再调长社令辟江东运司主管帐司改秩知吉水县改楚丘县古芒砀也盗发坐系者百人一夕乘守者怠脱械持兵欲杀令而肆掠人情恟惧彦明不为动徐部分吏卒格鬬获其为首者斩以徇余党犹时时倡言以撼居民彦明募致其尤桀黠者并嚢橐之家破除之一境大治提刑罗适以治水自任至县欲有所为彦明知无益即抗言曰此白圭之术也适惭而去除都水监主簿迁北外丞以职事入奏哲宗察其才谕以行召用矣大名帅决河入澶州故道以纾魏患澶人大恐公为之増堤浚防水入无患两州以安出知处州【案宋职官志都水监置局于澶州号曰外监元丰正名置南北外都水丞各一人绍兴九年始置南丞于应天府北丞于东京应明此时为北外丞正在澶州监局然虽置局于外仍在京都水监故其知处州此书特标云出知处州可与宋志互证】嵗饥赈救有方移广东路转运判官时同列多以献羡财进用彦明曰财民力也有羡当还以及民可剥民以为已利乎奏罢徐惕所兴钱监民以为便汰假版吏【案假版吏三字名义不见于宋职官志惟燕翼贻谋録有改假版官一条云太庙斋郎复改为假将仕郎此书假版吏与彼所云假版官名义畧同后汉书百官志有假吏郑康成士冠礼注云若今之假吏盖皆吏之冗可汰者此书称假版吏名义亦本此】以保任法选用士类外选为清就移本路提防刑狱禁雷公滛祀以正风俗罢庾岭置闗以示无外召还箧中无南物丁内艰服除授广西路提防刑狱未行改利州路予告东归大观四年卒年五十五有诗文杂説合三十巻子珹字伯成入太学升内舍中元符三年进士第主海盐簿知钱塘丞丁艰知真州杨子县未上政和四年卒年三十八瑭字仲修邹公浩序送之所谓其形不满五尺其志充宇宙与之语滔滔乎如秋水方至而东决者未第而卒珹之孙从古
　　度字彦法年十九中元丰二年进士第【案宋王巩甲申杂记润州金坛县陈亢熙寜八年饿莩无数作万人坑毎一尸设饭一瓯序领纸四贴藏尸不可纪是嵗生廓又生度皆为监司孙登仕者无算可与此书亢本传熙寜乙卯嵗大饥一条相证惟谓熙寜八年即生廓与度考此书廓中熙寜九年进士则与生嵗相距二年度中元丰二年进士则距生嵗止五年即可证甲申杂记之误又案元至顺镇江志度登元丰二年进士与通考所载科期合此书原作三年误】为江寜尉从学于王安石安石嘉其有志不倦以告之秩满调杭州録事叅军时蒲宗孟熊本相继为守号刚严帅事有过差下莫敢辨度数与争是否二公更竒其能荐进之嵗满改知江寜府句容县开封府太康县湖州乌程县乌程嵗课有羡法当受赏嵗终上课輙除去使仅及额而止曰无寜计一身之私而为方来之害选为鸿胪寺丞迁诸王府记室卒度性清谨自奉至约日茹素未尝妄费一钱惟防孤振乏则虽费不计子璿擢绍兴八年进士第未改秩而卒侄璘字季文登绍兴十二年进士第厯婺州义乌丞知海盐县通判池州卒居官有贤誉能诗世其家与苏后湖庠游尤厚
　　从古字希顔绍兴二十一年中进士第由富阳尉用赏改秩为邵州教授监行在榷货务都茶场丞相虞允文问嵗终出纳几何从古曰国家利源醝茗居半自合同闗子行遂亏常额允文授简都堂俾述所以于是闗子罢而嵗额骤増因命措置浙西盐事擢司农寺簿罢归起知蕲州赴阙奏事上犹记务场之功奬之曰卿书生乃能通世务到郡朞月擢提防湖南路刑狱至衡有囚被诬更三赦不宥从古奏释之就除本路转运判官専任荒政论功加直秘阁京西谋帅上阅诸道监司职名指从古曰是有才无以易之擢知襄阳府即奏言朝廷以襄为上游重地増陴益戍缓急许调鄂师善矣但节制不一莫知适从绍兴隆兴间尝命荆鄂两军分地而守权均力敌各行其説迄无成功今若合为一军命正副帅以其正屯武昌而副屯襄阳时许往来更戍庻号令归一无敢首防疏入即以呉挺为荆鄂都统制而以王世雄副之明年以言者罢奉祠自是擢知衢饶信三州【案元至顺镇江志从古厯知衡饶信三州与此书衢饶信三州异衡衢或以字体相近而误】皆不果行淳熙九年卒从古喜作诗好古物法书名画尤爱陈去非诗和之终编又裒古今咏梅自宋鲍照以下古律千余篇尽和其韵乾道中车驾阅武近郊进诗五十韵淳熙中驾幸秘阁进诗百韵上皆嘉奬之周公必大为作墓志
　　序字彦育亢之兄子不事科举而工于诗一时乡曲苏君庠谭少卿知柔以能诗闻序皆与之游娶防氏实莱公凖之裔绍兴初思澶渊之功録凖后无在者补序封州文学部注楚州寳应尉以边事方殷罢文吏之为边尉者改监行在货务都茶场门任满监行在惠民局继任编估局绍兴二十五年春兼权详定一司勅令所删定官满嵗为真改秩签书保寕军节度判官所公事卒自号碧岩居士有诗集
　　防字伯茂亢之从孙登绍兴十二年进士第主寕国府泾县簿阙至之官不忍违其亲中道复归欲遂丐祠亲强之不得已乃行秩满授平江府司理介然自守不求人知防乡先生张纲入参大政纲爱其笃行荐之朝除勅令所删定官改秩监登闻检院兼干办审计司厯司农寺簿太学博士大宗正丞权尚左郎官以论事忤时相奉外祠差淮南安抚司参议官除知泉州卒防性醇厚事亲笃孝行丧有礼嵗时荐享皆躬自涤濯既老益防奉兄姊甚谨赒宗族乡党有恩其徳行内外不异少长若一盖古君子云
　　蒋猷甫冠擢元丰八年进士第主武进簿巴陵令改宣徳郎知江寕县举最迁秩为信州教授寻除监察御史为尚书膳部郎官迁吏部除宗正少卿兼学制叅详官改太常少卿诏原庙立僖祖殿工既毕言者以为当废朝廷下其议猷言有其举之莫敢废也今既奉安奏告矣柰何毁之执政怒送吏部差通判南安军逾年直前议复职召试中书舍人出知庐州俄复召还词掖【案汪藻撰猷墓志云坐邓洵仁夺职出知庐州俄除集贤殿修撰复拜中书舍人与此书详畧互异】既对上曰卿国之老成朕未尝忘也拜御史中丞兼侍读【案此上数事宋史本传均阙书】奏论士风浮薄今羣臣无他能惟以善伺人主承望大臣为才或耿介特立守正不回则众指为愚而非笑之此风大不可长且大臣当辅佐天子今奏事殿中惟务雷同畧无可否其欲稍自异者不过退有后言为中伤计此不可不察上嘉纳在京百司自元丰皆六察崇寕中内侍省独乞不猷论其非上曰既名有司不六察何也即以其言正之寻察内侍省数事以闻上寝其奏猷极论不可于是内侍刘友端等皆防官【案九朝编年哲宗元符三年二月斥内侍郝随刘友端先是上谕曽布曰禁中修造华侈太过云云未几逐随与友端据此则友端之降官由于哲宗特见似不因蒋猷之疏与此书互异又攷汪藻所撰墓志乃此书之所本故均与宋史异】因命大书其疏掲之内侍省其徒皆侧目【案宋史本传称猷论内侍省不台察紊元丰官制杨戬不当除节度使赵良嗣不宜出入禁中上皆嘉纳至掲其章内侍省据此书则所掲之章特涉内侍刘友端等其劾杨戬赵良嗣乃在此事之后与宋史互异与汪藻所撰墓志合】杨戬建节猷言祖宗时未尝有此昨童贯首隳旧制当时士论不平上曰有非常之功则有非常之赏贯战多不可以人废猷曰杨戬何功上不荅【案汪藻所撰墓志云公徐曰杨戬何功帝曰自朕即位以来制作礼乐皆出其手亦非小劳公曰事塞其源则人无觖望若夫攀縁展转人人有意外之得则所谓非常者反为常矣帝称善者久之与此书所称上不荅互异】赵良嗣献平燕书除秘书丞猷言良嗣降敌狂妄不宜出入禁中孟昌龄父子専防河之任事久不成公私骚然猷劾其劳费无益范之才奉使淮南还言滁水有鼎可出发民畎水凿山役不巳猷劾其狂妄虽上意先定不能尽从而猷言论风防凛不可犯侥幸者亦因之退缩最后极言东南应奉之敝乞一切罢去因论提举两浙常平徐铸以籴本钱畀漕司为制造费广东转运使徐惕以虗名羡财进奉后苑造作乞重寘典宪【案劾范之才及徐惕二事宋史本传阙书】上怒遂罢言职丐去不可迁兵部尚书政和七年知贡举改工部吏部尚书以徽猷阁直学士出知婺州丐闲奉祠宣和四年起知明州以不乐应奉事复奉祠而归【案猷于丐祠之后知明州复奉祠宋史阙书】七年以刑部尚书召至则兼资善堂翊善值敌骑犯阙城守尽力既解严迁兵部尚书【案汪藻所撰墓志云天子命公特表上皇时童贯总兵扈从有自疑心渊圣皇帝贬贯环衞窜池州因命公持诏往曰使贯退聴而毋伤上皇之心卿何以处之公顿首曰愿陛下付臣勿以为虑渊圣皇帝喜赐缣帛茗药遣行公及上皇在淮隂言国事泣下上皇亦泣因请间言童贯得罪天下今朝廷正典刑惟陛下俯裁上皇颔之遂宣诏童贯即日趋贬所公侍上皇还京师迁兵部尚书据此则猷之迁兵部尚书其功甚巨墓志序此事较宋史为尤详是书乃不载谨附録于此】寻复奉祠建炎三年避敌于明州卒【案汪藻所撰墓志云建炎三年避敌明州明年十一月卒于昌国县蓬莱乡绍兴三年于明州鄞县翔凤乡隠学山之东冈】因焉年六十六汪藻撰墓志丁权字某金坛人唐末兵乱世为金坛守将六世祖袗字徳祥弱冠值伪呉祖杨行宻讨黄巢以勇应募战多为都押衙与田頵安仁义李神福皆为行宻爱将常随行宻攻孙儒相遇于广陵儒兵众而不整袗谓行宻曰当为公破之出马陷阵诸军继之儒败被擒以功迁都知兵马使行宻起羣盗性猜忍诸将功髙多见忌田頵安仁义相继就戮袗不自安以病得归求田问舍啸傲林泉平生不殖货不嗜酒不斥人非不掩人善故生于乱世而得明哲保身之义始仕伪呉厯五代至我宋干徳元年卒年九十一权擢元祐三年进士第初任复州司理参军有大狱累政不决能明其寃当路者喜而荐之再调宣州潍州都曹改秩为兖州教授入为太学博士时二蔡用事将以校官私其亲权不可蔡怒权闻之亟上章丐外除淮东提举学事秩满再除河北提举学事知汀州卒在河北时俾其家筑室所居之南以教子侄牓曰训义用韩愈符城南读书韵作诗归勉之族之子侄争劝于学多由科举进孙明字子公闭户读书二十年家事坐废手编事类曰千门万户凡百巻诸史通攷二十卷着直説五十篇两举于乡以特恩补官老不可仕奉祠家居年八十嘉定中卒乡里私諡曰博雅先生
　　可久字嘉防权之族孙擢乾道壬辰进士第为太平州芜湖簿秩满连丁内艰服除知扬州江都县事以疾卒可久孝于亲友于兄弟虽子侄亦未尝名呼阖门之内如春风和气其涖官严而于民常求以寛之其临财廉死之日家无所留遗汤邦彦表其墓曰有宋亷吏云张慤字诚伯乐寿人家金坛元祐六年进士厯孟州録事参军録事总财计异时河阳用度不足仰给漕司慤谓此不可常乃考覈财赋源流而剔除其蠧弊逾年郡计有裕漕司更頼其余因行其法于他郡再调冀州録事参军改秩就差河北都转运司干办公事召对乞纾河北民力节中都财用且乞久专运使之任皆当时急务上纳其言且戒之曰卿在小官中毎与监司争议事公直闻于朝廷此节不可易防有以河北漕计为言者陞秩再差河北都转运使主管文字时州县类以匮告慤悉取诸郡财糓出入之数为之籍号曰河朔嵗计足用集其法以旧额总列于上析近嵗实出纳之数为一列于次又析嵗中不时移用之数为一列于下凡三十四郡赋入之登耗利源之兴废用度之増损一开编而尽得之因得以通融有无迁北外都水丞先是河决冀州枣阳上埽害恩冀永静沧民田慤修寕化旧堤以御奔冲又起清河两埽疏鸡河以导水势使渐复故道明年果还北流复九县民田以顷计凡三万九千三百有竒嵗省调夫二十五万又行视诸邑凡髙仰之地皆为直堤又得民田六千六百六十余顷信都埽距冀城不逺一夕几溃居民奔走慤躬走堤上督役晨夕不休隄卒无虞郡人徳之秩满代去已逾月冀人叩阍请留不巳有防再任寻除南外丞又除都水监丞时孟昌龄父子并领河防宣和元年七月河溢浊流及汴慤附急置以闻昌龄劾慤张皇有防镌官勒停且议逺斥防朝廷委官覆按如慤言即日复旧职昌龄坐禠官一等除军器少监仍编类河防书寻迁军器监东西坊卒名监中率充役公卿贵戚近习之家慤一日追回千余人从左丞王安中宣抚河北河东燕山府路道除龙图阁河北燕山府路计度转运副使陞右文殿修撰专措置水运慤言河北根本之地转输燕山公私匮竭所当深虑朝廷置不问郭药师以幽蓟叛慤亟请选将缮兵屯白马守盟津为王室之衞论者甚其言明年敌果犯阙河朔诸郡城守日久军需悉仰于慤敛不及民既而退师除尚书户部侍郎钦宗议亲征为行营随军转运使金人北归厯陈备御之防朝廷不能用太夫人年益髙乞奉祠归宣谕使种师道及诸司交章谓慤之归是弃河朔遂除龙图阁直学士河北都转运使中原士人罹金人驱掠之祸挺身而归者阨于防攘慤与之文移所至示贼皆得善达李公纲以宣抚使解河东之围师次濩泽饟餽不继议者欲令逺郡之民计户输金募开徳懐卫之民以为运卒慤曰民力疲矣可重扰耶京畿诸路有免夫钱名为嵗输水衡实尽入吏之室若朝廷以咫尺之符许令移用公私济矣诏从之刘韐军溃井陉自是河北河东敌骑连结所至叛卒剽掠诸帅招之不从曰若张公招我则往慤遣常所亲信谕之悉与俱来敌兵逼京城尽召天下兵分置四道总管大名北道也以大名尹赵野领之野檄诸郡兵集于大名奸人乗之白昼剽刦杀少尹机幕而下数人野称疾不出郡人环府门噪曰得张侍郎尹京则可既而副总管顔岐转运副使张益谦等坚请摄府事慤不得已驰马万刃之中委曲晓谕取其为倡者枭首于市下令曰军士即归营垒保甲即归聚落不则贼也皆斩即日内外帖然敌人自魏县渡河钲鼓之声动地居民惶惧慤率士卒昼夜严守备敌攻西北急公命守陴者曰射强弩齐发连殪三领敌知不可破引兵而南髙宗以大元帅开府于相慤以相金人往来之冲即遣将士防迎行府至大名赵野一日称疾愈欲自以都总管将兵入衞慤闻之喜甚授之器械兵甲厚犒三军以勉其行【案宗泽自大名入援在靖康元年十二月此书载野将兵入衞尚在前而宗忠简公集有约总管赵野入援书时在靖康二年二月以十二月前入衞而次年二月犹不前进合此二书与宋史野本传相证其逗遛月日可以考见】先是除慤延康殿学士大名尹兼北京留守邮置不通野行旬日命始下钦宗蜡书趣兵解围而野将兵去已逺乃约知磁州宗泽举兵入援得义兵三千人卒万人部勒启行魏之父老遮道泣涕请留曰百姓恃公以生忍弃之耶慤不则请于大元帅府府檄慤复留【案宗忠简遗事云戊子公提兵二万发大】
　　【名此书称慤与泽约启行即其时也时康王为兵马大元帅以十二月丁丑自相州至大名庚寅始发大名如东平此书称东平百姓就大元帅府请留慤当在庚寅之前矣考遗事载十一月乙丑大元帅府下诸路勤王檄云右劄送中山府陈延康享伯知河间府黄潜善知冀州权邦彦知徳信州梁祖知洺州王麟知深州姚鹏知磁州宗泽知徳州滑彦龄知棣州赵阙知博州孙振知庆源府裴汝明知保州葛逄知覇州辛彦宗知安肃军王彻等准惟中山庆源受围不得通余悉受檄据此则河北诸路无不被檄独不及慤盖此时诸路勤王师俱节次至大名防合慤尹大名独备冲遽故不檄之入援耳大名百姓请留慤本与十一月乙丑檄意相合故得遂所请也慤未尝奉檄而乃约泽入援以遗事与此书相证慤之忠勤弥为显著是皆宋史本传所未详谨附考于此】时诸路勤王之师大集于魏资用不给慤请于大元帅以京东河北钞塩镌平日之直十之二令商贾输金于魏给盐于青沧诸池从之方京城路梗商贾愿入金于务者咸留滞不通盐久不至价増数倍至是官又损直商贾输金恐后军用以饶慤从容应变公私兼济大率类此已而闻京城失守恸哭不食分遣义兵邀敌归路虽尝少有克防顾事势巳去无所用力大元帅留济郓间累表劝进髙宗即位南京以户部尚书召既入对首言帝王之道在知人陛下初载尤当明辨忠邪忠邪判则治乱分矣及请省吏员罢内外官之非旧制者上皆纳之慤在大名纠集居人使五两相比谓之廵社协力以衞乡井盗不能侵因编类成书以进谓唐府兵之遗制无事则执耒以耕有警则荷戈以战得用兵之实而无养兵之费后弗果行议者惜之寻除同知枢宻院事仍专一措置户部财用【案李纲建炎进退志称一日上批出迁汪伯彦知枢宻院事而除张慤同知余因对奏云云上乃止后二十余日竟除慤兼总领户部财用然则同知枢密命凡再下与此书详畧互异】上面谕曰周以冢宰制国用唐领盐铁宰相职也慤顿首谢御营司建以为副使时袭承平之旧凡张虗名以蠧经用者一切汰去扈跸至维扬拜尚书左丞乞开讲筵以辅圣徳先是徂徕石介着唐鉴其要谓奸臣不可使专政女后不可使预事宦官不可使用权慤得其印本缴进之未逾月拜中书侍郎力裁幸恩以立政本戚里有援旧比以求者慤引仁宗朝杜衍故事乞谕以张慤不肯权幸屏迹时西北之兵尽屯行在所挽运刍粟修缮营廐力劳而费倍慤请加搜拣分屯诸镇有方士自言能作黄金以济国用在廷或主之慤曰帝推赤心置人腹中用成中兴之业顾可以幻金赏士乎上是其言慤自居政府综理庻务接纳中外鸡鸣而兴夜分不寐他相视成而已有劝以息思虑养精神者慤曰国势如此遑恤吾身一日都堂栋折卜者曰为国栋梁者当之是夜有大星陨于正寝明日薨实建炎二年五月二十日享年六十有四海内士识不识皆为流涕上震悼赐茔地金坛县上元乡望张之原慤在州县时与温人许公景衡厚既登政府极力荐引慤在中书景衡为右辖叶心谋国他相忌之乗慤在病挤许于外去国未百里亦得疾慤忽见许于家迎坐语如平时许亦见慤于舟翌日皆以讣闻闻者异之明年三月南渡上语镇江守臣钱伯言曰张慤在朕无此行移跸建业次镇江亲书祭文遣使祭其墓谓慤谋画尽忠遇事敢諌亮直之节朝野所称朕适此南廵行经墓所叹音徽之如在顾宿草之已蕃昔唐太宗征辽东而恤魏郑公之家明皇幸剑南而祭张九龄之墓朕之此意不愧前人又明年诏曰张慤进由直道不幸早终昨过镇江已祭其墓今闻其家复被刦掠朕甚闵之可赐银五百两度牒十道以恤其妻子称朕不忘旧臣之意又诏曰张慤忠实刚毅尽心王室沦没之后念之不忘夫相子负薪优臣致诮袁安之善庆钟累叶令三省与其子差遣又尝谓宰执曰张慤古之遗直也其他叹美悼念之辞不一备载国史绍兴元年翰林学士知制诰王藻援张方平在翰林日为宋祁请諡故事为慤请赐諡忠穆子瑜及孙皆以疾仕不达
　　王厚字处道诏次子以父功除大理评事【案宋史厚本传称官累通直郎盖散官也与此书除大理评事异东都事略与此书同】绍圣初上方略请经理西事遂改武阶【案东都事略本称厚由大理评事易武阶为礼宾副使佐熙河府帅与此所云改武阶正合但宋史及东都事略均于厚既佐熙河府帅之后始载厚与河州守将王赡献议复吐蕃故地前乎此不见厚有经理西事之请据此书则厚先请经理西事乃始改武阶与二书前后互异】不数年收复鄯湟元符有弃地之意坐事贬【案宋史本厚既平辖正隆赞二酋朝廷进厚东上阁门副使知湟州后以二州不可守乃以畀隆赞而贬厚右内府率再贬贺州别驾东都事略称坐贬监随州酒税再贬贺州别驾郴州安置与此书所载贬官互有同异】崇宁中起知河州迁熙帅再复弃地又入廓州拜武胜军节度燕京留后能以防信结戎心不事杀戮终致赵懐徳来降崇宁五年召还京师【案宋史及东都事略本厚既节度武胜军明年罗萨尔复入防新疆大震厚坐逗遛降郢州防御使已而谕降赵懐徳复武胜军留后召还提举太乙宫此书不载祠官盖从其略】卒赠宁逺军节度使礼官议諡恪敏诏以奋忠许国似其先人赐諡庄敏有奏议三十巻









<史部,传记类,总录之属,京口耆旧传>
　　钦定四库全书
　　京口耆旧传巻七
　　王彦融【子万全万枢孙遂】
　　李健
　　王澂
　　庄必彊
　　张忞
　　张纲【子坚孙釡】
　　王彦融字炎弼江州人韶之孙居金坛父宷以林灵素譛死靖康改元彦融时年十九徒步走京师上书讼寃召对命官绍兴初授庐州录事参军防夀春守将外叛檄权府事以劳进秩已而宣司洊委偏将辄摄守皆畏敌遁去彦融募乡兵据芍陂以距敌城赖以全辟湖南安抚司干办公事时湖湘盗贼蜂起檄彦融出讨未几悉平帅宪上功授儒林郎帅宪复论奏以为赏不当功继被旨改合入官事定而武冈军所驻东南第九将兵唐明等以衣粮不足据城称乱【案燕翼贻谋录云元丰四年二月乙夘诏东南团练诸军为十三将淮东第一淮西第二浙西第三浙东第四江东第五江西第六湖北第七湖南第八全邵永第九凖备广州应援福建第十广东第十一桂州第十二邕州第十三此书所称第九将葢全卲永团练军也燕翼贻谋录又称团练军廪给特厚与禁卫比絶异他军以此条证之即知怙恩之足以生乱与宋兵志亦可互攷】帅复檄彦融权军事先是盗贼纷纭武冈守严甚至是贼反资以为用彦融度不可胜则散赏牓使自相携贰唐明等果自疑率首领约降既降而知我师之弱议复中变彦融乃单骑造城下谕以逆顺祸福贼悔悟启闗请降彦融即入城视事一军以安复被进秩之赏知平江府长洲县中间权崇德德清又尝从奉使兵部黄敏行之辟皆有可纪授无为军通判秩满知栁州未上擢知楚州抚摩雕瘵招纳新附井井有条敌骑南牧通判徐宗偃先事奔避至扬州妄制使之命令焚烧城内外屋宇彦融誓死不可事闻宗偃罢黜加彦融直敷文阁敌退除淮南转运判官兼随军运判时戎马初定帑庾一空大军数万仰给夙夜尽瘁仅免乏兴以是属疾丐闲主管台州崇道观起知雅州未上卒【案刘漫塘集称朝请大夫直敷文阁淮南转运判官彦融蚤着孝行后守山阳以捍冦功擢本道使者始徙居润之金坛可与此书相证惟是书载彦融于丐祠之后更起知雅州乃卒漫塘集第书淮南转运判官葢以彦融未之雅州任耳】彦融亷而喜施贫而好事所居之巷广不盈车屋宇隘漏仅蔽风雨门无一金之入而食客常满虽无以称其求而为之宛转借助不遗余力嵗遇大比辟草堂于所居之后集里之秀民与其子同舍肄业躬自劝奨是嵗上名春官者五人彦融二子预焉时以为盛子万全万枢
　　万全字必胜一字通一父任出官授扬州髙邮尉淮东总领所干办公事总辖常州镇江府戸部酒库皆以故不上监戸部余杭酒库朞年之间补负课七万余缗羡利犹以万计以忧去服除辟真州杨子簿调临安府录事参军京尹王佐深知之孝陵尝有所嘉奨佐曰非臣所及录事王某为臣言之改秩知绍兴府会稽县代还为湖广总领所分差襄阳干办公事通判舒州擢知辰州近辰之蛮有杨氏者负强为患万全因其大酋之亡析其族为三其患遂絶居民有陈氏者挟废契广占民地为一郡患万全逮之狱破其奸三嵗大比士子附试常德疲于往来万全为创贡闱请于朝得自賔贡郡人德之代还犹未七十上章告老万全与人恭遇事居官有康称嘉定癸酉卒年八十有一葬丹徒白兎山万全子遇见科举类
　　万枢字赞元父任为平江府昆山尉秀州崇德丞改秩知滁州来安县【案漫塘集故知吉州王公墓志曰来安政既成郡以全椒令阙政厐檄公暂往来安人遮道不可郡俾兼治之与此书仅纪来安详畧互异】淮南路转运司干办公事当孝庙升遐光宗御极吊贺之使相属计台职护视适以故去万枢以寮佐摄承比六七往反以办治闻通判建康府知兴国军【案漫塘集故知吉州王公墓志谓公进贰建康防其子逢及遂俱以妙年贡籍言者以为私劾罢起知兴国军此书于知兴国军之前不书论罢与墓志详畧互异】方承平时防河之卒赋衣淮西之蕲黄蕲黄转市于兴国因以为赋绢以端计四千一百钱以缗计万三千皆有竒更太守数十不能去万枢当临遣之时亟以是请御史亦继上章【案漫塘集故知吉州王公墓志载此事谓公临遣次亟言之敷奏剀切上意感悟退又白御史御史继以请据此书但云御史亦继上章似御史之请不由万枢之白者与墓志互异】诏蠲其半余令郡以他赋代输且命漕臣补助悉不取之民郡人德之秩满擢知吉州道仪真卒于舟中实开禧乙丑万枢常言安而行之者仁者之事我无能焉庶乎利而行之勉强而行之者于宗族亲戚咸有恩义族弟孤男赖以立家葬金坛白水塘
　　遂字去非先字颍叔西山真公谓曰子志于道而慕战国防士非字也为改去非且序其说其先来于江之德安熙宁枢宻韶公之髙祖也枢宻生著作郎寀著作生淮南运判彦融运判生吉州太守万枢吉州生公公生十有一能应举十四伯兄逢试江东对防抵韩侂冑与王德谦考官舒璘刘三杰石宗万并寘选中谏议李沐闻而大怒谓公父私属监试刘大临皆劾罢逮赴后省覆试公与兄方勇往不试径驳放旋以吉州任子恩铨中主富阳簿后三年逢中第又三年公亦第仍赴富阳任而吉州卒伯兄亡公奉母治丧尽礼致师训诸弟为女兄择对孝友之行着闻服除而侂冑诛死参政卫公径以前事白堂差教授楚州当开禧兵火后缮治黉舍招集生徒士风顿还淮东敌退民归嵗适苦旱条救荒事冝上之台郡既而权倅制使丘公崇杨公辅皆以措置给籴委公黄公度开江淮阃罗致幕中建防画平湖海余寇淮西有雄淮军虚费诸郡朝议留屯以省餽运公白制阃凡田多者以正月下旬纵遣使得春耕田少者四五月麦登乃遣归使有以续食其不预归者改刺黄公以其説复于朝行之所在帖息嵗省缗钱四百万米斛三十余万干办淮西总所漕使真公德秀仓使李公道传共议捄荒事悉咨公民多全活改秩知当涂县丁母蔡夫人忧除丧服期年不忍求仕亲朋勉之注授知溧水易山隂县多贵近公一切绳以礼义莫敢干挠盗起江西闽中公陈弭盗六防四要赴枢宻院禀议干办审计司差知邵武军兼招捕司参议【案此书载遂知邵武军之前更厯楚州教授知当涂溧水山隂三县宋史本俱阙书又案宋史遂本载遂安辑闽寇在绍定二年攷宋季三朝政要载绍定二年闽寇晏头陀梦彪啸聚汀郡特除陈鞾为提刑招捕使此书称遂兼招捕司参议葢佐陈鞾捕贼也与三朝政要可以互证】公至郡贼巳破城公为榜曰已归业者前事勿问除贼首外不杀一人捕杀贼首补官给赏贼首出降免罪补官获贼谍释其桎梏各付榜文使归谕贼复散榜以招四县流民凡自言不系从贼者各给凭由俾之归耕乃为郡城守备塞旁蹊小径使民旅俱由大涂过渡入门置厯攷察发钞赈济就为保甲以防奸谍引樵溪水环城南以入白渚由城东城北入于溪因壕土为垒于是东南北三面水行山中城在水内西山屯兵为隘亦引水环之山髙尽见数十里外厢禁旧军与新招军料简教战于是盗知不可复犯矣提禁军及淮兵亲行讨贼诸县令争效命擒贼渠刘安国等斩之【案宋史本传载绍定二年福建宼扰甫定朝廷选廉能吏劳来安集以遂知邵武军葢第于寇定之后命遂为善后之计而巳据此书云公至郡贼巳破城则是逆熖方炽不得云宼扰甫定矣此书云提禁军及淮兵亲行讨贼诸县争効命擒贼渠刘安国斩之据此则捕寇甚急又非止劳来安集而已与宋史本传互异又案宋季三朝政要载陈鞾至州籍峡常民兵申乞调淮西精兵五千人救援淮西制置曽式中遣将陈万以三千五百人来即此书所云淮兵也此书所云擒贼渠刘安国葢即晏头陀之党与三朝政要亦可互证】史卫王薨郑丞相清之佐天子更化首以奉常簿召公公知道将行矣函单车入都六日除监察御史【案宋史本传载遂知邵武军有安抚功未几言者以遂妄自标致邀誉沽名罢改知安丰军迁国子监主簿乃迁太常寺主簿拜监察御史此书于召为奉常簿之前不书罢知安丰军及迁国子主簿与宋史详畧互异】与洪公咨夔并命首疏论决于进君子退小人则拨乱底于治决于进小人退君子则由治趋于乱君子小人之势相持未决而治乱混并未分虽百君子而一小人终于以小人而害君子则天下之似治者适阶以为乱于是首疏劾余天锡再疏劾赵善湘郑损陈三疏又劾善湘诸子并其党与余逮事藩邸赵郑陈故相之肺腑腹心久任方面以功自诡者公连疏及之于是人心震悚朝纲精明羣枉之党倾众正之路辟矣公又上疏论士大夫心术之厯数十年膏肓之疾若宠赂若贪墨若奸回若嗜进请以所言风告列位若有不悛者臣当执官刑典宪而枚劾之自是所论劾甚众奸党为之一空史嵩之制置京湖公劾其原起于故相自固之谋太宻以兵权付其子弟畏用兵之念太甚惟知以货贿遗外裔除右正言上面谕闻卿山隂之政甚嘉邵武之功甚不易自卿入台台纲振起皆卿之力朕读髙宗圣政见赵鼎在台中率僚属振风采一时甚赖其力朕之赖卿亦然除殿中侍御史劾李知孝梁成大莫泽乞行追窜并论赵至道留元英罢任因口奏曰前者防陛下以赵鼎事髙宗者勉臣臣观赵鼎为台谏论事四十余疏见之施行者三十六虽鼎多所建明寔由髙宗能受尽言见之行事抑臣闻赵鼎所长在辨别君子小人之际愿陛下恪奉绍兴五年以前为法以八年后为戒既而复论嵩之欺君误国之罪因言王檝之来只当令在建康毋使外裔小臣容易入都窥见国家虚实又乞令乔行简奉内祠未几上以御劄付台谏以史卫王有定防功自今勿复攟摭以全大体又边耗急欲复起史嵩之亦以意谕公公缴奏乞收回御札并止嵩之且以去就决之【案宋季三朝政要载淳祐四年诏命史嵩之起复其同时上疏论嵩之特著名者凡有黄涛刘应起徐元杰黄恺伯金九万孙翼鳯何子举翁日善赵与寰卢钺刘镇十一人又载寳祐四年上欲复用嵩之诏除观文殿大学士遂致仕与前执政恩数蔡抗奏乞收回恩命三学上书攻之遂依前致仕卒此书称上欲复起史嵩之与寳祐四年事正合此书载遂乞收回御札与蔡抗乞收回恩命亦相类而三朝政要载诸上疏人名氏最详乃独不及遂缴奏事据此书可以正三朝政要之阙】入对又乞守更化初意时杨恢孟珙亦隂主和议私与敌交且请守江公并劾之谓当以战为守时巳宻召襄帅乃迁公户部侍郎公既出台而更化之初意遂转移矣公在台院逾两年屡击钜奸凡所论奏皆国大务有十疏不置者有自初至终言之者弹劾几七八十人虽婣旧不之私所以羣隂退伏海内豹隠之贤次第而起有鳯鸣朝阳之风而朝廷光明俊伟庶几夫元祐之盛至今追想而不可复得者大抵自公发其端也差知遂宁府改制置四川陛辞犹论和之不可恃战之必可守且谓臣逺去阙庭犹不敢忘忠爱者君子小人之辨是也诸葛亮出汉中上表言亲君子逺小人此乃讨贼兴复之第一义惟陛下念之遂行而蜀士之党郑损者居中沮止之改知平江府下车首以崇学校寛民力抑豪强为务会两倅及县令赋诗勉厉之时诣学亲为诸生讲说吴中理学始兴知宁国治绩尤着知建宁【案宋史本传及元至顺镇江志并载遂知平江之后厯知庆元府太平府泉州温州宁国府而后知建宁与此书详畧互异】以邵武平寇威惠入人者深百姓自衢界争以香花迎拜幡旗拥卫以至府城公昔与漫塘刘公俱从黄公直卿游至是思为师门扶坠绪首诣攷亭拜文公祠又欵谒建安书院延见诸生阐训诂作孔子燕居堂以明宗指俄除江西帅【案宋史本传遂知建宁之后厯隆兴府太平州又复知隆兴府兼江西安抚使与此书详畧互异】归涂次建阳士友争迎讲书道邵武至鹿洞皆为诸生讲说请提举太平兴国宫自是不复出矣居乡犹为士友日讲鲁论中庸太极图西铭诸书殆徧邑有社仓本公与漫塘所共创至是又悉所余买圩田二百畆以为经久之利焉起家除权工部尚书未及造朝而薨年六十有七积官至龙图阁直学士通奉大夫赐諡正肃公凝重坚正纯笃仁厚自奉之薄有人所难堪者所厯三郡每罢燕设却馈遗归涂不买一物士之游谒者未尝有所与故能所至充足而于崇教化修学校则一无所靳所著书有论语説读大学中庸记孝经説及诸经讲义奏议藁葬金坛上元乡之白水塘子曰文子女嫁漫塘之子汝进寳祐丁巳郡祠于学教授东阳孙继学奉安之词曰端平之元化瑟初更公与洪公召入松防知道将亨不俟驾行君子小人首疏辨明正色张胆风生帝庭众正路辟星聚云蒸羣邪迹扫雪晛霜零朝纲尊隆海宇霁澄曾未几时党轧朋倾一解而防鳯不再鸣至今善类慨想典刑爰访遗像绘以丹青植之风声以诏后生
　　李健字子建泗人来居金坛擢大观三年进士第主霍丘簿就任差舒州教授任满差青州教授未上除辟雍正防罢辟雍改太学博士除秘书省正字陞校书郎尚书户部右曹员外郎防罢右曹亦值京城之变流离在外建炎中差知宿州复值御营司差王进摄守罢奉祠绍兴二年差淮西提举茶盐事未上改知广德军任满差充淮西宣抚司参谋官在任除直秘阁知庐州寻准尚书省劄子依旧充参谋官未几兼都督行府转运判官兼提防屯田公事六年差知宣州七年差知和州皆弗果上十年奉祠十三年以言者差监德安府在城酒税十四年再奉祠卒健有能诗声方未遇时与秦桧遇于金陵年少气盛不能相下以是坐废
　　王澂字彦辅金坛人大观三年登进士第为江宁府句容县尉时江贼盘据洲岛刼掠行舟民旅不通郡檄澂及邻邑尉防合诸寨兵收捕而督以郡官澂度贼党皆亡命非可力胜乃别其卒为二俾羸弱者束苇泛轻舟而前伏于别浦期以甲夜举火向贼比夜举火贼以为官军且至尽锐以出澂以巨舰载壮勇乗其后两阵之间金鼓交震贼进退失据仓皇不知所为悉就擒迟明同列犹有未知者因相率连衔上功而督捕官巳以实闻澂遂以赏改宣教郎澂意不自安欲仅改初品官而推余赏于同列不报防令阙当路就辟民安其政时茅山道士刘混康笪靖之介中贵以干时好奉诏兴元符万宁宫县供土木之役稍愆期防则斥辱随至澂以义折之民赖以寛混康死勅葬山南当道筑亭设卒守防一日有樵者憇其下守卒絷以吿澂曰安可以一死道士故妨吾往来之人即释樵夫杖守者且械以徇自是其党禠气不敢肆横秩满差通判歙州甫就道而卒弟尚友字必先用累举恩出官监临安府税院吉州龙泉丞龙泉素难治尚友通练邑民宜之秩满民相率走诸台借留部使者察其诚闻诸朝遂留再任秩满辟赣州兴国令不就遂归老从弟资深游太学升上舍以易学为时所宗既免省归防常润合两州开举塲羣从彊令入试亦占首选与澂同入对大廷中乙科以羸疾不胪唱而归卧病积年政和七年卒族侄维字唐杰擢绍兴二十七年进士第终黄陂令族孙康字伯夀有孝行尝论金坛水利谓洮湖旧有八十一浦口实受荆城延陵丁角薛步四源之水今所存惟二十有七皆淤塞不通盍访旧迹浚而深之下流无壅则水不为害人以为当晚以特恩授鄂州咸宁县尉未上而卒即今岳阳诸王之族
　　庄必彊字弱翁金坛人擢大观三年进士第授婺州兰溪尉用赏改秩调太平州繁昌县丞知处州丽水县坐方腊寇境内守备不整罢宣和五年差知明州奉化县建炎二年差知湖州武康县皆有治声绍兴三年差知绍兴防稽县未上有以上荐者得防召赴行在除太常丞六年除尚书兵部员外郎七年七月移度支员外郎上言闻庐夀间有警葢将臣入觐敌人乗间渡淮上之师颇有离次而去者必有奸人隂间以诱我师愿诏诸将悉以实闻母有所讳上感悟即诏开都督府丁外艰十年九月除祠部郎官十一月除右司郎中罢归起知常州与倅贰引嫌俱罢未几卒【案刘漫塘集故衡州判官庄承直圹铭称松年祖必强擢进士第为尚书右司郎官终朝散大夫与此书以知常州终互异】葬县东五里曰横堰【案必彊子芑芑子松年俱葬金坛之路庄亦见庄承直圹铭】
　　张忞字处文金坛人政和二年擢进士甲科五年再中博学宏词科入朝厯学馆绍兴初为中书舍人罢未几卒忞平日制行欲平不为茍异靖康间陈公东上书厯诋时政忞非之以为君子思不出其位东以言得罪忞为赋挽词有勇期探虎穴狂乃犯龙鳞之句绍兴初驾幸京口思东之忠赠恤有加而忞顾于此时以顺防黜议者以是知制行之难
　　张纲字彦正金坛人幼无兼侍父以家务委之昼躬干济夜则读书以举贡贡辟雍升太学试内舍上舍皆第一政和四年释褐授承事郎玉音宣谕张纲三中首选可特除学官蔡京与司文柄者不协后累月始除辟雍正明年除国子正时蔡京用事士无大小皆出其门纲初赐第旅进一见后絶不徃六年除辟雍博士召对首论用人当别邪正不然恐小人得志邀功生事又论奢侈之弊由人主躬行不至皆切时病上改容嘉纳除秘书省校书郎明年罢奉祠宣和二年依元丰法并祠禄罢三年再除校书郎兼修国朝防要朝廷议遣童贯蔡攸宣抚朔方纲上疏引易大君有命开国承家小人勿用必乱邦也以谏不报【案九朝编年宣和四年四月命童贯蔡攸帅师巡边郑居中力陈不可此书又载张纲上疏云云可以补九朝编年所未备】寻除著作佐郎五年为屯田员外郎时王黼秉政纲疾之虽同寮以职事见亦托疾不往一日上取班簿指纲名谓黼曰此人驰誉文塲行实相称可与近上差遣黼尼不行七年改司勲员外郎其冬北敌渝平兵及畿甸率同列昼夜乗城比解严乗城者迁秩独愧不受靖康元年钦宗登极以亲疾丐归除两浙路提防刑狱陛辞上宣谕知卿不阿权贵操守方严比归甫浃旬即颁召命大臣传上意欲以长风宪力辞得请及闻二圣北狩遂移病弃官建炎元年髙宗登极驾幸维扬祗召未行再除两浙提刑绍兴二年改江东以戎马初息民瘼未蘓徧巡所部多所罢行州郡常餽毫髪不受公廨所列什器亦全而归之召为左司郎中三年正月兼中书门下省检正诸房公事二月除起居舍人五月除中书舍人兵兴以来史事乆废诏趣论譔而秘书权轻闗防稽失建言乞依祖宗故事委大臣兼领遂为定制四年除给事中申旧制以裁幸恩凡挟有勲劳者皆不得骋人服其公兵荒之余民窘衣食夺攘以茍旦暮事定而仇怨告讦无巳时纲奏乞截日蔽囚后有告者勿受报下咸欣然若更生防戍卒有奉文书至瑞昌县者怙势为令所囚主帅诉之令坐罢纲直令寃不报自以不得职丐祠提举江州太平观五年除徽猷阁待制继丁内外艰执丧尽礼秦桧雅知纲贤数从所亲问无恙且恠絶弗通问所亲驰报纲不答越嵗又询及之所亲惧勉之曰纵不求福安可待祸纲曰吾少不幸值王蔡用事尚不为屈今齿髪巳衰俯首何为卒弗与通寻上章请老二十五年桧薨上躬览万几图任旧人不阅月落致仕召赴行在除吏部侍郎寻兼给事中二十六年正月兼侍读寻权工侍二月权吏部尚书五月金国贺生辰使敬嗣晖入见奉诏馆伴嗣晖谓其副曰我自幼闻此公姓名今尚在耶执礼恭甚彗出东方诏士庶实封言事【案宋本纪彗出东井时在六月则井星至西方矣与此书所云彗出东方异东方或为东井之误又本纪不书求直言此书足补本纪之阙】由是言者猥众纲言求言不可不广聴言不可不审葢恐疎逺之人锐于纳忠有彊出新意取便一时而悠久有弊上嘉叹寻除中大夫参知政事时其子坚巳为国子监簿亟请罢任予祠以革近世大臣进任子弟之弊自是宰执子弟皆引嫌初秦桧以严刑峻法钳天下更化以后务行寛恤纲以颁降重复官吏不能尽行百姓不能尽知且虑其间或自相戾乃建议令有司删烦撮要得八十余事镂版宣示由是德意下达贰政朞年政事多所建明必归功同列人物多所论荐必归恩君上以衰丐归章相继五上上察其诚乃曰卿先朝老臣出处可观今之求去葢欲全进退之节岂可以朕故妨卿然卿筋力尚壮当为朕卧理一郡纲恳辞上曰比年执政无善罢者宜勉为朕行以彰朕体貌大臣之意遂除资政殿学士知婺州陛辞之日问异日所以为治之要甚悉且曰旧德去朝相见无日意凄然不怿既下殿仍宣坐赐茶至浙江亭登舟矣复遣中使赐御札一封通犀带一条葢自秦桧当国援同巳者为执政稍逼巳则斥逺之故有朝为执政而暮若旅人者比公之去上恩缱绻而一时缙绅上自宰执下至百执事皆送别江上冠葢之盛南渡所未有至婺奉行寛大惟恐不及本州嵗以绫罗输内库逋负重积纲奏除之又增大礼买罗之直民迄今被赐在郡按令受禄婺境工于织罗比归家人不识尺寸既数月曰可以休矣遂上印还家筑亭曰喜归一时名士多形赋咏三十一年上幸建康道出京口朝于行在所上慰劳加厚孝宗受禅复召赴阙固辞乃免诏所在州常加存问仍赐羊酒乾道二年以疾薨年八十四有华阳集四十巻书解三十巻六经辨疑五巻确论十巻告猷集三巻闻见录五巻瀛州倡和八巻而书解尤为时所尚业书者必稽焉纲笃行君子事亲孝亲没追慕白首不衰祖母在堂再乞以妻恩回授初郊任子以奏叔父既谢事许上其子若孙三人奏羣从从侄有既受命而夭者复以郊恩官其弟继又念曽祖之后惟一人未仕亦以郊恩奏之其意以为巳之禄秩皆先世之泽故欲与先世之后共之自起家至贵田不加益曰先世之业能保守足矣何以多为居母丧时有谷千余尽以贷贫民既而焚券曰吾以代世俗缁黄之费若施予足以资冥福亦庶几矣子坚孙釜
　　坚字仲固郊恩补承务郎再擢绍兴甲戌进士第监临安府新城税楚州盐镇江货务门征二职阙至不上盐甫上即归皆以无兼侍不忍去亲及汤公鹏举为御史中丞荐为台簿父纲亦以耆德召父子聨舟东上时以为荣引嫌改国子监簿防纲晋参大政遂畀祠禄语见纲传纲解政除太常寺簿数月以亲养谂通判建康府阙至复丐祠连丁大艰率礼无违服阕除将作监丞改添差通判常州秩满差提举福建市舶陛辞之日上厯言舶司之弊且问经画所先对曰臣敢不率之以身绳之以法上称善明日宣谕宰臣谓遴选得人到任一以严自律治药须乳香亦畏不敢市朝廷嵗降经总制钱及度牒博买乳香数常不足坚请货务自今变买乳香并留钱十之三专充本钱自是本钱有余舶商无滞三佛齐番首致生铜求造瓦于泉州归以饰佛寺朝廷从之坚言是欲并縁以泄铜寳诏以铜还之舶商慑服以劳加直秘阁故事舶司任还不该奏对上闻舶司治迹特令内引坚奏疏谓朝廷以度牒买乳香乳香多积无益度牒多出有害乞毎嵗量度所积以为买纳之数又奏乞免抽解畨药上曰卿在泉南措置舶司极齐整前劄所陈当令大臣与卿商量后劄极是是日御批付丞相叶衡张某劄子甚合朕意乳香非要物且欲住买卿可与详议明白衡以坚所议入奏上大悦进直寳文阁知泉州兼提举舶司巳差下提舶蘓岘坚满日赴上坚谓郡与舶司体实相制兼官非便辞极力岘始得上而于陛辞之日戒以每事必与张某商畧坚闻之益感激自厉到任蠲宿负翦逋冦扶弱抑强为旱祷至徒行十有五里应期澍雨初绍兴间闽部行经界法独汀漳泉以冦阻自是因循坚奏行之民以为便而寓公多不悦从中沮止坚亦以目眚丐祠除江南路转运判官【案容齐三笔云余于江西见转运判官张坚衣绯张尝知泉州紫袍矣是书载坚除江南路转运判官在知泉州之后正与容齐三笔合江西葢属江南路】时方救荒择所部廉明吏为局官讲明于上俾局官各择所知奉行于上故所行无非实政又以为议所以予之不若寛所以取之蠲所部租以石计四十三万二千钱帛称之民持布帛竹木果实入市并除其税居一嵗兴元择牧难其人遂畀帅节在兴元教阅义士劝课农桑惟日孜孜郡境髙卭多苦旱干有水出褒谷从髙注下汉曺相国作三大堰资以溉田利周四县夏六月三堰俱坏丁夫不可骤集而义士不可擅兴坚曰择祸莫若轻与民以废堰而饥宁帅以擅兴而罪即出伍符起义士身自督役不旬日三堰俱复民甚徳之而坚以勤瘁得疾八月除户部郎中四川总领视事甫旬日卒
　　釜字君量早孤以纲廕入官纲秉政与父坚同时引嫌请祠纲罢政告老仍丐祠归养不调者十余年好学工文屡中鎻防试主管江东安抚司机宜文字通判饶州淳熙五年擢进士第知广安军不赴知兴国军池州除湖南提举广西运判加直秘阁知广州初在江东佐知府刘公珙行荒政有劳秩满进便宜十事孝宗嘉之兴国旱缮废陂筑水柜三十八所自是硗瘠皆为膏腴承平时黄河筑扫市士卒之衣于兴国南渡不蠲反易衣为钱责以嵗输民以为病釡请于朝欲除去未能则捐公帑之嬴以代下戸之输至池州首蠲诸邑负租钱十二万缗米数千斛又罢无名之额八万余缗既田里乐生则又减征以惠来者新武备以戒不虞收屋僦鱼租以养士节燕游餽问以资士之荐送者湖南检覈常平劄建社仓防水灾修水利惠民有局安养有方杜差役之纷争许絶户之立继衣食皆足惠利无穷而又以其余闲访问名徳之后如刘公安世之孙胡公宏之子皆荐进之以厉风俗广西二十五郡山岭重复道无居人驿铺相望动以一舍行者无所憩息人或暍死每二驿增其一建屋凿井植以佳木具器用置传卒募民耕旁近田以食其利仕于岭表贫不能归者创出岭钱以资遣之盐法屡变农末交病初许客贩而富商壊于变法税户困于抑配及改为官贩则患额太重乃计诸郡嵗鬻实数奏以为额而蠲其送使等钱十余万缗至今称便复兴安灵渠马援李徽故迹漕运灌溉两得其利广东没入吏赀以籴米得五万斛时浙右饥有防富民入粟补官因劝谕冨民又得四万斛悉航海达行在所都城籴价为之立减罢苗米余耗凡下户皆得合零就整命关市无得并縁收米麦薪炭之征籍废寺产业嵗得钱三千缗米千五百斛以给士大夫之以丧归者其不愿归者立广恩馆以居之士之试礼部给道里费视池阳加倍遂为定式比去犹蠲属县负租二万九千余石以他钱补之召还除度支郎中淮西总领过闗入对留为尚左郎中迁右司擢殿中侍御史谏议大夫兼侍讲迁兵部尚书徙礼吏部兼侍读除端明殿学士签书枢宻院事以疾奉祠归薨








　　钦定四库全书
　　京口耆旧传卷八
　　汤鹏举【孙邦彦】
　　谭知柔
　　刘公彦
　　禇籍
　　袁孚
　　汤鹏举字致逺金坛人九嵗从乡先生杭夷甫受易有问于夷甫者曰贞者事之干何谓也夷甫命诸生以意对鹏举曰事不正不立木无干不生夷甫大竒之未冠入学遂贡京师试上舍第一擢政和戊戌进士第调建平分寜簿转常之晋陵丞改秩知太平州当涂县属郡兵俶扰官吏遇害贼相戒独不入鹏举之门安抚使李光闻其事一见如旧尽付以安集之且曰知县在此吾无忧矣师饥以来富者无余赀而赀算不除和买绢额视他邑倍蓰鹏举析物力之出于赀与产者为二欲谂于朝独以产计会梁汝嘉为戸部侍郎故甞同寮毗陵知其贤将荐之鹏举请以此易荐汝嘉为之奏陈减和买十之六追呼期集揭片纸于门无敢后者聼讼敏决一见姓名状貌輙记不忘咸以为神明御史刘大中问江东父老空县自言邑有贤令大中上其政诏增一秩任满召对论帝学中庸至诚之道上意嘉纳差通判绍兴府不旬日改知广徳军先是敌将入境徙郡帑以避敌去而守藏吏干没绐曰尽为敌有前政置不问郡计弗支自劾去鹏举至而疑之未及逮问有告者尽得所失亡时诸将拥兵所至骚动有道广徳者鹏举遣人谕之曰是不灭此报天子何扰吾百姓为坐忤主将罚金然自是兵帅亦知畏戢改知饶州政成难其代增秩因任以直秘阁知江州时朝廷囚大将岳飞于狱其下反侧不自安有逆谋【案宋史岳飞及张浚秦桧诸于飞既下狱后并不着飞部下更有逆谋事金陀粹编与宋史同王明清挥麈録载王俊诬首张宪反状云宪使俊徃说飞麾下姚澜王纲张应李璋诸人而亦不言诸人与宪合谋则即当时所诬为谋逆者飞部下亦止张宪一人耳且在飞初觧兵柄之时至于飞既下狱未闻有他将谋逆也此书云囚飞于狱其下有逆谋与史互异】鹏举知其将董先忠义直入军见先使捜军中得首谋者戮之余悉按堵董先亦率其下拜且泣曰生我者父母全我者公也除淮东转运判官敌初通好送迎使者防致金缯礼文程式皆所创定移知常州陞本路转运副使问民疾苦罢行恐后自润至杭往来苦徴税之频鹏举奏非州县而徴商者皆罢镇江诸邑秋税布豆折估嵗增命定其直澄汰所部吏无所顾望曰吏不奉公民之蛇虎也存而庇之为害滋大而或者猥欲以是为隂徳过矣妻蔡氏卒从班或因对及之上曰廉士也赠银绢三百以葬盖前所未有擢知临安府曰害政者吏壊法者贵近也首治吏而抑贵近奸民屏迹迁司农卿使北庭闻金主遇弑中道而归时天下事皆先白秦丞相桧然后上闻鹏举归抵盱眙独以奏上桧怒出知婺州加直显谟阁阅十月进直龙图阁知潭州兼湖南安抚时全州武冈间洞丁侵掠省地帅甫压境吏抱具按以前鹏举问此何文书何不俟入州而后呈耶吏魁以溪洞事急对鹏举曰吾不能细读汝读其切要者吏乃取二郡失利及前帅申不可深入之状读之鹏举曰止吾当思之行未十里二郡申贼大入官吏骇愕鹏举不顾既入州上事如常仪有间乃索文案一过目即械吏魁付狱根究与溪洞交通谋乱仍差官籍其家尽得其往还书问及金帛等又逮所与交通人于衡州卜肆得吏亲笔曰今使非昔比多以钱帛来嘱内外仍出重兵乃可以成事即置吏于法而饬二郡合兵讨荡洞主杨再兴闻之亟敛兵归悉还所侵地叩头请罪一日部使者请间曰某軰在此久不知吏魁之奸公甫至何自知之鹏举曰吾以情察之方吾之始至也则张贼势以惧我及吾视案籍而色动凡官兵破贼之状则隠而不言吾以是知之皆叹服以为不可及郡帑有玉帯其直巨万秦熺欲得之鹏举具实直以白熺怒改知绍兴讽言者论罢奉祠嵗余起帅广上亲擢知平江桧语曹咏曰平江择守非我意也及论罢更化初以殿中侍御史召入对首论君子小人不可不辨上曰朕以台纲付卿卿其尽力复洒宸翰有亲除公正之士以革前弊之语刻石台中寻迁侍御史拜御史中丞一时憸党排击殆尽朝廷为之肃清熈丰以来以常平财谷専戸部右曹立法严备宣政间移用畧尽邦本以摇至是司农寺丞王炎请以州郡见管常平钱籴米赴行在而戸部郎官钟世明亦请下诸路嵗解陈米十五万石鹏举言其不可诏黜二人言仍镌其秩良法頼以不坠自余奏疏虽多大要欲威福之权归于上告讦之俗易于下明荐举以取实材久任使以责功效戒朋党以肃班列举闲废以振滞淹给闲田以养退卒省浮费以寛疲民咸中时病兼侍读造膝从容宻以建储为请上曰朕岂敢忘耶且以有定论普安郡王天姿不凡气象尤异但太母言及皇嗣事则为之不乐卿其少待鹏举曰圣心巳定宗社之福也时外廷实未有知者知绍兴庚辰举贡一洗徇私之弊所防多滞淹时号得人除参知政事进知枢宻院【案此书载鹏举除参知政事进知枢宻院事在绍兴庚辰知贡举之后考宋宰辅表鹏举以绍兴二十七年丁丑二月戊午自御史中丞除参知政事八月进枢密院事即于是年十一月癸未以资政殿学士提举洞霄宫其除与罢均在丁丑下距庚辰凡三载此书乃书在庚辰之后与宰辅表互异】会台吏有罪上顾宰臣曰自汤某入政府台中事颇不理鹏举以一时台臣皆己所荐欲上章自劾未及发台臣有知之者反与新进者比而攻鹏举以资政殿学士奉祠金师抵江江面以采石为重起知太平州时王权已败李显忠未至亮营杨林江表震动鹏举被防即行厉将士人人思奋防虞允文亦至遂成采石之防事平复请老以归乾道初薨年七十有八諡敏肃鹏举姿禀刚劲风采峻整故其中外践咸有威望其知贡举屋严整后皆不能及云孙邦彦俊彦
　　邦彦鹏举孙字朝美以祖防入官主昆山簿未上中乾道壬辰博学宏词科丞相虞允文一见如旧除枢宻院编修官允文宣抚四川辟充大使司干办公事明年允文薨方允文之入蜀也以恢复自任所携赏功之告自节察防团以下无虑数百金帛称是比其薨也守防慎宻以逹于朝邦彦实主之时孝宗鋭意逺畧邦彦自负功名论议英发上心倾向之除秘书丞起居舍人兼中书舍人擢左司谏兼侍讲论事风生权幸侧目上手书以赐称其以身许国志若金石协济大计始终不移及其他圣意所疑輙以诹问御笔具藏于家使金还坐贬淳熈末复故官归乡里其才益老朝廷将収用之未几卒邦彦性开爽善谈论乐施与少时颇有积谷尽散以拯乡党之饥平时周人之急惟力是视南归坐贫自譬干义井云
　　谭知柔字胜仲金坛人擢政和八年进士第【案元至顺镇江志知柔政和二年进士第与此书政和八年互异】授宣州太平丞摄令久有能声秩满调防州兴化令巫以术惑民知柔发其妖妄屏絶之人服其明知江州徳安县衡州茶陵县徳安赈饥有方民徳之茶陵秩满将去矣值盗刘賔王起黄冈据险守要官军不能下有荐知柔善可代者奉防徃説仍以兵从知柔曰事不辞难事君之义也闻命即行既至度贼愚无知且其势方张未可以空言说乃与禆校宻谋乗机掩袭冦遂就擒以功改秩会邵州境内武谿洞贼常出没为害当路奏辟通判邵州军州事贼闻其来相语曰谭茶陵来矣即散去有防召赴阙除宗正丞兼权礼部郎官寻除刑部郎官大理少卿最后除左司郎中未下改授秘书少监【案南宋馆阁録知柔以绍兴八年四月除秘书丞八月迁刑部员外郎据此书则知柔未尝为秘丞特为秘书少监与馆阁録互异又考元至顺镇江志亦云谭知柔终秘书少监与此书合】以疾卒葬县西强塘之原生平喜为诗尤长于絶句如晚醉携笻过竹村数家残雪拥篱根风前有恨梅千防沙上无人月一痕低昻緑树春骄我偃蹇青山气压人逺山故作低眉恨好鸟能为缓颊声多为人称诵号华阳居士集
　　刘公彦字彦辅密人家金坛少读书宣和六年客海州通判觧世京家明年山东盗贾进拥众逼淮朝廷遣使招安率不生还最后命世京行世京难之公彦请代因直抵贼营谕以逆顺贼喜聼命会辛昌宗提兵讨之军败身没贼曰是卖我将杀之公彦曰嗟乎吾得从郦生游地下死不恨贼后知不相为谋复善遇之且愿奉约因降首领五十八人盗众数千舍兵而农者十万余人郡守钱伯言与提举常平潘良贵上其功勅授嘉州文学【案宋本纪祗载钱伯言上平贼功不及潘良贵可以此条补其阙】建炎二年魏鉌知海州所部懐仁县邻敌境数入侵掠鉌檄公彦权县事公彦知弓兵周弥者与敌通斩以徇敌不敢近贼张遇刘尚书犯海州公彦率勇士七百余人破之城下招讨韩世忠囘自淮阳其后军李彦先叛掠船百艘引众数千据东海鉌复倚公彦讨之公彦搏战重伤为贼所得环之以刃曰汝能使海州降即释汝不然令汝肉骨异处公彦伪许之执至城下大呼以告城中曰努力城守贼兵无粮势不能久贼挺刃反下公彦曰吾本讨贼乃为贼获今死晚矣岂复顾惜贼服其忠勇遽自敛刃刼之以过东海遣人还扣城以公彦意取其孥太守以下泣送之妻王氏尽散其家所有曰毋以资贼独携二子及孤侄行贼幽之古寺饭以麦麨公彦语王氏曰我死汝不可辱于贼寺有井极深是汝死所也王氐曰诺每贼召公彦王氏輙率子侄坐井旁以俟变贼以公彦威信在人更欲托之军事公彦以死辞一日偕衣冠十余辈载酒访之欲伸前请且以刃胁之指堦下小松曰是不可用当斩去公彦不为动因请赋松诗盖欲以观其意公彦应声曰谁植苍官近短堦青青不肯杂蒿莱他时若有风雷便防向南山稳处栽贼知不可强而止会敌据海州时时抄掠东海贼死战以拒公彦因説彦先曰公等本朝廷军马仅一攻海州他无大过今数与敌战胜不为功败则身死而又军无见粮虽胜弗支计无拙于此者今楚围方急为公等计莫若出舟师觧楚之围朝廷舍过録功富贵未可量彦先感悟委军聼命至楚一战败敌镇抚赵立即就便改公彦宣教郎奏辟彦先淮军镇抚使就差公彦镇抚司参谋官还守东海敌遣战舰数百精鋭万人趋东海公彦逆知之出竒兵与战擒其将徐聚等十余人尽得其舟自是数与敌战未尝败北通商恵工用度寖饶民乐其生四年敌复围楚州公彦与彦先率舟师破之孙村浦彦先乗胜欲以舟师赴楚公彦谓水浅不可入不如淮口彦先不从舟胶败绩彦先死之公彦収余军转战七十余里得归东海未几诏赴行在所遂以舟千余兵数千趋朝今采石水军是也绍兴改元被防屯秀州青龙镇以防海道贼孙诚聚众刼掳郡守邓根檄公彦讨之诚请降収其众属麾下除江东安抚大使司干办公事督李进彦水军捕江冦冒暑泝流运漕不继公彦料孙诚军必叛宻为之备不数日果叛手斩诚殱余众于茅浦江行遇贼郭大刀余党李遇等三十五人众数百尽擒之曰此败羣羊留之无补军实纵之必为民害尽斩于小焦贼邵清谋扰建康师吕頥浩分遣耿进李进彦水军讨之而公彦提举公彦以战舰横江贼不敢进乃降浙西帅刘光世【案宋本纪绍兴元年五月辛亥水军统制邵清叛围太平州壬戌刘光世招降邵清六月癸未邵清率舟师至镇江甲戌复叛己丑邵清犯江隂军之福山遣海州镇抚使李进彦中军统制耿进率舟师会刘光世讨之据此则遣耿进李进彦讨清在清叛后凡十六日此书序耿进李进彦讨清乃在清叛之前与宋本纪互异】公彦曰贼在江东而降浙西此欲诡计以入海尔疏利害于光世不聼【案本纪及刘光世邵清据通州光世招降之据此书不称光世招降但书清降与本纪及光世详畧互异】邵清至镇江果顺流而下追捕不获光世愧悔乃请于朝借公彦提举水军措置捕贼公彦沿檄巳过池州頥浩被防津发浙西公彦以前言不用难其行頥浩贻公彦书曰公在军中累年输忠竭力众所共知今朝廷以水贼邵清侵扰浙西正頼左右特出竒计克清大憝军中岂可无剧孟也公彦不得巳领军赴镇江顺流七百余里一日而至光世得之大喜邵清望风请降【按宋本纪绍兴元年十月己巳王徳招邵清降不书公彦与此书异】冬十月叶梦得帅江东趣公彦归【案宋本纪九月丙申叶梦得为江南东路安抚大使此书称十月与宋史异】光世不从辟公彦浙西宣抚使司干办公事仍旧提举水军奉勅授添差通判镇江军府事时仓廪空虚军无粮交相攘夺光世不能禁从容问计公彦曰兵以食为本无食则死人岂束手就死其叛亡固宜因进足食足兵之计光世即檄公彦权府事调度给足军民妥安二年吕頥浩都督军马至镇江前军道亡遣将王青追捕公彦上书曰使人捕盗不若使人不为盗养兵之食既足为盗之心自销頥浩事无巨细必咨而后行制置使仇悆上殿奏公彦之功乞加召用一月之间诏凡三下光世武人直奏云镇江大军屯劄若去通判刘公彦如失刘光世左右手乃止秋八月除知真州以宣司委公彦措置収捕海贼余党未赴十二月某日以捕贼泝风江行失舟而没年五十七公彦自宣和七年以招安贾进功补官以说李彦先功转至承议郎自后间关兵中六七年屡有战功未尝受赏尝作古镜诗曰平生胆气忠于国顾尔何曾照胆明盖亦有讽其为人刚正有大节料事明审临机勇决期以忠义取功名故陷贼者再而不屈妻王氏同陷贼营亦以死自誓先公彦没于江上子三人长曰简易从公彦出入军中刘光世欲以劝士奏廸功郎公彦曰儿方童稚何功效之有奏不上次光世名之曰尧叟上一字与光世诸子同示亲之也许奏以官以父功未録不敢受第三子襁褓育于族人刘刺史家公彦轻财重义死之日家无余财军民争致赙乃克敛以光世命就金山寺地卜葬迁王氏祔呜呼忠义如公彦功多如公彦生不得一日离行阵死不得一官庇子孙可痛也矣可痛也矣
　　禇籍字彦文金坛人祖廷坚字季长登元祐六年进士第为太平州繁昌丞弃官不仕时人髙其隐操籍绍兴五年擢进士第为池州青阳尉秀州崇徳令改知青阳县事嵗满召赴行在除御史台检法官擢监察御史明年除工部郎中言者指为前枢密汤公鹏举之党罢奉祠归老于家青阳赋税特重隣邑贵池上田一畆八升青阳一斗九升中田六升下田四升青阳一斗七合几于三倍盖自南唐李氏以是邑为宋齐丘食邑齐丘厚敛以自私江南平上版籍于有司以为经赋厯二百年无能有所更定籍自为尉知其事及为县请为当路言之当路上其事诏以十分为率蠲二分半至乾道间或申前说遂再蠲之发端实自籍始青阳人至今徳之袁孚字仲诚金坛人刘公子羽知镇江馆之门下所从游者即忠肃公洪也绍兴十五年省试第二名实词赋首选授宣城尉改扬州教授以忧归服阕教授常州改秩待次诸王宫教授初令教常州时知州梁仲敏适以忧去官吏率觧体孚曰事上有常礼不应以去留二其心且缓急人所有寜能恝然若路人乎独奔走不懈为之经纪后事纎悉曲尽追送越境而后反仲敏徳之宫教未上会仲敏由谏议大夫去国陛辞上问可为台谏者仲敏以孚对即日召见除监察御史孝宗即位除右正言时徳寿宫建小人附会用事者规利百端而髙宗不之知孝宗不敢问小臣甄其姓者献宅为酒肆大阉梁康成者实主之涓日张设事极猥台谏聚议以为不抑其初后有甚焉者非所以光孝治欲遂白发畏祸輙止孚曰台谏天子耳目事当论是非安可顾利害明日上殿奏疏大意以为陛下以天下养何至使羣小猥如此上怒麾去不视孚手其疏不退上亦徐察其忠好谓之曰卿岂不知父子之间人所难言孚曰臣但知父有争子则身不防于不义因委疏殿上而去明日出知温州事闻梁康成等大惧凡所张设一切彻去未几过宫髙宗从容问言者姓名孝宗具以实对且曰所言谬妄已罢言职补外矣髙宗惜之曰业已补外何不优与职名是日命下除直秘阁制云古者三諌不从则去去之以义非以为髙也尔拾遗諌省言罔攸伏何恙靡巳而求去之果麟符之宠延阁之华兹云眷懐旌尔谅直尔其勿替于义尚勉嘉猷寻迁江东提刑廷议以刑侍召而孚死矣议者谓两朝授受之懿所以焜耀史册终始无间言者孚有助焉
　　钦定四库全书
　　京口耆旧巻九
　　顾奎
　　张缜
　　侯晏
　　崔耕
　　李拱
　　赵善泽
　　刘防庆【子宰】
　　顾奎字应文丹徒人防徙金坛好学笃行后进师尊之心地坦夷不立城府而着太一兵机一书凡二十篇以天道叅人事极其机变自防淳澹不蓄妻子行年六十犹有婴儿之色而所着歌词清新绮丽散入筦弦遇人无少长貌必恭气必和而达官贵人一语不合輙拂袖去绍兴中故人有位枢近者念其贫防戚方统军京口以奎托之戚甫至即遣人迎致辞不往戚不得已自往谒之谢不见戚虑孤枢近之托则馈以尊酒缗钱各百曰以代防币奎对使者曰归语而主吾家金坛以汝比贼故里之老防肝脑涂地吾书生恨不食汝肉安能受汝遗乎使者惧不敢聴亟负酒币归三举礼部一入太学俱不第乾道中以特恩对大廷授迪功郎县尉未上淳熙初年卒
　　张缜字彦智丹徒人后徙金坛其先自沣阳来居祖子方由进士第厯知临颍冦氏丹棱开封四县光化军判建昌军以太常少卿奉祠卒塟丹徒长乐乡王安礼为作墓志缜少尝与诗僧仲殊唱酬苏轼见而称之以祖廕入仕为平江府长洲宿州临涣尉亳州永城丞建康军节度推官改秩知广徳军建平县江宁府溧阳县二邑之人皆徳之以亲老不乐逺宦乞监延陵镇所居金坛距延陵无两舎逺奉板舆往来从容禄养荏苒五年葢不知其地之僻位之卑时之久也代还擢军噐监簿再嵗为丞恬靖自守誓不登权贵之门故连嵗不迁以亲疾告不报而归有防放罪旋丁内艰服除通判和州倅和之明年当金师大入盗贼四起实摄州事时承平日久守备阙然缜闻故将王逸坐废侨寄郡境即以礼致与议城守贼至輙败时京东西诸郡俱为盗区独厯阳孤城坚守闻者骇叹郡发勤王之师缜以主忧臣辱义不徒全欲提兵入觐百姓遮道不得前京城失守诸道溃兵入境动以万计缜勉以忠义资以糇粮济以舟楫皆投戈南渡复为善良及受代郡人诣阙丏留而缜以疾得奉祠去去未两月而城陷后贼帅张遇受招赴阙时宰问识张和州否遇对使此公在某等安敢轻犯其境耶朝廷熟其治行差知和州力以疾辞防钱塘军变事定而守倅须才以缜通判杭州缜不敢辞至未两月再差知和州兼淮西兵马都监有防不许辞避既渡采石和之士民惊喜感泣扶老擕防阖境出迎既下车令不烦而民畏兵不试而盗息以疾三上祠请最后有防以和州正頼守御不许丏闲明年翠华南幸敌骑扣江州路絶淮扬屯兵辐凑郡下众号数万动輙乖忤人情惴恐溃将王徳者亦拥众扣城缜察其可用单骑出见与论王室之艰危握手号恸徳遂感奋愿效死军费不给移用贡缗数万僚吏更谏缜以身任罪众莫得云时敌寨近在六合乌江之间而贼党张立张彦辈众各数万直抵城下缜与王徳昼夜攻守卒殱贼党敌亦望风退却明年春发王徳全军赴阙除缜直秘阁淮南西路提防刑狱公事缜去未几和复为郦琼所破夏四月召赴行在陞直徽猷阁知夀春府兼管内安抚使以疾未行秋七月改知扬州主管淮东安抚司公事时驻跸金陵恃扬为屏翰朝议难其人乃命朝臣公举宸翰亲防其名比入对存抚甚宠且以奏疏切于事宜掲之通衢缜既受命遄驱赴镇不复过家秋八月至郡承兵火之余戸不满百缜招徕有道流民麕至商旅阜通冬十一月敌帅乌珠陷建康长驱入浙所至郡邑一邑奔溃明年春尼玛哈复遣托云贝勒等自楚进围扬州以为声援朝廷知缜力不能支诏许退保镇江而缜誓以死守火及北门亦屹然不动敌不能克遂至真州时赵立守楚薛庆守髙邮所部皆握兵武臣难于控御缜倾诚待之问遗不絶间以捍敌之功来告即为保奏旋被上赏以此维扬有警诸郡乐为之助夏四月乌珠回至镇江为韩世忠所困【案宋本纪建炎四年三月丁巳金人至镇江府韩世忠屯焦山寺邀击之又考金本纪天防八年三月宗弼及宋韩世忠战于镇江不利则是乌珠已于是年三月回至镇江为世忠所困矣与此书所云夏四月回至镇江为世忠所困互异又考宋本纪四月甲申韩世忠驻军子江要金人归路屡败之乌珠走建康丙申世忠及乌珠再战江中世忠败绩葢世忠于四月再败乌珠乃更为乌珠所败耳金本纪于四月但书世忠败绩不书乌珠之败葢没其实明尹洙宋元史质并沿金史而误此书称四月乌珠为世忠所困以考金史及宋元史质又为覈实矣】诸将莫有应者惟缜自扬遣师控扼要处使世忠专意江面虽乌珠以计遁而世忠所俘获亦不可胜计迨回跸防稽方知维扬尚守上意嘉叹进直寳文阁郭仲威自陷平江引兵而北所过残虐既渡洲缜即单骑见之输以腹心仲威感其义驻兵城下秋毫不犯七月召还朝行次毘陵维扬即陷赵立薛庆死之【案宋本纪建炎四年七月庚辰薛庆及金人战于扬州城下死之九月丙辰金人攻楚州赵立死之据此则立之死也别由楚州之陷亦不在七月此书称维陷立庆死之并二州之陷为一事与宋史互异】缜以国势之危积忧致疾归卧弥年遂丏休致绍兴改元疾有间除知建康府充江南东路兵马钤辖仍命入对既至宰相前期入白上曰是向知扬州人物修伟者耶防昭慈升诏趣之官缜感上知益思捐躯报效始至当敌人及冦盗蹂躏之后井邑萧条财赋窘匮缜至未几即葺城隍治宫室广储聚以俟时巡时刘纲王冠提军驻外邑互相吞噬境内骚然缜至即还刘纲于旧镇而纳王冠于城中由是二人之争得息缜自摄守和州时得疾后虽旋愈而频年屡作至是复上章丏祠亦防朝廷议置大帅于金陵十二月除提举江州太平观明年九月卒塟县西方山之原年六十三缜度量豁达意气诚笃饮酒至斗不乱与弟绂友爱甫得任子恩即以及之有司不可至于懐牒泣诉持表扣阍得防特依所乞缜既没妻子犹奉治命以遗恩官绂之子早嵗连蹇不偶未尝有滞淹之叹晚节受任于危难之中奋不顾身三典防府子弟皆在机幕朝廷许上守御功差次行赏而终不挂诸子名其间平居不问生计虽衣衾亦无余前年陛对乃治裘袍归而封缄曰留以送终竟以是敛其操尚如此
　　侯晏字齐彦金坛人家世京兆万年父恪建炎中游宦南来绍兴十四年始奠居晏为人矜庄言动不茍字画劲正喜为诗尤长于古乐府以风流文雅受知当世王侯之家争馆致之父任入官注岳祠监镇江大军仓门淮东茶盐司干办公事行在文思院未上卒有文集藏于家
　　崔耕字莘父丹徒人后徙金坛早游上庠文名籍甚升上舎擢绍兴三十年进士第【案元至顺镇江志耕登绍兴三十一年进士三十一年非科期此书得之】再为郡教授改秩知江州徳化县淳熙八年卒于官无子耕资禀淳厚多读书知古今故虽场屋之文皆有本源授徒金坛寓舎从之游者多决科云李拱字应辰金坛人其先唐宗室家唐诰数十散在族问禇遂良李林甫姚崇宋璟诸人书名诰尾字皆掌大墨色如新绍兴十二年其族父巨源字元通由举首擢进士第文名盛于一时拱擢乾道五年进士乙科为平江府常熟簿再调鄂州咸宁令未上丁内艰服除调临安府临安丞淳熙十一年再中博学宏词科后三年卒于临安【案元至顺镇江志拱登进士第淳熙十一年再中博学宏词科厯常熟簿鄂州咸宁令临安丞卒于官据此书则调临安府丞之后始中博学宏词科后三年仍卒于临安较至顺镇志为加晰】拱博学强记其词科试文该洽富赡后来所不及临安秩满且召试矣未及而卒
　　赵善泽字守道寓居金坛登乾道五年进士第任平江司户湖州録事叅军自少庄重端慤不妄言笑未第时贫不自聊鬻妻装具得钱百缗出贷市人计息以自给榜帖甫及门即尽蠲之忍贫以待禄执亲防所居垩室足不履阃阈妻疾立戸外使人问状而已燕居独处俨然持敬如对宾客朋友虽亟见揖必恭虽小夫孺子皆接以诚意左右图史司马程张氏之书不去手以刘向列女传等日使妹与其妻讽诵宗室子孙官有廪饩戒无得预族人有冒禁以幸利者輙戒门以絶乡之先生长者皆愿与之交扵朋友忠告不倦后生有过失輙自愧恨曰得无为赵君所知耶【案刘漫塘集吉州王使君夫人蔡氏行状云使君有畏友曰赵君善泽尝为湖州録事防军清介直谅夫人常以过从之踈数验使君之徳进否毎二君相与款宻夫人喜见顔色曰庶矣其内夫子于善而警其失也可与此条相证】在官廉公不私莫能夺其守而疾恶良甚部使者郡守见必竦然起敬平江府添差司户柴某贪浊善泽疾之反以见谗罪去为録事三嵗昼夜狱庭未尝归私室非休沐不谒竟以是得疾卒士论惜之
　　刘防庆字茂先六世祖守节值五季乱自沧徙润居丹阳塟县郭草堰之东邑人张志其墓生日新日新生昱昱生瞻字去华试将作监主簿娶刁氏学士约堂弟缟之女垂死作偈语极超诣刻石于家南郭先生陈辅志其墓监簿生苹字伯明入府学陞内舎娶邵氏枢宻亢之侄自内舎以上皆塟丹阳曰老村扶神丁义杨西内舎生杞字成徳即居士之父始迁金坛塟方山之原初居士与兄嗣庆字继先齐名友爱尤笃皆以文行为乡先生兄且死语居士曰吾家世塟丹阳而吾父母塟金坛吾与汝俱塟丹阳则子孙与吾父母之茔必疎俱塟金坛则吾先世之松楸又可知矣吾与汝分焉未几兄卒袝于先祖故居士塟方山之麓距先茔五里居士之没奉直大夫知吉州王公万枢状其行今不敢述恐累于私不足以光潜徳云子宰
　　宰字平国其先本沧州景城人国初徙丹阳其后徙金坛髙祖瞻安定胡先生髙弟主将作监簿曾祖苹内舎生祖杞乡贡士父防庆号云茅居士用累举恩对策集英以公赠朝奉郎公天资刚大正直明敏仁恕其纳善改过之美兴利除害之志与夫取舎之分明去就之明审已见于少而为士之日尝大书于壁曰困穷即是亨通日肯为毫厘枉尺寻葢其趣操已早定矣两贡于乡俱第一其就南宫也亲旧餽赆郡邑资送誓不以一孔自污登绍熙庚戌第调建康之江宁尉始至置三帙一曰受委以籍符移之至自台府者一曰受词以籍牒诉之闗于职守者一曰追防以籍帖引之下于乡都者日治事已即手自勾校吏不能欺而事无不理江宁巫风盛行公下令保伍互相纠察往往改业为农甲寅之旱帅守命救荒多所全活屡获巨盗当上其功率拒不受赏虽一命为尉毅然以百里风教自守帅守张公杓举公之词曰学为有用事不诡随初公与同志者叹世道之薄相约终任不求举独公与上元尉朱睎顔终始不渝张公既举公因语之曰总漕以不屑干已为疑须君及门皆具剡上幸一往焉公谢曰某三年不求举终乃求之岂不内媿其心外媿其友耶况以尚书有言而许犹须某及门而发亦非特达之知矣竟不往调真州法曹掾台郡仓库皆法曹所领公出纳明允虽太守不得専守有贪墨者屡延公以后堂之饮若将有所欲言酒二三行公輙辞去守将代去又为具甚盛设且以家奴执事甫一酌荐书出袖间公力辞色厉言温守竟不能私防漕司以朝防下州责有出身任人状称不系伪学不读周程氏书方许充考试公曰平生所学谓何首可断此状不可得也遂独不与差是时学禁严切上下迎承公知时不可仕而为养不可已赋诗云锦城不似还家乐独立津头欲问船丁云茅忧服除入京黙观时势不乐仕领岳祠以归所至未甞觅举非其人虽强委不屑受嘉定更化以堂审召命且再下不至时相亦屡讽执政从官贻书挽公公峻辞以絶黄公度制置江淮屡书挽之入幕公曰君召不往矧可为帅府屈辛巳之夏俄取考功厯题百余言以述其志【案刘漫塘集有先祖十九府君墓志其末云官厯江宁尉真州司法防兴令开禧间入浙东幕病免此书于真州司法之后不书防兴令及官浙东幕当以墓志补其阙】自是束冠裳而髙阁之幅巾短褐种栁植莲于云茅西偏之塘名塘曰漫自号漫塘病叟塘之湄有田数亩亲课种艺结庐三间疎篱曲径穴墙为门不容车马虽设常闗乡曲亲朋剥啄得通郡官行县求见有逾墙而后得入者县官非数四至不得见非数四见不往报谒其报谒也不乘车不具门状惟一仆俱持刺曰邑民刘某拜见絶交中朝及四方通显者书有先施者答缄具所自号稍尊则称丹阳监司郡则曰部民独章泉赵公以出处之合诗筒嵗时相往来常时以经史大义授子侄合里之士友讲学防课月有成规后生有赋诗者俯与唱和朋来逺方茍挟富与贵虽伺信宿不得见见则因其所挟而教告之志学之士执弟子礼虽辟易不敢当有可与语者充然各足其分馆遇留连不厌其久置社仓而籴估平创义役而争讼息三为粥以与饿者自冬徂夏日食几万余人而凶年免于死亡薪粟衣纩药饵棺衾之属皆汲汲经理如已之责某桥病涉某路崄阻虽巨役必捐资先倡而程其事公生理素薄而见义必为有如此者他如定折麦钱额更县斗斛如制之类凡可以白于有司利于乡人者亦无不为也上初即位渴注名誉除令籍田辞改通判建康府又辞除直秘阁主管仙都观端平元年陞直寳谟且尽还磨勘嵗月使转官【案漫塘集辞免除直寳谟阁宫观及磨勘年月日第一状称三十年久侣渔樵姓名不入考功之籍而令计在家年月进秩则非所以序功与此书所云尽还磨勘嵗月可以互证】未几除奉常丞需章五上郡太守以朝防趣行不得已勉就道【案漫塘集有辞免除直秘阁宫观三状又有辞免除寳谟阁宫观二状此书于他官迁擢皆书一辞再辞而于此二官皆不书辞以集考之当属阙漏】至吴门拜疏径归一时誉望收召畧尽当宁侧席以问御史王遂且俾宣谕除将作少监再辞未报镇江防江军作乱自邑而郊焚掠甚惨睥睨金坛阖邑奔避公独与家人宁居激尉任事集近郭隅兵备之号令调给皆公主之事上闻朝廷援广东近比以乡郡属公命出复寝除直敷文阁知宁国府皆不拜进职显谟奉祠玉局至嘉熙改元又令赴行在奏事谓诸子曰吾本以病弃官一卧三十年晚节末路少有不谨必为万世诮速死幸矣【案漫塘集有辞免令赴行在奏事状此书载宰谓诸子曰云云葢辞免时语也以集考之则此条益见根据】年七十四以疾终于家【案漫塘集辞免除将作少监第二状有曰寳庆御极有籍令之除又考漫塘集有辞免除籍田令第一状有云年甫六十据此则寳庆元年宰年六十以此书卒年七十四考之则当卒于嘉熙三年】遗命敛以深衣大带圆冠方履乡人为之罢市塟于邑之沙墅山走送袂相属者五十里自逺来防者至无所馆士祠于学农祭于社朝廷嘉其节赐諡文清实斋王公状其行谓公有平治天下之实材有恩济生民之盛心使嘉定致之以辅宁考恭俭之资则十有七年之治必不但如今日所观寳庆元禩致之以佐今天子英伟之畧则十年水火盗贼之菑不治而自寝端平更化坐之台阁之上则动静有权操纵有度必能使君徳治道常昭若与士大夫更始之时以其本于践履者可以推其事功以其着于家族乡党者可以想见其平治天下防斋袁公铭其墓亦谓其徳虑周宻才力精强坐之庙堂可以跻世三代付之方面可以折冲千里而拔乎流俗铢视轩冕隠处三十年澹如一日二公非私且诬者天下后世所视以取信云所著书有文集三十巻语録十巻藏于家子曰符曰汝遇汝进汝明















