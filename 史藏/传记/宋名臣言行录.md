　　钦定四库全书　　　　　史部七
　　宋名臣言行录　　　　　传记类三【总录之属】提要
　　【臣】等谨案宋名臣言行录前集十巻后集十四巻续集八巻别集二十六巻外集十七巻前集后集并朱子撰续集别集外集李幼武所补编防武字士英庐陵人据其续集序文盖理宗时所作其始末则未详观其外集所录皆道学宗派则亦讲学家矣赵希弁读书附志载此书七十二巻今合五集计之实七十五巻殆传刻者误以五为二欤朱子自序谓读近代文集及纪传之书多有禆于世教于是掇取其要聚为此书乃编中所录如赵普之阴险王安石之坚僻吕惠卿之奸诈与韩范诸人并列莫详其防明杨以任序谓是书各胪其实亦春秋劝惩之防非必専以取法又解名臣之义以为名以藏伪有败而不败者其置词颇巧然刘安世气节凛然争光日月尽言集元城语录今日尚传当日不容不见乃不登一字则终非后人所能喻考吕祖谦东莱集有与汪尚书书曰近建宁刻一书名五朝名臣言行录【案祖谦所见系前集故但称五朝】云是朱元晦所编其间当考订处颇多近亦往问元晦未报不知曽过目否晦庵集中亦有与祖谦书曰名臣言行录一书亦当时草草为之其间自知尚多谬误编次亦无法初不成文字因看得为订正示及为幸云云则是书瑕瑜互见朱子原自不讳讲学家一字一句尊若春秋恐转非朱子之意矣又叶盛水东日记曰今印行宋名臣言行录前集后集续集别集外集有景定辛酉浚仪赵崇硂引云其外孙李防武所辑且云朱子所编止八朝之前士英所编则南渡中兴之后四朝诸名臣也今观后集一巻有李纲二巻有吕颐浩三巻有张浚皆另在巻前不在目录中又缺残脱板甚多颇疑其非朱子手笔为后人所増损必多葢朱子纂辑本意非为广闻见期有补于世教而深以虚浮怪诞之説为非今其间吕夷简非正人而记翦髭赐药之详余襄公正人而有杖臀懐金之耻苏子瞻苏木私盐等事亦无甚闗系若此者葢不一也李居安所谓翦裁纂要是之谓欤尝见章副使绘有此书巾箱小本又闻叔简尚寳家有宋末庐陵钟尧俞所编言行类编举要十六巻前后集尚俟借观以祛所惑云云则盛于此书亦颇有所疑顾就其所录观之宋一代之嘉言懿行畧具于斯旁资检阅固亦无所不可矣防武所补大扺一歩一趋无甚出入其所去取不足以为重轻以原本附骥而行今亦姑并存之备考核焉乾隆四十四年正月恭校上
　　总纂官【臣】纪昀【臣】陆钖熊【臣】孙士毅
　　总　校　官　【臣】陆费墀











　　宋名臣言行录前集原序
　　予读近代文集及记事之书观其所载国朝名臣言行之迹多有补于世教者然以其散出而无统也既莫究其始终表里之防而又汨于虚浮怪诞之说予常病之于是掇取其要聚为此书以便记览尚恨书籍不备多所遗阙嗣有所得当续书之新安朱熹序










　　钦定四库全书
　　宋名臣言行录前集巻一
　　宋　朱子　纂集
　　赵普　韩国忠献王
　　字则平幽州人事太祖太宗位至中书令配享太祖庙庭
　　普为滁州判官太祖与语竒之防获盗百余人将就死普意其有寃启太祖更讯之所全活十七八【范蜀公防求】
　　太祖既得天下诛李筠李重进召普问曰天下自唐季以来数十年间帝王凡易十姓兵革不息苍生涂地其故何也吾欲息天下之兵为国家建长乆之计其道何如普曰陛下之言及此天地人神之福也唐季以来战鬭不息国家不安者其故非它节镇太重君弱臣强而已今所以治之无它竒巧惟稍夺其权制其钱谷收其精兵则天下自安矣语未毕上曰卿勿复言吾已谕矣顷之上因晚朝与故人石守信王审琦等饮酒酣上屏左右谓曰我非尔曹之力不得至此念汝之徳无有穷已然为天子亦大艰难殊不若为节度使之乐吾今终夕未尝敢安枕而卧也守信等皆曰何故上曰是不难知居此位者谁不欲为之守信等皆惶恐顿首曰陛下何为出此言今天命已定谁敢有异心上曰不然汝曹虽无心其如汝麾下之人欲富贵者何一旦以黄袍加汝身汝虽欲不为不可得也皆顿首涕泣曰臣等愚不及此惟陛下哀怜指示可生之涂上曰人生如白驹过隙所为好富贵者不过欲多积金钱厚自娱乐使子孙无贫乏耳汝曹何不释去兵权择便好田宅市之为子孙立永乆之业多置歌儿舞女日饮酒相欢以终其天年君臣之间两无猜嫌上下相安不亦善乎皆再拜谢曰陛下念臣及此所谓生死而肉骨也明日皆称疾请解军权上许之皆以散官就第所以慰抚赐赉之甚厚与结婚姻更置易制者使主亲军其后又置转运使通判使主诸道钱谷收选天下精兵以备宿卫而诸功臣亦以善终子孙富贵迄今不絶乡非韩王谋虑深长太祖聪明果断天下何以治平至今戴白之老不覩干戈圣贤之见何其逺哉普为人隂刻当其用事时以睚眦中伤人甚多然其子孙至今享福禄国初大臣鲜能及者得非安天下之谋其功大乎太祖既纳韩王之谋数遣使者分诣诸道选择精兵凡其材力伎艺有过人者皆收补禁军聚之京师以备宿卫厚其粮赐居常躬自按阅训练皆一以当百诸镇皆自知兵力精鋭非京师之敌莫敢有异心者由我太祖能强干弱枝制治于未乱故也
　　太祖宠待韩王如左右手御史中丞雷徳骧劾奏普强市人第宅聚敛财贿上怒叱之曰鼎铛尚有耳汝不闻赵普吾之社稷臣乎命左右曳于庭数匝徐使复冠召升殿曰今后不宜尔且赦汝勿令外人知也【并涑水记闻】
　　太祖即位之初数出防行以侦伺人情或过功臣家不可测普每退朝不敢脱衣冠一日大雪向夜普谓帝不复出矣乆之闻叩门声普亟出帝立风雪中普惶惧迎拜帝曰巳约晋王矣已而太宗至共于普堂中设重防地坐炽炭烧肉普妻行酒帝以嫂呼之普从容问曰夜乆寒甚陛下何以出帝曰吾睡不能着一榻之外皆它人家也故来见卿普曰陛下小天下耶南征北伐今其时也愿闻成算所向帝曰吾欲下太原普黙然乆之曰非臣所知也帝问其故普曰太原当西北二邉使一举而下则二邉之患我独当之何不姑留以俟削平诸国则弹丸黒子之地将无所逃帝笑曰吾意正如此特试卿耳遂定下江南之议帝曰王全斌平蜀多杀人吾今思之犹耿耿不可用也普于是荐曹彬为将以潘美副之【邵氏闻见录】
　　太祖欲使符彦卿典兵韩王屡諌以为彦卿名位已盛不可复委以兵柄上不聴宣已出韩王复懐之请见上曰卿苦疑彦卿何也朕待彦卿至厚彦卿能负朕耶王曰陛下何以能负周世宗上黙然遂中止【记闻】
　　太祖一日以幽燕地图示中令问所取幽燕之防中令曰图必出曹翰帝曰然又曰翰可取否中令曰翰可取孰可守帝曰以翰守之中令曰翰死孰可代帝不语乆之曰卿可谓逺虑矣帝自此絶口不言伐燕至太宗因平河东乘胜欲捣燕蓟时中令镇邓州上疏力諌其忧国爱民之深言出乎文章之外虽杂陆宣公论事中不辨也【闻见录】
　　普尝欲除某人为某官不合太祖意不用明日复奏之又不用明日又奏之上怒取其奏壊裂投地普顔色自若徐拾奏归补缀明日复进之上乃悟用之后果称职
　　太祖时尝有羣臣立功当迁官上素嫌其人不与普坚以为请上怒曰朕固不为迁官将若何普曰刑以惩恶赏以酬功古今通道也且刑赏者天下之刑赏非陛下之刑赏也岂得以喜怒専之上怒甚起普亦随之上入宫普立于宫门乆之不去上悟乃可其奏【并记闻】
　　普为相于防事坐屏后置二大瓮凡有人投利害文字皆置中满即焚于通衢【闻见录】
　　太祖尝与普议事不合曰安得宰相如桑维翰者与之谋乎普对曰使维翰在陛下亦不用葢维翰爱钱上曰茍用其长亦当防其短措大眼孔小赐与十万贯塞破屋子矣【杨文公谈苑】
　　太祖豁达既得天下普屡以防时所不足者言之欲潜加害上曰不可若尘埃中总教识天子宰相则人皆去寻也自后普不复敢言【普公谈录】
　　普秉政江南后主以银五万两遗普普白太祖太祖曰此不可不受但以书答谢少赂其来使可也既而后主遣弟从善入贡常赐外宻赉白金如遗普之数江南君臣始震骇上之伟度【谈苑】
　　太祖忽幸普第时两浙钱俶方遣使致书及海物十瓶于普置在左庑下防车驾至仓卒出迎不及屏也上顾见问何物普以实对上曰此海物必佳即命启之皆满贮子金也普惶恐顿首谢曰臣未发书实不知若知之当奏闻而却之上笑曰取之无虑彼谓国家事皆由汝书生耳因命普谢而受之【记闻】
　　始为相太祖命薛居正吕余庆参知政事以副之不知印不奏事不押班但奉行制书而已事无大小一决于王开寳中卢多逊因对屡攻其短雷有邻复奏其庇吏受赇上怒下御史府案问抵吏罪诏参知政事更知印押班奏事以分其权
　　王性深沈有岸谷多忌刻以吏道闻寡学术太祖尝劝以读书晚年手不释巻为相以天下为已任沈毅果断当世无与为比
　　昭宪太后聪明有智度尝与太祖参决大政及疾笃太祖侍药饵不离左右太后曰汝知所以得天下乎上曰此皆祖考与太后之余庆也太后笑曰不然正由柴氏使幼儿主天下耳因戒太祖曰汝万嵗后当以次传之二弟则并汝之子亦获安矣太祖顿首泣曰敢不如母教太后因召普于榻前为约誓书普于纸尾自署名云臣普书藏之金匮命谨宻宫人掌之及太宗即位普为多逊所譛出守河阳日夕忧不测上一旦发金匮得书大悟遂遣使急召之普惶恐为遗书与家人别而后行既至复为相【并记闻】
　　太平兴国中朝士祖吉典郡奸赃事觉下狱时郊礼将近太宗怒其贪墨谕百执政特俾郊赦不宥普奏曰败官抵罪宜正刑辟然国家卜郊肆类所以对越天地告休神明吉本何人安足以隳改陛下赦令哉上善其对而止【沂公笔录】
　　弥徳超自冗列为诸司使骤被委遇诬奏曹彬有不轨谋太宗疑之拜徳超枢宻副使不数月普拜相因为辩雪上乃大悟即逐徳超而待彬如故自是数日上颇不怿从容谓普曰朕以聴断不明几悟大事夙夜循省内愧于心普对曰陛下知徳超才干而任用之察曹彬无罪而昭雪之有劳者进有罪者诛物无遁情事至立断此所以彰陛下之明圣也虽尧舜何以过哉上于是释然【沂公笔谈】
　　李继迁扰邉太宗用普计封赵保忠守夏台故地令灭之保忠反与继迁合谋大为邉患【玉壶清话】
　　曹彬　济阳武惠王
　　字国华真定人事太祖太宗真宗位至枢宻使配享太祖庙庭
　　太祖始事周世宗于澶州彬为世宗亲吏掌茶酒太祖尝从求酒彬曰此官酒不敢相与自沽酒以饮太祖既即位语羣臣曰世宗旧吏不欺其主者独曹彬耳由是委以腹心使监征蜀之军【记闻】
　　大举伐蜀以王为都监时诸将皆欲屠城杀降以逞威暴唯王申禁戢之令明劝赏之法繇是乘破竹之势不血刃而峡中郡县悉下两川平王与诸将防成都大将王全斌等日夕纵酒不恤军事部下列校皆求取无厌蜀人苦之王屡劝全斌宜速振旅凯旋全斌等逗留不发卒致全师雄等作乱郡县相应盗贼蠭起王与崔彦进悉力剪平之洎全斌等归阙太祖尽得全斌等所为事状又面诘王仁赡仁赡厯诋诸将奢纵不法事冀以自解止言清慎亷恪惟曹彬一人耳太祖怒全斌等并下吏议即日授王宣徽南院使充义成节度使王独恳请曰收蜀将校皆得罪臣以无功独防厚赏恐无以劝天下太祖笑曰卿有茂功加以不伐设有防累仁赡肯惜言哉夫惩恶劝善所以励臣子也王不敢辞【李宗谔撰行状】
　　彬讨蜀初克成都有获妇女者彬悉闭于一第窍以度食且戒左右曰是将御当宻卫之洎事罢咸访其亲以还之无者备礼以嫁之及师还辎重甚多或譛言悉竒货也太祖宻令伺之图书也无铢金寸锦之附焉【掇遗】
　　仁赡自劒南独先归阙乞见厯数王全斌等贪纵之状太祖笑谓曰纳李廷珪女擅开丰徳库取金寳此又谁耶仁赡惶怖叩伏待罪曰此行清介畏慎止有曹彬一人尔【记闻】
　　太祖遣王全斌等平蜀全斌杀降兵三千人时曹彬不从但收其文案不署字及师还太祖传宣送中书取勘左右曰方克复西蜀回虽杀降兵亦不可便案劾今后陛下如何用人太祖曰不然河东江南皆未归服若不勘劾恐今后委任者转乱杀人但且令勘劾洎勘案成宣令后殿见责问曰如何敢乱杀人又曰曹彬但退不干你事曹不退但叩头伏罪曰臣同商议罪合诛戮太祖遂皆原之后忽一日宣曹并潘美曰命汝收江南又顾曹曰更不得似往时西川乱杀人曹徐奏曰臣若不奏恐陛下未知曩日西川杀降之事臣曽商量固执不下臣见收得当日文案元不着字太祖令取览之谓曰如此则当时何故坚执服罪曰臣初与全斌等同被委任若全斌等获罪臣独清雪不为穏便所以一向服罪太祖曰卿既欲自当罪又安用留此文字曰臣初谓陛下必行诛戮故留此文书令老母进呈乞全老母之命太祖尤器遇之【晋公谈录】
　　太祖遣曹彬潘美征江南彬辞才力不迨乞别选能臣潘美盛言江南可取帝大言谕彬曰所谓大将者能斩出位犯分之副将则不难矣美汗下不敢仰视将行夜召彬入禁中帝亲酌酒彬醉宫人以水沃其面既醒帝抚其背以遣曰防取防取他本无罪只是自家着他不得葢欲以恩徳来之也是故以彬之厚重美之明鋭更相为助令行禁止未尝妄戮一人而江南平【闻见录】
　　彬累遣告城中大军决取十一月二十七日破城宜早为之图后主将遣其爱子清源郡公仲寓入觐至仲冬下旬日日克期仲寓未出彬累遣督之言郎君到寨四面即罢攻后主终惑左右之言以为坚垒如此天象无变岂可计日而取葢敌人之言岂足为信但报言行李之物未备宫中之宴饯未毕将以二十七日出彬又令恳言至二十六日亦无及矣果以是日城陷整军成列至其宫城门后主方开门奉表纳降彬答拜为之尽礼先是宫中预积薪后主誓言若社稷失守当携血属以赴火既见彬彬谕以归朝俸赐有限费用至广当厚自赍装既归有司之籍则无及矣遣后主入治装禆将梁逈田钦祚皆力争以为茍有不虞咎将谁执彬曰非尔所知观煜神器懦夫女子之不若岂能自引决哉煜果无他彬遣五百人为搬致辎重登舟后主既失国殊无心问家计所赍特鲜矣【谈苑】
　　江南官吏亲属有为军士所掠者王即时遣还之因大搜军中无得匿人妻女振乏絶恤鳏寡吴人大悦及归舟中无它物惟图籍衣被而已【行状】
　　彬攻金陵垂克忽称疾不视事诸将皆来问疾彬曰余之病非药石所愈唯须诸公共发诚心自誓以克城之日不妄杀一人则自愈矣诸将许诺共焚香为誓明日稍愈及克金陵城中皆安堵如故曹翰克江州忿其乆不下屠戮无遗彬之子孙贵盛至今不絶翰卒未三十年子孙有乞匄于海上者矣【记闻】
　　太祖遣彬等下江南许以平定之日授之相印洎凯旋恩礼愈厚而絶无前命彬等因曲宴从容陈叙及之上曰非忘之也頋念河东未下而卿等官位隆重岂可更亲此事耶彬等宴退其家各赐钱百万其重爵劝功若此【沂公笔录】彬怏怏而退至家见钱满室乃叹曰好官亦不过多得钱耳何必使相也【记闻】
　　以功拜枢宻使王在宥宻常公服危坐如对君父接小吏亦以礼未尝以名呼归私第唯闭閤宴居不妄通賔客五鼓才动巳待漏于禁门矣虽雪霜不易其操如此者八年【行状】
　　尝知徐州有吏犯罪既立案逾年然后杖之人皆不晓其防彬曰吾闻此人新娶妇若杖之彼其舅姑必以妇为不利而恶之朝夕诟骂使不能自存吾故缓其事而法亦不赦也【记闻】
　　尝曰自吾为将杀人多矣然未尝以私喜怒輙戮一人其所居堂室弊壊子弟请加修葺公曰时方大冬墙壁瓦石之间百虫所蛰不可伤其生其仁心爱物如此既平江南回诣閤门入见牓子称奉勑江南干当公事回其谦恭不伐又如此【归田录】
　　王始生周嵗日父母以百玩之具罗于席观其所取王左手提干戈右手取俎豆须臾取一印余无所视后果为枢宻使相卒赠济阳王配享帝庙公虽兼领将相不以爵禄自大造门者皆降庑而揖不名呼下吏吏之禀白者虽剧暑不冠不见伐江南西蜀二国诸将皆捆载而归惟公但图史衾簟而巳【玉壶清话】
　　为枢宻使向敏中为副使时契丹犯塞继迁叛命每军书狎至上必亟召枢臣计议彬则曰此狂防当速发兵诛讨斩决而已止用强弩若干步兵若干足矣敏中徐曰某所储廪未备或道途邉逺或出兵非其时当别施方略制之纎悉措置多从敏中所议上谓将帅难其人彬必恳激而言臣请自效更无它説敏中常私怪之及子玮亦有将材累厯邉任威名甚重晚自枢贰出镇西鄙临事整众酷类先君复果于战鬭而不肯以安民柔逺为意岂将帅之体固当若是耶【笔录】
　　彬前后征讨凡降四国主江南西川广南湖南也未尝杀一无辜诸子皆贤今玮琮璨继领旄钺陶弼观王画像有诗曰搜兵四解降王教子三登上将坛其后少子玘追封王爵实生慈圣光献太后辅佐仁宗母仪累朝非元功隂徳享报深厚何以至此虽汉马唐郭无以过此【渑水燕谈】
　　范质　鲁国公
　　字文素大名人登后唐第相太祖官至太傅
　　质自从仕未尝释巻人或勉之质曰昔尝有异人与吾言它日必当大任茍如其言无学术何以处之【防求】
　　周祖自邺举兵向阙京师乱公隠于民间一日坐封丘巷茶肆中有人貌怪陋前揖曰相公无虑时暑中所执扇偶书大暑去酷吏清风来故人二句其人曰世之酷吏寃狱何止如大暑也公他日当深究此弊幸无忘吾言公惘然乆之后至祅庙后门见一土木短鬼其貌肖茶肆见者公心异焉乱定公大用首建议律条繁广轻重无据吏得以因縁为奸周祖特诏详定是为刑统【闻见录】
　　质初作相与冯道同堂道意轻其新进潜视所为质初知印当判事语堂吏曰当判之事并施籖表得以视而书之虑临文失误贻天下笑道闻叹曰自识大体吾不如也质果为名相【谈录】
　　质奉行制敕未尝破律每命刺史县令必以戸口版籍为急【防求】
　　周恭帝之世有右拾遗直史馆郑起上宰相范质书言太祖得众心不宜使典禁兵质不聴及太祖入城诸将奉登明徳门太祖命军士皆释甲还营太祖亦归公署释黄袍俄而将士拥质及王溥魏仁溥等皆至太祖呜咽流涕曰吾受世宗厚恩今为六军所逼一旦至此慙负天地将若之何质等未及对军校罗彦按劒厉声曰我辈无主今日必得天子太祖叱之不退质颇诮让太祖且不肯拜王先拜质不得已从之且称万嵗周帝内出制书禅位及太宗即位先命致仕葢薄其为人也又尝称质之贤曰惜也但欠世宗一死耳【记闻】
　　质谓太祖曰太尉既以礼受禅则事太后当如母养少主当如子太祖挥涕许诺由是深敬重质仍以为相者累年终质之世太后少主皆无恙故太祖太宗每言贤相必以质为称首【龙川别志】
　　公自以执政之地生杀惨舒所系茍不能蚤夜兢慎悉心精虑败事覆餗忧患毕至加之道有枉直时有险夷居其位者今古所难尝谓同列曰人能鼻吸三斗醇醋即可为宰相矣【笔录】
　　旧制宰相早朝上殿命坐有军国大事则议之从容赐茶而退自余纸尾用御印可其奏谓之印画降出奉行而已由唐五代不改其制国初范质王溥魏仁溥自以前朝旧相且惮太祖英睿具劄子面取进止朝退各疏其事所得上防臣等同署字以志之自是奏御寖多或至旰昃命坐啜茶之礼寻亦废罢今遂为定式【笔录】
　　公以亷介自持未尝受四方馈遗前后所得禄赐多给孤遗闺门之中食不异品身没之后家无余赀后太祖因讲求辅相谓侍臣曰朕闻范质但有所居宅不营产真宰相也太宗亦素重质以为循规矩惜名器持亷节无出质之右者
　　窦仪
　　字可象蓟州人登晋朝第国初再入翰林弟俨侃偁僖皆继登科
　　太祖欲改元谓宰相曰今改年号须古来未有者时宰相以干徳为请且言前代所无三年正月平蜀蜀宫人有入掖庭者上因阅其奁具得鉴背字云干徳四年铸大惊曰安得四年所铸乎出鉴以示宰相皆不能对乃召学士陶谷窦仪奏曰蜀少主曽有此号鉴必蜀中所铸上大喜因叹曰作宰相须是读书人自是大重儒臣矣【刘贡父诗话】
　　王着既贬官内署阙人太祖谓范质等曰王着昨以酒失既贬官深严之地当选慎重之士以处之质等对以前朝学士惟窦仪清介谨厚然顷自翰林迁端明今又官为尚书难于复召上曰禁中非此人不可卿当谕朕意令勉赴所职即日再入翰林为学士【金坡遗事】
　　仪为翰林学士时赵普専政帝患之欲闻其过一日召仪语及普所为多不法且誉仪早负才望之意仪盛言普开国元勲公忠亮直社稷之重帝不悦仪归言于诸弟张酒引满语其故曰我必不能作宰相然亦不诣朱崖吾门可保矣既而召学士卢多逊多逊尝有憾于普又喜其进用遂攻普之短果罢相出镇河阳普之罢甚危赖以勲旧脱祸多逊遂参知政事作相太平兴国七年普复入相多逊有崖州之行是其言之验也【谈录】
　　太祖下滁州世宗命仪籍其帑藏至数日太祖遣亲吏取藏绢仪即白曰公初下城虽倾藏取之谁敢言者今既有籍即为官物非诏防不可得也后太祖屡对大臣称仪有守欲以为相赵普忌其刚直乃引薛居正参知政事及仪卒太祖闻之惊叹曰天何夺我窦仪之速耶
　　俨显徳中上疏言六纲一曰明礼二曰崇乐三曰熙政四曰正刑五曰劝农六曰经武【并防求】
　　太祖常晚坐崇政殿召学士俨对俨至屏树间见之不进中使促不应上讶其乆不出笑曰竪儒以我燕服尔遽命袍带俨遂趋出【笔录】
　　俨尤善推步星厯与卢多逊杨徽之同在諌垣谓二公曰丁夘嵗五星当聚奎奎主文明又在鲁分自此天下始太平二拾遗必见之老夫不预也至干徳间五星果聚于奎【玉壶清话】
　　窦偁为晋府记室贾琰为判官每诸王宗室宴集琰必怡声下气褒赞防给偁叱之曰贾氏子何巧言令色之甚独不惧于心耶太宗甚怒白太祖斥出为泾州节判后即位思之召为枢宻直学士数月参政中谢语之曰汝知何以及此偁曰陛下以臣往年覇府遭逢所以至此耳上曰不然以卿尝面折贾琰故任卿左右思闻直言耳【谈录】
　　仪为性严重家法整肃每对客坐即二侍郎三起居四参政五补阙皆侍立焉【晋公谈录】
　　李昉　文正公
　　字明逺深州人举汉进士相太宗
　　昉在周朝知开封府人望已归太祖而昉独不附王师入京昉又独不朝贬道州司马三嵗徙延州别驾在延州为生业以老三嵗当徙不愿内徙后二年宰相奏其可大用召判兵部昉五辞既至上劳之昉曰臣前日知事周而已今以事周之心事陛下上大喜曰宰相不谬荐人【谈丛】
　　太宗语侍臣曰朕何如唐太宗左右互辞以赞独昉无他言防诵白居易讽諌七徳舞词曰怨女三千放出宫死囚四百来归狱上闻之遽兴曰朕不及朕不及卿言警朕矣【掇遗】
　　太宗时与宋琪同建议复时政记月终送史馆先进御而后付有司时政记进御自昉始也
　　卢多逊与昉相善昉待之不疑多逊知政多毁昉人以告昉昉不信之后太宗语及多逊事昉颇为解释太宗曰多逊毁卿一钱不直昉始信之太宗由是目昉为善人【并防求】
　　公为相有求差遣见其人材可取将收用必正色拒之已而擢用或不足收用必和顔温语待之子弟或问其故公曰用贤人主之事我若受其请是市私恩也故峻絶之使恩归于上若其不用者既失所望又无善辞此取怨之道也
　　公常期王旦为相自小官荐进之公病召旦勉以自爱既退谓其子弟曰此人后日必为太平宰相然东封西祀亦不能救也【并巵史】
　　吕防正　许国文穆公
　　字圣功河南人举进士甲科相太宗真宗
　　淳化三年太宗谓宰相曰治国之道在乎寛猛得中寛则政令不成猛则民无措手足有天下者可不慎之哉吕防正曰老子称治大国若烹小鲜夫鱼扰之则乱近日内外皆来上封求更制度者甚众望陛下渐行清净之化上曰朕不欲塞人言路至若愚夫之言贤者择之亦古典也赵昌言曰今朝廷无事邉境宁谧正当力行好事之时上喜曰朕终日与卿论此事何愁天下不治茍天下亲民之官皆如此留心则刑清讼息矣【谈苑】
　　上闻汴水辇运卒有私质市者谓侍臣曰幸门如鼠穴何可塞之但去其尤者可矣篙工楫师茍有少贩鬻但无妨公不必究问冀官物之入无至损折可矣防正曰水至清则无鱼人至察则无徒小人情伪在君子岂不知之若以大度兼容则万事兼济曹参不扰狱市者以其兼爱善恶穷乏则奸慝无所容故慎勿扰也圣言所发正合黄老之道【事实】
　　国朝三入中书惟公与赵韩王尔未尝以亲戚徼宠子从简当奏补旧制宰相奏子起家即授水部员外郎加朝阶公奏曰臣昔忝甲科及第释褐止授六品京官况天下材能老于岩穴不能霑寸禄者无限今从简始离襁褓一物不知膺此宠命恐罹隂谴止乞以臣释褐所授官补之固让方允止授六品京官自尔为制【湘山野录】
　　防正不喜记人过初参知政事入朝堂有朝士于帘内指之曰是小子亦参政邪防正徉为不闻而过之其同列怒令诘其官位姓名防正遽止之曰若一知其姓名则终身不能复忘固不如无知也且不问之何损时皆服其量【记闻】
　　有一朝士家藏古鉴自言能照二百里欲因公弟献以求知其弟伺间从容言之公笑曰吾面不过楪子大安用照二百里其弟遂不复言闻者叹服以谓贤于李卫公逺矣【归田录】
　　公尝问诸子曰我为相外议如何诸子云大人为相四方无事蛮夷賔服甚善但人言无能为事权多为同列所争公曰我诚无能但有一能善用人尔此诚宰相之事也公夹袋中有册子每四方人替罢谒见必问其有何人才客去随即疏之悉分门类或有一人而数人称之者必贤也朝廷求贤取之囊中故公为相文武百官各称职者以此【巵史】
　　公既致政居洛真宗祀汾隂过洛文穆尚能迎谒至回銮已病帝为幸其宅问曰卿诸子孰可用公对曰臣诸子皆豚犬不足用有侄夷简任颍州推官宰相才也帝记其语遂至大用先是富韩公之父贫甚客公门下一日白公曰某儿子十许嵗欲令入书院事廷评大祝公许之其子韩公也公见之惊曰此儿他日名位与吾相似亟令诸子同学供给甚厚公两入相以司徒致仕后韩公亦两入相以司徒致仕文穆知人之术如此【闻见录】
　　张齐贤　文定公
　　字师亮曹州人举贤良方正中第相太宗
　　太祖幸西都齐贤以布衣献防太祖召至便坐令面陈其事文定以手画地条陈十防一下并汾二富民三封建四敦孝悌五举贤六太学七籍田八选良吏九惩奸十恤刑内四説称防文定坚执其六説皆善太祖怒令武士拽出及车驾还京语太宗曰我幸西都唯得一张齐贤耳我不欲爵之以官异时汝可收之为相至太宗即位放进士榜决欲置于髙等而有司偶失抡选在第三甲之末太宗不悦及注官有防一榜尽与京官通判文定释褐将作监丞通判衡州不十年果为相【笔录】
　　太祖幸西都公献十防于马前召至行宫赐卫士廊飱文定就大盘中以手取食帝用柱斧击其首问所言十事文定且食且对略无惧色赐束帛遣之归谓太宗曰吾幸西都为汝得一张齐贤宰相也【闻见录】
　　为江南转运使吉州防江有勾栏地钱其地为江水沦陷或官占为船场而所输钱如故又李氏时民于江中编浮栰以居量丈尺输税名水场钱公悉奏免之【防求】
　　真宗时戚里有争分财不均者更相诉讼又因入宫自理于上前更十余断不能服齐贤请自治上许之公诏讼者曰汝非以彼所分财多汝所分财少乎皆曰然即命各供状结实乃召两吏趋归其家令甲家入乙舎乙家入甲舎货财无得动分书则交易之讼者乃止上大悦曰朕固知非君莫能定者【记闻】








　　宋名臣言行录前集巻一
<史部,传记类,总录之属,宋名臣言行录>
　　钦定四库全书
　　宋名臣言行录前集卷二
　　宋　朱子　纂集
　　吕端　正惠公
　　字易直幽州人以防补官相太宗
　　公使髙丽遇风涛樯折舟人大恐公恬然读书若在斋阁【玉壶清话】
　　太宗欲相正惠公左右或曰端为人糊涂鹘突帝曰端小事糊涂大事不糊涂决意相之【吕氏家塾记】
　　保安军奏获李继迁母太宗甚喜时防凖为枢宻副使端为宰相上独召凖与之谋凖退自宰相幕次前过不入端使人邀至幕中曰乡者上召君何为凖以获继迁母告端曰君何以处之凖曰凖欲斩于保安军北门之外端曰必若此非计之得者也愿君少缓其事端将覆奏之即召閤门吏使奏宰相吕端请对上召见之端具道凖言且言昔项羽得太公欲烹之汉髙祖曰愿遗我一杯羮夫举大事者固不顾其亲况继迁乃一悖逆之人哉且陛下今日杀继迁之母继迁可擒乎不然徒树怨雠而益坚其叛心耳宜置于延州使善养视之以招徕继迁虽不能即降终可以系其心而母死生之命在我矣上拊髀称善曰防卿几误我事即用端防
　　太宗大渐李太后与宣政使王继恩忌太子英明隂与参政李昌龄殿前指挥使李继勲知制诰胡旦谋立潞王元佐太宗崩太后使继恩召端端知有变锁继恩于閤内使人守之而入太后谓曰宫车巳晏驾立嗣以长顺也今将何如端曰先帝立太子正为今日岂可违先帝之命更有异议乃迎太子立之
　　真宗既即位垂帘引见羣臣端于殿下平立不拜请巻帘升殿审视然后降阶率羣臣拜呼万嵗【并记闻】
　　赵普在中书端为参政赵普谓人曰吾观吕公奏事得嘉赏未尝喜遇抑挫未尝惧真台辅之器也【谈录】
　　公为相持重识大体以清静简易为务每奏对同列多异议公罕所建明一日内出手札戒曰自今中书事必经吕端详酌乃得闻奏公让不敢当
　　钱若水　宣靖公
　　字淡成河南人举进士释褐位至同知枢宻院事
　　为举子时见陈希夷于华山希夷曰明日当再来若水如期往见有一老僧与希夷拥地炉坐僧熟视若水乆之不语以火箸画灰作做不得三字徐曰急流中勇退人也若水辞去希夷不复留后若水登科为枢宻副使年方四十致仕希夷初谓若水有仙风道骨意未决命僧观之僧云做不得故不复留然急流中勇退去神仙中不逺矣僧麻衣道者也【闻见录】
　　为同州推官有富民家小女奴逃亡不知所之奴父母讼于州命录事鞫之录事尝贷钱于富民不获乃劾富民父子数人共杀女奴弃尸水中遂失其尸富民不胜搒楚自诬服具上州官审覆无反异若水独疑之留其狱数日不决录事诣若水诟之曰若受富民钱欲出其死罪邪若水笑谢曰今数人当死岂可不少留熟观其狱辞邪留之旬日知州屡趣之不能得上下皆怪之若水一旦诣州屏人言曰若水所以留其狱者宻使人访求女奴今得之矣知州惊曰安在若水因宻使人送女奴于知州所知州乃垂帘引女奴父母问曰汝今见汝女识之乎曰安有不识也因从帘中推出示之父母泣曰是也乃引富民父子悉破械纵之其人号泣曰防使君某灭族矣知州曰推官之赐也其人倾家赀饭僧为若水祈福知州欲奏论其功若水固辞曰若水但求狱事正人不寃耳论功非其本心也朝廷若以此为若水功当置录事于何地邪知州叹服曰如此尤不可及矣太宗闻之骤加褒擢二年中为枢宻副使【记闻】
　　若水为学士尝草赐赵保忠诏云不斩继迁存狡兔之三穴潜疑光嗣持首鼠之两端太宗览之甚悦谓若水曰此四句正道着我意又与赵保吉诏有既除手足之亲已失辅车之势其辞甚美太宗批其后云依此诏本极好子延年寳藏之【金坡遗事】
　　李继隆与转运使卢之翰有隙欲陷之罪乃檄转运司期八月出塞令办刍粟转运司调发方集继隆复为檄言八月不利出师当更取十月运司遂散刍粟既而复为檄云贼且入塞当以时进军刍粟即日取办是时民输挽者适散仓卒不可复集继隆遂奏转运司乏军兴太宗大怒立召中使一人令乘驿驰取转运使卢之翰窦玭及某人首丞相吕端枢宻使柴禹锡皆不敢言惟若水争之请先推验有状然后行法上大怒拂衣起入禁中二府皆罢独若水留廷中不去乆之上出诘之曰尔以同州推官再期为枢宻副使朕所以擢用以尔为贤尔乃不才如是邪对曰陛下不知臣无状使得待罪二府臣当竭愚虑不避死亡补益陛下以报厚恩李继隆外戚贵重莫比陛下据其一幅奏书诛三转运使虽有罪天下何由知之鞫验事状明白加诛亦何晚焉献可替否死以守之臣之常分臣未获死固不敢退上意解乃召吕端等奏请如若水议先令责状许之三人皆黜为行军副使既而虏欲入塞事皆虚诞继隆坐罢招讨知秦州【记闻】
　　诏访备邉之防若水条上五事一择郡守二募乡兵三积刍粟四重将帅五明赏罚
　　公尝率众过河号令军伍分布行列悉有规节深为戍将所服上知之谓左右朕尝见儒人谈兵不过讲之于尊俎砚席之间于文字则引孙吴述形势皆闲暇清论可也责之于用罕有成效今若水亦儒人晓武深可嘉也时言者请城绥州积兵御党项诏公自魏乘疾传往按至则乞罢其役时论韪之【玉壶清话】
　　至道初吕防正罢相以仆射奉朝请上谓左右曰人臣当思竭节以保富贵吕防正前日布衣朕擢为相今退在班列寂寞想其目穿望复位矣刘昌言曰防正虽骤登显贵然其风望不为忝冐仆射师长百寮资望崇重非寂寞之地且亦不闻其郁悒也况今岩穴髙士不求荣达者甚多惟若臣辈茍且官禄不足以自重耳上黙然又尝言士大夫遭时得位富贵显荣岂得不竭诚报国乎若水言髙尚之人固不以名位为光宠忠正之士亦不以穷达易志操其或以爵禄恩遇之故而效忠于上此中人以下者之所为也上然之及刘昌言罢上问赵镕等曰频见昌言否镕等曰屡见之上曰涕泣否曰与臣等谈多至流涕上曰大率如此当在位时不能悉心补职一旦斥去即汛澜涕泗若水曰昌言实未尝涕泣镕等迎合上意耳若水因自念上待辅臣如此葢未尝有秉节髙迈不贪名势能全进退之道以感动人主遂贻上之轻鄙将以满嵗移疾遂草章求解职防晏驾不果上及今上之初年再表逊位乃得请【谈苑】
　　李沆　文靖公
　　字太初洺州人擢进士甲第位至丞相配享真宗庙庭
　　沆尝侍曲宴太宗目送之曰沆风范端凝真贵人也【防求】真宗既与契丹和亲王文正公问于公曰和亲何如公曰善则善矣然邉患既息恐人主渐生侈心耳文正亦未以为然及上晚年多事廵逰大修宫观文正乃潜叹曰李公可谓有先知之明矣【记闻】
　　真宗初即位沆为相王旦参政沆日取四方水旱盗贼奏之旦以为细事不足烦上聴沆曰人主少年长使知四方艰难不然血气方刚不留意声色犬焉则土木甲兵祷祠之事作矣吾老不及见此参政他日之忧也及旦亲见王钦若丁谓等所为欲諌则业已同之欲去则上遇之厚不忍去乃叹曰李文靖真圣人也【龙川志】
　　沆在相位接賔客常寡言马亮与沆同年生又与其弟维善语维曰外议以大兄为无口匏维乘间达亮语沆曰吾非不知也然今之朝士得升殿言事上封论奏了无壅蔽多下有司皆见之矣若邦国大事北有强虏西有戎迁日旰条议所以备御之防非不详究荐绅中如李宗谔赵安仁皆时之英秀与之谈犹不能启发吾意自余通籍之子坐起拜揖尚周章失措即席必自论功最以希宠奬此有何防而与之接语哉茍曲意妄言即世所谓笼罩笼罩之事仆病未能也为我谢马君沆尝言居重位实无补万分唯中外所陈利害一切报罢之此少以报国耳朝廷防制纎悉备具或狥所陈请施行一事即所伤多矣陆象先曰庸人扰之正此谓也憸人茍一时之进岂念民邪【谈苑】
　　真宗初即位沆为相帝雅敬沆尝问治道所宜先沆曰不用浮薄新进喜事之人此最为先帝问其人曰如梅询曾致尧等是也帝深然之故终帝世数人皆不进用【龙川别志】
　　或荐梅询可用真宗曰李沆尝言其非君子时沆没二十余年矣欧阳文忠尝问蘓子容云宰相没二十年能使人主追信其言以何道子容言独以无心耳轼谓陈执中俗吏耳特以至公犹能取信主上况如李公才识而济之无心邪【东坡志林】
　　真宗问公曰人皆有宻启而卿独无何也对曰臣待罪宰相公事则公言之何用宻启夫人臣有宻启者非谗即佞臣常恶之岂可效尤【龟山语録】
　　公为相真宗尝夜遣使持手诏问欲以某氏为贵妃如何公对使者引烛焚其诏书附奏曰但道臣沆以为不可其议遂寝【吕氏家塾记】
　　防莱公始与丁晋公善尝以丁之才荐于公屡矣而终未用一日防谓公曰比屡言丁谓之才而相公终不用岂其才不足用邪公曰如斯人者才则才矣頋其为人可使之在人上乎莱公曰如谓者相公终能抑之使在人下乎公笑曰他日后悔当思吾言也晚年与防权宠相轧交互倾夺至有海康之祸始服文靖之识【东轩笔录】
　　常读论语或问之公曰沆为相如论语中节用爱人使民以时两句尚未能行圣人之言终身诵之可也【闻见录】
　　沆自奉甚薄所居陋巷防事无重门颓垣败壁不以屑虑堂前药栏壊妻戒守舍者勿葺以试沆沆朝夕见之经月终不言妻以语沆沆笑谓其弟维曰岂可以此动吾一念哉家人劝治居第未尝答维因语次及之沆曰身食厚禄时有横赐计囊装亦可以治第但念内典以此世界为缺陷安得圆满如意自求称足今市新宅须一年缮全人生朝暮不可保又岂能乆居巢林一枝聊自足尔安事丰屋哉【谈苑】
　　驸马都尉石保吉求为使相仁宗以问公公曰赏典之行须有所自保吉因縁戚里无攻战之劳台席之拜恐腾物论他日再三询之执议如初遂寝其事及公薨数日乃卒拜焉【金坡遗事】
　　张咏尝谓人曰吾榜中得人最多慎重有雅望无如李文靖深沈有徳镇服天下无如王公面折庭争素有风采无如防公当方面寄则咏不敢辞【王文正公遗事】
　　元城论本朝名相最得大臣体者惟李沆或曰何以明之李丞相每谓人曰沆在政府无以补报国家但诸处有人上利害一切不行耳此大似失言然有深意且祖宗时经变多矣故所立法度极是穏便正如老医防病极多故用药不至孟浪杀人且其法度不无小害但其利多耳后人不知遂欲轻改此其害所以纷纷也李丞相每朝谒奏事毕必以四方水旱盗贼不孝恶逆之事奏闻上为之变色惨然不悦既退同列以为非问丞相曰吾侪当路幸天下无事丞相每奏以不美之事以拂上意然又皆有司常行不必面奏之事后告已之公不答数数如此因谓同列曰人主一日岂可不知忧惧若不知忧惧则无所不至矣惟此两事最为得体在汉时惟魏相能行此两事以为古今异制方今务在奉行故事而已奏故事诏书凡二十三事敕掾史案事郡国及休告从家还至府輙白四方异闻或有逆贼风雨灾变郡不上相輙奏言之此最得宰相太体后之为相者则或不然好逞私智喜变祖宗之法度欺蔽人主恶言天下灾异喜变法度则纲纪乱恶言灾异则人主骄此大患也【元城语录】
　　公为相治居第于封丘门内聴事前仅容旋马或言其太隘公笑曰居第当传子孙此为宰相防事诚隘为太祝奉礼防事已寛矣【温公训俭】
　　王旦　魏国文正公
　　字子明魏州人中进士第位至太尉配享真宗庙庭
　　王晋公祜事太祖为知制诰太祖遣使魏州以便宜付之告曰使还与卿王溥官职时为相也魏州节度使符彦卿有飞语闻于上祜至魏得彦卿家僮二人挟势恣横以便宜决配而已及还朝太祖问曰汝敢保符彦卿无异意乎祜曰臣以百口保彦卿又曰五代之君多因猜忌杀无辜故享国不长愿陛下以为戒帝怒其语直贬防国行军司马华州安置祜赴贬亲賔送于都门外谓祜曰意公作王官职矣祜笑曰祜不做儿子二郎必做二郎者旦也祜知其必贵手植三槐于庭曰吾子孙必有为三公者已而果然天下谓之三槐王氏云【闻见录】
　　公通判郑州建言请天下置常平仓以抑兼并为学士尝奏事退上目送之曰为朕致太平者必斯人也
　　真宗为皇太子太子谕徳见公称太子学书有法公曰谕徳之职止于是邪【欧公撰神道碑】
　　张士逊言皇太子学书甚好公曰皇太子不待应举选不必学书由是文懿日以善道规赞皇太子【遗事】
　　赵徳明言民饥求粮百万斛大臣皆曰徳明新纳誓而敢违请以诏书责之真宗以问公公请敕有司具粟百万于京师诏徳明来取上大喜徳明得诏慙且拜曰朝廷有人【碑】
　　契丹奏请嵗给外别假钱币上以示公公曰东封甚近车驾将出以此探朝廷之意耳上曰何以答之公曰止当以防物而轻之也乃于嵗给三十万物内各借三万仍谕次年额内除之契丹得之大慙次年复下有司契丹所借金帛六万事属防末仰依常数与之今后永不为例【遗事】
　　大中祥符中天下大蝗真宗使人于野得死蝗以示大臣明日他宰相有袖死蝗以进者曰蝗实死矣请示于朝率百官贺公独以为不可后数日方奏事飞蝗蔽天上顾公曰使百官方贺而蝗如此岂不为天下笑邪【碑】
　　宦者刘承规以忠谨得幸病且死求为节度使真宗以语公曰承规待此以瞑目公执以为不可曰他日将有求为枢宻使者奈何至今内臣官不过留后【碑】
　　薛简肃公天禧初为江淮发运司辞公公但云东南民力竭矣薛退谓人曰真宰相之言也【湘山野录】
　　张士逊出为江西转运使辞公且求教公从容曰朝廷利至矣张起谢后迭更是职思公言未尝求锥刀之利识者曰此运使最识大体【遗事】
　　景徳中李迪贾邉皆举进士有名当时及就省试主文咸欲取之既而皆不与取其巻视之迪以赋落韵邉以当仁不让于师论以师为众与注疏异説乃为奏具道所以乞特收试时公为相议曰迪虽犯不考然出于不意其过可恕如邉特立异説将令后生务为穿凿渐不可长遂收迪而黜邉【国朝事实】
　　宫禁火灾公驰入对上惊惶语公曰两朝所积朕不妄费一朝殆尽诚可惜也公对曰陛下富有天下财帛不足忧所虑者政令赏罚有不当臣备位宰相天灾如此臣当罢免继上表待罪上乃降诏罪已许中外上封事言朝政得失后有大臣言非天灾乃某王宫失火禁请置狱出其状当斩决者数百人公持以归翌日乞独对曰初火灾陛下降诏罪已臣上表待罪今反归咎于人何以示信且火虽有迹宁知非天谴邪果欲行法愿罪臣始以明无状上欣然聴纳减死者几百辈【遗事】
　　中书有事关送宻院事碍诏格防公在枢府特以闻上以责公公拜谢引咎堂吏皆遭责罚不逾月宻院有事送中书亦违旧诏堂吏得之欣然呈公公曰却送与宻院吏出白防公冦大慙翌日见公曰同年甚得许大度量公不答【名臣遗事】
　　公在中书防公在宻院中书偶倒用了印防公须勾吏人行遣他日枢院亦倒用了印中书吏人呈覆亦欲行遣公问吏人汝等且道宻院当初行遣倒用印者是否曰不是公曰既是不是不可学他不是【龟山语录】
　　王钦若陈尧叟马知节同在枢府一日上前因事忿争上召公公至则见钦若諠哗不已马公流涕曰愿与钦若同下御史府公乃叱钦若曰王钦若对上岂得如此下去上大怒乃命下狱公从容曰钦若等恃陛下顾厚上烦陛下谴诃当行朝典然观陛下天顔不怡愿且还内来日取防上许之翌日上召公问钦若等事当如何公曰当黜然未知坐以何罪上曰朕前忿争无礼公曰陛下奄有天下而使大臣坐忿争无礼之罪恐外国闻之无以威逺愿至中书召钦若等宣示陛下含容之意且戒约之俟少间罢之未晚上曰非卿言朕固难忍月余皆罢【遗事】
　　王曽张知白陈彭年参预政事因白公曰每奏事其间有不经上览者公但批防奉行恐人言之以为不可公逊谢而已一日奏对公退诸公留身上惊曰有何事不与王旦同来诸公以前説对上曰旦在朕左右多年朕察之无毫髪私自东封后朕谕以小事一面奉行卿等当谨奉之诸公退而愧谢公曰向防谕及不可自言曽得上防然今后更赖诸公规益【名臣遗事】
　　冦凖为枢使当罢使人私公求为使相公大惊曰将相之任岂可求耶且吾不受私凖深恨之已而制出除凖武胜军节度使同中书门下平章事凖入见泣涕曰非陛下知臣何以至此真宗具道公所以荐凖者凖始愧叹以为不可及【碑】
　　諌议大夫张师徳谒向文简曰师徳两诣王相公门皆不得见恐为人轻毁望公从容明之一日方议知制诰公曰可惜张师徳向公曰何谓公曰累于上前説张师徳名家子有士行不意两及吾门状元及第荣进素定但当静以待之耳若复奔竞使无阶而进者当如何也向公方以师徳之意启之公曰旦处安得有人敢轻毁人但师徳后进待我浅也向公固称师徳适有阙望公弗遗公曰苐缓之使师徳知聊以戒贪进激薄俗也【名臣遗事】
　　张尚书知成都召还朝议以任中正代之言者以为不可时公为相上责问之对曰非中正不能守咏之规他人往妄有变更矣上是之言者亦服王之能用人也【湘山野录】
　　以病求罢入见滋福殿真宗曰朕方以大事托卿而卿病如此因命皇太子拜公公言皇太子盛徳必任陛下事因荐可为大臣者十余人其后不至宰相者李及凌防而已然亦皆为名臣【碑】
　　公乆疾不愈上命肩舆入禁中使其子雍与直省吏扶之见于延和殿命曰卿万一有不讳使朕以天下事付之谁乎公谢曰知臣莫若君时张咏马亮皆为尚书上曰张咏如何不对又曰马亮何如不对上曰试以卿意言之公强起举笏曰以臣之愚莫若冦凖上怃然有间曰凖性刚褊卿更思其次公曰他人臣不知也公薨嵗余上卒用凖为相
　　王太尉荐莱公为相莱公数短太尉于上前而太尉専称其长上一日谓太尉曰卿虽称其美彼専谈卿恶太尉曰理固当然臣在相位乆政事阙失必多凖对陛下无所隠益见其忠直此臣所以重凖也上由是益贤太尉初莱公在藩镇尝因生日造山棚大宴又服用僣侈为人所奏上怒甚谓太尉曰冦凖每事欲效朕可乎太尉徐对曰凖诚贤能无如騃何上意遽解曰然此正是騃耳遂不问【并记闻】
　　莱公在长安因生日为防有所过当转运使以闻上怒以状示公公览状笑曰凖许大年几尚騃耶因奏请录付凖使自知过凖惶恐待罪【名臣遗事】
　　陈彭年任翰林学士日求对归诣政府公延见之陈起呈其状曰科塲条贯公投之于地曰内翰做官几日待隔截天下进士陈惶惧而退时向文简同在中书一日陈再来公不见曰令到集贤防相见既而向出陈所留文字公瞑目取纸封之向曰何不一览公曰不过兴建符瑞图进耳【遗事】
　　公常与杨文公评品人物杨曰丁谓乆逺果何如对曰才则才矣语道则未它日在上位使有徳者助之庶得终吉若独当权必为身累后谓果被流窜
　　真宗欲命王钦若作相公曰钦若遭逢陛下恩礼已隆且乞在枢宻院两府亦均臣见祖宗朝未尝有南方人当国虽古称立贤无方然须贤士乃可臣为宰相不敢沮抑人此亦公议也上遂止后公罢钦若乃相出语人曰为王公迟却我十年作相【并遗事】
　　公每有赐予见家人置于庭下瞑目而叹曰生民膏血安用许多【名臣遗事】
　　公以俭约率子弟使在富贵不为骄侈兄子睦欲举进士公曰吾常以太盛为惧其可与寒士争进至其薨也子素犹未官遗表不求恩泽【碑】
　　公母弟傲不可训一日遇冬至祠家庙列百壶于堂前弟皆击破之家人惶骇公忽自外入见酒流满地不可行俱无一言但摄衣步入其后弟忽感悟复为善终亦不言【韩魏公别录】
　　公每见家人服饰似过即瞑目曰吾门素风亦至于此亟令减损故家人或有一衣稍华必于车中易之不敢令公见焉【遗事】
　　有货玉带者公弟以呈公公曰如何弟曰甚佳公命系之曰还见佳否弟曰系之安得自见公曰自负重而使观者称好无乃劳乎我腰间不称此物亟还之平生所服止于赐带【名臣遗事】
　　太尉不置田宅曰子孙各当念自立何必田宅置之徒使争财为不义耳【温公日录】
　　太尉局量寛厚未尝见其怒饮食有不精洁者但不食而已家人欲试其量以少埃墨投羮中公唯啖饭而已家人问其何以不食羮曰我偶不喜肉一日又墨其饭公视之曰吾今日不喜饭可具粥其子弟愬于公曰庖肉为饔人所私食肉不饱乞治之公曰汝辈人料肉几何曰一斤今但得半斤食其半为饔人所廋食肉不饱公曰尽一斤可得饱乎曰固当饱曰此后人料一斤半可也其不发人过皆类此尝宅门壊主者彻屋新之暂于廊庑下启一门出入公至侧门门低据鞍俯伏而过都不问门毕复行正门亦不问有控马卒嵗满辞公问汝控马几时曰五年矣公曰吾不省有汝既去复呼回曰汝乃某人乎于是厚赠之乃是逐日控马但见背未尝视其面因去见其背方省【笔谈】
　　李文靖居相位公来预朝政一日便殿论邉事退公叹曰何日邉彻警使吾辈得为太平宰相文靖不答至中书独召公语云唯圣人能外内无患自非圣人外宁必有内忧譬人有疾常在目前则知忧而治之沆死子必为相遽与敌和亲一朝疆场无事不有盘逰之乐必兴土木之工矣及祥符间契丹既修好兵革不用近习任事之人始建议封泰山祀汾隂筑玉清昭应宫崇奉天书耗用浸广公常悒悒不自得然不忍独善其身以去曰谁为国家抗羣小者乃荐先祖文靖公【吕夷简】暨王沂公【曽】等二十余人布列于位小人卒不能胜而成仁宗持盈之业公之勲也【吕氏家塾记】
　　契丹既受盟而归冦公每有自多之色虽上亦以自得也王钦若深患之一日从容言于上曰此春秋城下之盟也诸侯犹且耻之而陛下以为功臣窃不取真宗愀然不乐曰为之奈何钦若度上厌兵即谬曰陛下以兵取幽燕乃可刷耻上曰河朔生灵始免兵祸吾安能为此可思其次钦若曰唯有封禅泰山可以镇服四海夸示外国然自古封禅当得天瑞然后可为也既而又曰天瑞安可必得前代葢有以人力为之者惟人主深信而崇奉之以明示天下则与天瑞无异也上乆之乃可然旦方为相上心惮之曰王旦得无不可乎钦若曰臣得以圣意谕旦宜无不可乘间为旦言之旦黾勉而从然上意犹未决莫与筹之者他日晚幸秘閤唯杜镐方直宿上骤问之曰古所谓河图洛书果何事耶镐老儒不测上防漫应之曰此圣人以神道设教耳适与上意防上由此意决遂召旦饮酒于内中懽甚赐以樽酒曰此酒极佳归与妻孥共之既归发之乃珠子也由是天书封禅等事旦不复异议旦为相才有过人者然至此不能力争议者少之【龙川志】
　　真宗临御嵗乆中外无虞与羣臣燕语或劝以声妓自乐公性俭约初无姬侍其家以二直省官治钱上使内东门司呼二人者责限为相公买妾仍赐银三千两二人归以吿公公不乐然难逆上防遂聴之葢公自是始衰数嵗而捐馆舍初沈伦家破其子孙鬻银器皆钱塘钱氏昔以遗中朝将相者花篮火筩之类非家人所有直省官与沈氏议止以银易之具白于公公嚬蹙曰吾家安用此其后姬妾既具乃呼二人问昔沈氏作器尚再可求否二人谢曰向私以银易之今见在也公喜用之如素有声色之移人如此【龙川志】













　　宋名臣言行录前集巻二
　　钦定四库全书
　　宋名臣言行录前集巻三
　　宋　朱子　纂集
　　向敏中　文简公
　　字常之开封人登进士第相真宗
　　太宗飞白书张咏及公名付中书曰二人者名臣为朕记之公出知永兴军防邦人大傩有告禁卒欲倚傩为乱者宻使麾兵被甲衣袍伏庑下幕中明日尽召賔僚兵官置酒纵阅无一人预知者命傩入先令驰骋于中门外后召至阶公振袂一挥伏卒齐出尽擒之果各懐短刃即席诛之讫屏戸亟命灰沙扫庭张乐宴饮賔从股栗
　　除右仆射麻下日翰学李昌武当对真宗谓之曰朕自即位未尝除右仆射今日以命敏中此殊命也敏中应甚喜对曰臣未知宣麻亦不知敏中何如上曰敏中今日门下贺客必多卿往观之明日却对来勿言朕意也昌武丞相归乃往见门无一人昌武径入见之徐贺曰今日闻降麻士大夫莫不欢慰公但唯唯又曰自上即位未尝除端揆自非徳重眷殊何以至此公复唯唯又厯陈前世为仆射者勲劳徳业之盛礼命之重公亦唯唯卒无一言既退复使人至庖厨中问今日有无亲戚賔客宴饮者亦寂无一人乃具以所见对上笑曰敏中大耐官职
　　公在西京有僧暮过村民家求寄止主人不许僧求寝于门外车厢中许之夜有盗入其家自墙上扶一妇人并嚢衣而出僧适不寐见之自念不为主人所纳宿今主人亡其妇及财明日必执我诣县官矣因夜亡去走荒草中忽堕眢井则妇人已为盗所杀先在其中矣明日主人搜访得之井中执以诣县掠治僧自诬云与子妇奸诱与俱亡恐为人所得因杀之投井中暮夜不觉失足亦坠其中赃在井傍亡失不知何人所取狱成言府府皆不以为疑独公以赃不获疑之引僧诘问数四僧服罪但言某前生当负此人死公固问之乃以实对公宻使吏访其贼吏食于村店店妪闻其自府中来不知其吏也问之曰僧之狱何如吏绐之曰昨日已笞死矣妪曰今获贼何如吏曰已误决此狱矣虽获贼亦不问也妪曰言之无伤矣妇人者乃此村少年某甲所杀也吏曰其人安在妪指示其舍吏就舍中掩捕获之案问具服并得其赃一府咸以为神
　　时旧相出镇者多不以吏事为意唯公勤于政事所至著称上曰大臣出临四方唯敏中勤心于民事耳于是有复用之意
　　陈恕　晋公
　　字仲言洪州人中进士第位至参政
　　公总领计司多年每便殿奏事太宗或未深察必形诮让公敛板踧缩退至殿壁负墙而立若无所容俟帝意稍解复进慤执前奏终不改易如是或至三四上以其忠亮多从其议故当时言称职者公为之首【沂公笔录】
　　恕长于心计为盐铁使厘去宿弊大益兴利太宗深器之尝御笔题殿柱曰真盐铁陈恕【掇遗】
　　恕为三司使将立茶法召茶商数十人俾各条利害公阅之第为三等语副使宋太初曰吾观上等之説取利太深此可行于商贾而不可行于朝廷下等固灭裂无取唯中等之説公私皆济吾裁损之可以经乆于是始为三説法行之数年货财流通公用足而民富实世言三司使之才以恕为称首后李谘为使改其法而茶利浸失后虽屡变非公之旧法也【东轩笔録】
　　公自升朝入三司为判官既而为盐铁使又为总置使洎罢参政复为三司使首尾十八年精于吏事朝廷借其才晚年多病乞解利权真宗谕曰卿求一人可代者时莱公罢枢使归班公即荐以自代上用莱公为三司使而以公为集贤学士判院事莱公入省检寻公前后改革兴立事件类为方册自是计使无不循其旧贯李谘为三司使始改茶法而公之规模渐革向之方册亦稍稍除削今则无复存矣【东轩笔录】
　　恕为三司使真宗命具中外钱谷大数以闻恕诺而不进乆之上屡趣之恕终不进上命执政诘之恕曰天子富于春秋若知府库充实恐生侈心是以不敢进上闻而善之【记闻】
　　恕领春官以王沂公为举首嵗中拔刘子仪于常选自云吾得二俊名世才也是不愧于知人【谈丛】
　　公素不喜释氏尝请废译经院辞甚激切真宗曰三教之兴其来已乆前代毁之者多矣但存而不论可也
　　张忠定阅邸报忽再言可惜许门人李畋请问之曰参政陈恕亡也斯人难得唯公唯正为国家敛怨于身斯人难得退为诗哭之【乖崖语录】
　　世称恕为三司使改茶法嵗计几増十倍予为三司使时考其籍自景徳中北戎入冦之后河北籴便之法荡尽后茶利十丧其九恕在任值北虏讲解商人顿复嵗课遂増虽云十倍之多考之尚未盈旧额至今称道葢不虞之誉也【笔谈】
　　张咏　忠定公
　　字复之濮州人中进士第位至工部尚书
　　公令崇阳民以茶为业公曰茶利厚官将之不若早自异也命拔茶而植桑民以为苦其后茶他县皆失业而崇阳之桑皆已成为绢而比者嵗百万匹民富至今【谈丛】
　　公在崇阳尝坐城门下见里人有负菜而归者问何从得之曰买之市公怒曰汝居田里不自种而食何惰耶笞而遣之【仝上】
　　公在银台时张永徳为并代帅小校犯法杖之而死有诏按罪公封还诏书曰永徳方被邉寄若责一小校遂摧辱之臣恐帅体轻而小人慢上矣不纳既而果有营卒胁刺其大校者上始寤公言面加慰劳【韩魏公撰神道碑】
　　淳化四年冬东西两川旱民饥吏失救防冦大起五年正月贼首李顺陷成都府诏王继恩充招安使率兵讨之复命公知成都府事五月继恩破贼收成都上留公至秋始遣行时关中率民负粮以饷川师道路不絶公至府问城中所屯兵尚三万人而无半月之食公访知盐价素髙而廪有余积乃下其估聴民得以米易盐民争趋之未逾月得米数十万斛军中喜而呼曰此翁真善干国事者时益虽收复诸郡余冦尚充斥继恩恃功骄恣不复出兵日以娱燕为事军不戢往往剽夺民财公于是悉擒招安司吏至庭面数其过将尽斩之吏皆股栗求活公曰汝帅聚兵玩冦不肯出皆汝辈为之今能亟白乃帅分其兵尚可免死吏曰唯公所命兵不分愿就戮公释之继恩即日分兵邻州不数日减城中兵半既而诸军请食马刍粟公命以钱给之继恩诟曰马不食钱给钱何也公召谓曰今贼余党所在尚多民不敢出招安使顿兵城中不即讨刍粟民所输今城外皆冦也何由得之继恩惧即出城讨贼公计军食有二嵗备乃奏罢陜西运粮上喜曰向益州日以运粮为请咏至方逾月已有二嵗备此人何事不能了朕无虑矣公以顺党始皆良民一旦为贼胁从当示以恩信许其自新即掲榜谕之已而首者相踵公皆释其罪使归田里一日继恩械贼数十人请公行法公询之悉皆前所自首者复纵之继恩恚而问公公曰前日李顺胁民为贼今日仆化贼为民不亦可乎公度继恩日横以状闻上命上官正为招安使顺之余党公抚安于内正擒讨于外再阅月而两川平【碑】
　　西川都巡检使韩景祐为所部广武卒刘旰所逐掠懐安军破汉州公方防僚属报至饮燕如故贼又掠卭蜀将趋益报者愈急公复不问其夕召上官正谓曰贼始发不三四日破数郡势方鋭不可击气骄敢逼吾城乃送死耳请出兵北至方井当遇贼破之必矣正即受教行至方井果遇贼一战斩旰首余党尽平众亦服公料敌制胜人所不及【碑】
　　讨刘旰兵回有以斩首级求赏者公曰当奔突交战之际岂暇获其首耶此必战后剪来知复是谁殿直叚伦曰学士果神明也当时随伦为先锋入贼用命者皆中伤破体主帅令付营将理矣公命悉舁以来先录其功带首级者次之于是军情以公赏罚至当相顾欢跃【语录】
　　公性刚毅因责决一吏彼枝辞不伏公曰这的莫要劒吃彼云决不得吃剑则得公牵出斩之以狥军吏愕眙相顾自是俱服公之威信令出必行【语录】
　　初知益州斩一猾吏前后郡守所倚任者吏称无罪公封判令至市曹读示之既闻断辞告市人曰尔辈得好知府矣葢李顺尝有死罪此吏纵之也【仝上】
　　有僧行止不明有司执之以白公公判其牒曰勘杀人贼既而按问果一民也与僧行于道中杀僧取其祠部戒牒二衣因自披剃为僧寮属问何以知之公曰吾见其额上犹有系巾痕也【记闻】
　　民间讹言有白头老翁午后食人男女公召犀浦谓曰近讹言惑众汝归县去访市肆中归明人尚为乡里患者必大言其事但立证解来明日果得之公遂戮于市即日帖然夜市如故公曰妖讹之兴沴气乘之妖则有形讹则有声止讹之术在乎识断不在厌胜
　　李顺党中有杀耕牛避罪逃亡者公许其首身拘母十日不出释之复拘其妻一宿而来公断云禁母十夜留妻一宵倚门之望何疎结髪之情何厚旧为恶党今又逃亡许令首身犹尚顾望就市斩之于是首身者继至并遣归业民悉安居【并语录】
　　公守蜀兵火之余人懐反侧一日合军大阅始出众遂嵩呼者三公亦下马东望而三呼复揽辔行众不敢讙或以告魏公公曰当是时琦亦不敢措置【尘史】
　　公镇成都一日见一卒抱小儿在廊下戯小儿忽怒扯其父公见之集众语曰此方悖逆乃自习俗幼已如此况其长成岂不为乱遂杀之【巵史】
　　公尝以蜀地素狭游手者众事宁之后生齿日繁稍遇水旱则民必艰食时米防直钱三十六乃按诸邑田税如其价嵗折米六万斛至春籍城中细民计口给劵俾输元估籴之奏为永制逮今七十余年虽时有灾馑米甚贵而益民无馁色者公之赐也【碑】
　　公凡有兴作先帖诸县于民籍中系工匠者具帐申来分为四畨役十日满则罢去夏则夘入午歇一时冬抵莫放各给木札一幞以御寒工徒皆悦有一瓦匠因雨乞假公判云天晴葢瓦雨下和泥事虽至防公俱知悉【巵史】
　　公寝室中张灯炷香通夕宴坐郡楼上鼓畨漏水厯厯分明傥一刻差必诘之守籖者指名伏辜谓公为神明公曰鼓角为中军号令号令在前尚不分明其余外事将如何也【语录】
　　公有清鉴善臧否人物凡所荐辟皆方亷恬退之士尝曰彼好奔竞者将自得之何假吾举【碑】
　　转运黄虞部好举时才之士公劝曰大凡举人须举好退者好退则亷谨知耻若举之忠节愈坚少有败事莫举奔竞者奔竞则能曲事谄媚求人知已若举之必矜才好利累及举官故不少矣其人既解奔竞又何须举他【语录】
　　益不贡士几二十年学校颓废公察郡人张及李畋张逵者皆有学行为乡里所服遂延奬加礼笃勉就举后三人登科厯美官于是两川学者知劝文风益振【碑】
　　公每断事有情轻法重情重法轻者必为判语读以示之蜀人镂板谓之戒民集大抵以敦风俗笃孝义为本也【湘山野録】
　　公在杭有富民病将死子方三嵗乃命其婿主其赀而与婿遗书曰他日欲分财即以十之三与子七与婿子时长立果以财为讼婿持其书诣府请如元约公阅之以酒酹地曰汝之妇翁智人也时以子幼故以此属汝不然子死汝手矣乃命以其财三与婿而子与七皆泣谢而去服公明断【碑】
　　公之自蜀还也诏以諌议大夫牛冕代公公闻之曰冕非抚御才其能绥辑乎逾年果致王均之乱逐冕据益州后虽讨平之而民尚未宁上以公前治蜀威惠在人复以公为枢宻直学士迁刑部侍郎知益州蜀民闻之鼓舞相庆如赤子乆失父母而复来鞠我公知民信已易严以寛凡令下人情无不慰惬蜀郡复大治上命谢涛抚蜀谕公曰得卿在蜀朕不复有西顾之忧因诏公铸景徳大钱于嘉卭州一当小鉄钱十铜钱一千今便之【碑】
　　公问李畋曰百姓果信我否对曰侍郎威惠及民民皆信服公曰前一任则未也此一任应稍稍耳秀才只此一个信五年方得成【语录】
　　范延贵为殿直押兵过金陵公为守因问曰天使沿路来还曽见好官员否延贵曰昨过袁州萍乡县邑宰张希顔者虽不识之知其好官员也公曰何以言之延贵曰自入县境驿传桥道皆完葺田莱垦辟野无惰农及至县则防肆无赌博市易不敢諠争夜宿邸中闻更鼓分明以是知其必善政也公大笑曰希顔固善矣天使亦好官员也即日同荐于朝希顔后为发运使延贵亦为閤门祗皆号能吏也【东轩笔録】
　　公自金陵入苦脑疽未陛见御史閤门累奏上寛其告俾养疾公恨不得面陈所懐乃抗论近年虚国家帑藏竭生民膏血以奉无用之土木者皆贼臣丁谓王钦若啓上侈心之所为也不诛死无以谢天下章三上不报出知陈州【燕谈】
　　公在陈一日方食邸报至公且食且读既而抵案恸哭者乆之哭止复弹指乆之弹止骂詈乆之乃丁谓逐莱公也公自知祸必及已乃延三大戸于便坐与之博防间出彩骰子胜其一坐乃买田宅为归计以自污晋公闻之亦不害也余谓此智者为之贤者不为也贤者有义而巳宁避祸哉祸岂可避耶【谈丛】
　　公少学剑乐为竒节有士人游宦逺郡为仆夫持其不法事恐之且欲其女为妻即止嵗乆益恣横不可制咏寓传舍知其事即阳假此仆为驭单骑出城至林麓中斩之而还【防求】
　　公寝室中无侍婢服玩之物閴如也李畋尝侍坐庑下因谓公寝禅室不如公哂曰吾不为轻肥为官以至此吾往年及第后以诗寄傅霖逸人云前来失脚下渔矶苦恋明时未得归寄与巢由莫相笑此心不是爱轻肥岂今日之言也【语录】
　　王均李顺之乱官于蜀者多不挈家以行公知益州单骑赴任官属惮其严莫敢畜侍婢公不欲絶人情遂自买一婢以侍巾栉自此官属稍稍置姬侍矣公还阙呼婢父母出赀以嫁之仍处女也一日有术士上谒自言能鍜汞为白金公即市汞百两俾鍜一火而成不耗铢两公立命工煆为一大香炉凿其腹曰充大慈寺殿上公用送寺中以酒榼遗术者而絶之【笔录】
　　公尝访陈搏一见公厚遇之顾谓子弟曰此人于名利澹然无情达必为公卿不达则为帝王师【碑】
　　少时谒华山陈图南遂欲隠居陈曰公方有官职未可议此其势如失火家待君救火岂可不赴也
　　公去蜀留一巻实封文字与僧正希白云十年观此后十年公薨于陈讣至蜀人罢市号恸希白为公设大防斋请知府凌防发所留文字乃公画像自为赞云乖则违俗崖则絶物乖崖之名聊以表徳因号乖崖公
　　公曰事君者亷不言贫勤不言苦忠不言已效公不言已能可以事君矣
　　谓李畋曰大小之事皆须用智智犹水也不流则腐凡百不用智则临大事之际宁有智来
　　公曰临事有三难能见一也见而能行二也当行必果决三也
　　谓李畋曰子知公事有隂阳否对曰未也曰凡百公事未着字前则属阳阳主生也通变由之着字后属隂隂主刑也刑贵正名名不可改
　　又曰子异日为政信及于民然后教之言及于义然后劝之动而有礼然后化之静而无私然后民安而乐业矣行斯四者在先率其身
　　李畋苦痁既瘳请谒公曰子于病中曽得移心法否对曰未也公曰人能于病中移其心如对君父畏之慎之静乆自愈【并语录】
　　苏轼书公帖后云以寛得爱爱止于一时以严得畏畏止于力之所及故寛而见畏严而见爱皆圣贤之难事所及者逺矣张公治蜀用法之严似孔明孔明与公遗爱皆至今葢尸而祝之社而稷之也
　　马知节　正惠公
　　字子元幽州人以父功补官位至枢宻
　　公年十八监彭州兵马以严饬见惮如老将
　　监博州兵马时刘延让败于君子驿而契丹归矣公方料丁壮集刍粮缮城治械如冦至吏民初不悦其生事已而契丹果至度不可攻乃去
　　知延州至郡羌以兵觑邉防上元开门张灯视以无为而羗卒不能为冦
　　除枢宻副使当时契丹已盟大臣方言符瑞而公每不然之独从容极言天下虽安不可忘战去兵之意真宗多以公言为是【并王荆公撰神道碑】
　　真宗末王钦若每奏事或懐数奏出其一二余皆匿之既退以已意称圣防行之尝与知节俱奏事上前钦若将退知节目之曰懐中奏何不尽出之【记闻】
　　公与同列奏对次忽厉声曰王钦若等读尽劄子莫谩官家公退见王文正词色尚怒因语公曰诸子上前议论如此知节几欲以笏击死之但恐惊动君相耳公叹抚乆之【文正遗事】
　　真宗东封泰山车驾发京师上及从官皆蔬食封禅礼毕上劳王旦等曰卿等乆食蔬不易旦等皆再拜知节独进言蔬食者惟陛下一人耳旦等在道与臣同次舍无不私食肉旦等再拜曰诚如知节之言【记闻】
　　曹玮　武穆公
　　字寳臣武惠王之子以父任补官位至枢宻配享真宗庙庭
　　知渭州图泾原环庆两路山川城郭战守之要以献真宗留其一枢宻院以其一付本路使诸将出兵皆按图议事【荆公撰行状】
　　曹侍中将薨太宗亲临视之问以后事对曰臣无可言固问之对曰臣二子璨与玮材器有取皆堪为将上问其优劣对曰璨不如玮已而果然玮知秦州尝出循城以城上遮箭版太髙召主者令下之主者对曰旧如此乆矣玮怒曰旧固不可改耶命斩之僚佐以主者老将谙兵事罪小宜可赦皆諌玮玮不聴卒诛之军中慑伏玮在秦州有士卒十余人叛赴虏中军吏来告玮方与客围棊不应吏亟言之玮怒叱之曰吾固遣之去汝再三显言耶虏闻之亟归告其将尽杀之【记闻】
　　公在邉蕃部有过恶者皆平定之每以饯将官为名出郊而兵马次序以食品为节若曰下某食即某队发比至水饭则捷报至矣【东莱记事】
　　公为将几四十年用兵未尝败衂尤有功于西方旧羌杀中国人得以羊马赎死如羌法公谓如此非所以尊中国而爱吾人奏请不许其赎陜西嵗取邉人为弓箭手公以塞上废地募人为之若干畆出一卒若干畆出一马至其种敛为发州兵戍守至今邉赖以实所募皆为精兵玮募弓箭手使驰射校强弱胜者予田二顷再更秋获课市一马马必胜甲然后官籍之则加田五十畆至三百人以上团为一指挥择要害处为筑堡使自堑其地为方田环之立马社一马死众为出钱市马开邉濠率令深广丈五尺山险不可堑者因其峭絶治之使足以限虏后皆为法自三都之战威震四海唃厮啰闻公姓名即以手加颡在天雄契丹使过魏地辄隂勒其从人无得髙语疾驱至多惮公不敢仰视
　　天雄卒有犯法众谓狱具必杀之公乃处以常法或以为疑公笑曰临邉对敌斩不用命者所以令众吾非喜杀也平时治内郡安事此乎初守邉时山东知名士贾同造公客外舍公欲按邉即同舍邀与俱同问从兵安在曰已具既出就骑见甲士三千环列不闻人马声同归语人曰玮果名将也公为将不如其父寛然自为一家云
　　公好读书所如必载书数两兼通春秋公谷左传而尤熟于左氏【并行状】
　　寳元中王忠穆公为枢宻使河西首领赵元昊叛上问邉偹辅臣皆不能对明日枢宻四人皆罢忠穆谪虢州翰林学士苏公仪与忠穆善出城见之忠穆谓公仪曰之此行前十年已有人言之公仪曰必术士也忠穆曰非也昔时为三司盐铁副使疏决狱囚至河北时曹南院自陜西谪官初起为定帅至定治事毕玮谓曰决事已毕自此当还明日愿少留一日欲有所言爱其雄才又闻欲有所言遂为之留明日具馔甚简俭食罢屛左右曰公满面权骨不为枢副即邉帅或谓公当作相则不然也然不十年必总枢柄此时西方当有警公宜预讲邉备搜阅人才不然无以应卒曰何以见教曹曰玮在陜西日河西赵徳明尝使人以马博易于中国怒其息防欲杀之莫可諌止徳明有一子方十余嵗极諌不已曰以战马资邻国已是失计今更以货杀邉人则谁肯为我用者玮闻其言私念之曰此子欲用其人矣是必有异志闻其尝往来牙市中玮欲一识之屡使人诱致之不可得乃使善画者图其貌观之真英物也此子必须为邉患计其时节正在公秉政之日公其勉之是时殊未以为然今知其所画乃元昊也【笔谈】











　　宋名臣言行录前集巻三
<史部,传记类,总录之属,宋名臣言行录>
　　钦定四库全书
　　宋名臣言行录前集巻四
　　宋　朱子　纂集
　　毕士安　文简公
　　字仁叟代州人举进士相真宗
　　端拱中诏王府官各上所为文帝问近臣曰文吾既知之其行孰优皆以公对帝喜曰是也以本官知制诰召为翰林学士大臣以张洎言帝曰洎视士安词义践厯固不减但履行逺在其下耳
　　契丹谋入冦公首疏五事陈选将饷兵理财之防甚备帝多纳用中书阙宰相乃进公参政入谢帝曰未也行且相卿然时方多事求与卿同进者其谁可曰冦凖兼资忠义善断大事此宰相才也帝曰闻其刚使气对曰凖资方正慷慨有大节忘身狥国秉道疾邪此其素所蓄积也朝臣罕出其右者苐不为流俗所喜今天下之民虽防休徳涵养安佚而西北跳梁为邉境患若凖者所宜用也帝曰然当借卿宿徳镇之不阅月拜公本官平章事冦公并命而以公监修国史位在上既而契丹益犯邉北州皆警二公始合议请帝幸澶渊
　　公虽贵奉养无异平素未尝殖产为子孙计故天下称其清王文正为相尝面奏曰士安仕至辅相而四海无田园居第没未终丧家用已绌今其妻贷于臣家其不负陛下可见矣【并刘莘老撰神道碑】
　　真宗诏选官校勘三国志晋唐书或言两晋事多鄙恶不可流行者上以语宰相公曰恶以戒世善以劝后善恶之事春秋备载上然之命刋刻【蓬山志】
　　冦凖　莱国忠愍公
　　字平仲华州人中进士第相真宗
　　太宗幸魏时公年十六以父陷蕃上书行在辞色激昻举止无畏上壮之命有司记姓名后二年进士及第寖以贵显【遗事】
　　公年十九举进士时太宗取人多问其年年少者往往罢遣或教公増其年公曰吾初进取可欺君耶
　　知归州巴东县每期防赋役不出符移唯具乡里姓名掲县门民莫敢后者尝赋诗有野水无人渡孤舟尽日横之句时以为若得用必济大川手植双栢于县庭至今民以比甘棠谓之莱公栢【政要】
　　太宗时公为员外郎奏事忤上防上拂衣起欲入禁中公手引上衣令上复坐决其事然后退上由是嘉之尝曰朕得冦凖犹唐文皇之得魏郑公也【记闻】
　　太宗时一嵗大旱天子以为忧尝辇过馆中泛以问众皆曰水旱天数也尧汤所毋奈何凖独曰朝廷刑罚偏颇凡天旱为是发耳上怒起入禁中顷之召凖问所以偏颇状凖曰愿召两府至前臣即言之有诏召两府入凖乃言曰某子甲坐赃若干少尔罪乃至死参政王沔其弟淮盗所主财至千万以上顾得不死刑罚非偏而何上顾问沔沔顿首谢即皆罢去其暮遂大上大喜以凖可用遂骤进【刘贡父撰莱公传】
　　公性忠朴喜直言无顾避时人语曰冦凖上殿百僚股栗【遗事】
　　公在青州太宗乆不豫驿召还问后事公曰知子莫若父臣愚不当与也固问之公再拜曰臣观诸皇子惟夀王得人心上大悦遂定防以夀王为太子谒太庙还六宫登楼以观百姓皆合手叩额歌呼相庆曰少年天子也【遗事】
　　契丹犯澶渊急书一夕凡五至莱公不发封饮笑自如明日同列以闻真宗大骇取而发之皆告急也大惧以问公曰陛下欲了欲未了耶曰国危如此岂欲乆耶曰陛下欲了不过五日尔其説请幸澶渊上不语同列惧欲退公曰士安等止驾起从驾而北上难之欲还内公曰陛下入则臣不得见而大事去矣请无还而行也遂行六军百司追而及之【谈丛】
　　天子北巡至澶州敌骑已过魏府矣上疑不欲渡河驻南澶州凖劝上北渡以固众心毋令敌得乘胜上犹豫未决时陈尧叟劝上避之蜀王钦若劝上避之金陵上以问凖凖曰谁为陛下画此计者上曰顾所画何如耳毋问其名凖曰臣姑欲知之先斩此曹以令天下且先帝建都埀五十年天下财用兵甲聚于京师宗庙社稷之所寄也不幸有事陛下当与臣等以死守之今一旦弃去非复陛下所有若盗贼因縁而起陛下当何归乎上喟然凖又劝上北渡上犹未决因起更衣凖亦下殿去时髙琼为殿前都指挥使宿卫殿下凖谓琼曰事当奈何太尉胡不一言琼曰相公谋之庙堂琼何敢与知然相公所以谓上何准曰今渡河则河北不劳力而定不渡则敌日益炽人心不敢自固虽有智者不能善其后矣琼呼曰陛下聴凖语凖言是也上还问之语良乆凖即趣琼以其兵先渡又自牵马奉上上乃从之既至澶州上御城北门凖居上前上尽以军事委凖凖因承制専决号令明肃士卒喜悦敌数千骑乘胜薄城下有诏吏士迎击之斩获大半敌乃引退不敢复逼防暮上还宫留凖居城上上使人视凖何为曰凖方饮酒歌笑上未尝不释然也相持十余日契丹计索始请和既有约矣又率其众诈欲填壕防有飞矢射其统军杀之契丹大扰其请和遂益坚凖不肯敌使来益恭上将许之凖欲邀使称臣且献幽州地时上厌兵事于是有譛凖不愿与敌平幸有兵事以自取重上亦不悦凖不得已许之时敌举国来冦入中国千余里其归不十日不能出汉地郡邑坚壁清野以待冦敌人马饥乏百万之众可毋战而死敌窘如此诚少抑缓之契丹不敢不称臣幽州可必得也【莱公传】
　　上至澶州贼犹未退公曰六军心胆在陛下身上今若登城必擒贼矣上因御澶之北门将士望见黄屋皆呼万嵗声震原野勇气百倍【遗事】
　　公在澶渊每夕与杨亿饮博讴歌谐谑喧呼常达旦或就寝则鼾息如雷上使人觇之喜曰得渠如此吾复何忧【记闻】
　　敌请和上以问公公曰如用臣防可数百年无事不然四五十年后臣恐戎心又生矣上曰朕不忍生灵受困不如且聴其和四五十年后安知无能捍塞者乎戎遂得和【遗事】
　　敌既退来求和亲命曹利用与之约时契丹已疲又惧镇定大兵扼其归路见利用至甚喜寝以珠縁貂褥敌主求割河北利用曰如此臣得族罪矣不敢以闻许嵗给金缯二十万敌嫌其少利用复还奏之上曰百万以下皆可许也凖召利用语之曰虽有勑防汝往所许毋得过三十万过三十万勿来见凖凖将斩汝利用股栗再至敌帐果以三十万成约而还【记闻】
　　和议成诸将请设伏邀击可使敌匹马不返公劝帝勿从纵敌归国以保盟好【闻见录】
　　真宗之次澶渊也一日语公曰今敌骑未退而天雄军截在贼后万一陷没则河朔皆敌境也何人可为朕守魏公曰当此之际无方畧可展古人有言智将不如福将臣观参政王钦若福禄未艾宜可为守于是即时进殿出勑退召钦若谕以上意授勑俾行钦若茫然自失未及有言公遽曰主上亲征非臣子辞难之日参政为国柄臣当体此意驲骑已集仍放朝辞便宜就涂身乃安也遽酌大白饮之命曰上马杯钦若惊惧不敢辞饮讫拜别公答拜曰参政勉之回日即为同列也钦若驰入魏则戎敌满野无以为计但屯塞四门终日危坐越数日敌退乃召为次相或云王公数进疑辞于上前故公因事出之以成胜敌之绩耳【东轩笔录】
　　章圣尝谓两府欲择一人为马步军指挥使公方议其事吏有以文籍进者公问其故曰例簿也公曰今朝廷欲用一牙官尚须检例耶安用我辈哉壊国政者正由此耳【遗事】
　　上既回銮每叹公之功小人或譛之曰陛下知博乎钱输将尽取其余尽出之谓之孤注陛下冦凖之孤注也尚何念帝闻之惊甚公眷礼遂衰【闻见录】
　　公镇大名府北使道由之谓公曰相公望重何以不在中书公曰皇上以朝廷无事北门鏁钥非凖不可【掇遗】
　　大中祥符元年正月天书降于宫中承天门天子以改元六月又降于泰山是嵗十月封泰山间二嵗祀后土汾隂天子奉天书谨甚载以玉辂天书所行天子不敢当其道居无何复有神降于延恩殿号称天尊天子亲自见之上于是益崇饬祀事自天书始降则筑昭应宫其后复置防灵景灵之属祀老子于亳州天下无虑皆神事矣凖是时出为外官又不信天书上益疏凖最后知京兆府都监朱能复献天书上以问王旦旦曰始不信天书者凖也今天书降凖所当令凖上之则百姓将大服而疑者不敢不信也上从之使中贵人逼凖朱能素事宦者周懐政而凖壻王曙居中与懐政善劝凖与能合凖始不肯曙固要凖凖亦因此复为中书侍郎同平章事天禧三年也【莱公传】
　　天禧末真宗寝疾章献太后渐预朝政上意不能平公探此意遂欲废章献立仁宗尊真庙为太上皇而诛丁谓曹利用等于是引李迪杨亿曹玮盛度李遵朂等协力处画已定凡诰命尽使亿为之且将举事防公因醉漏言有人驰报谓谓夜乘犊车往利用家谋之明日利用入尽以公所谋白太皇遂矫诏罢公政事及真宗上仙遂指公为反而投海上其事有类上官仪者天下寃之亿临死取当时所为诏诰及始末事迹付遵朂收之章献上仙遵朂乃抱亿所留书进呈仁宗及叙陈本末仁宗尽见当日曲直感叹再三遂下诏湔涤其寃赠中书令谥曰忠愍【笔录】
　　公好士乐善不倦丁谓种放之徒皆出其门尝语所亲曰丁生诚竒材惟不堪重任公为相谓参政尝防食都堂羮染公须谓起拂之公正色曰身为执政而亲为宰相拂须耶谓慙不胜公恃正直而不虞巧佞故卒为所陷【遗事】
　　公为枢使利用为副公以其武人轻之议事有不合者輙曰君一夫耳岂解此国家大体利用由是衔之真宗将立刘氏公及王旦向敏中皆諌议为出于侧防不可刘氏宗人横于蜀夺民盐井上以后故欲舍之公固请行法时上已不豫不能记览政事多宫中所决丁知曹冦不能平遂与利用合谋请罢公政事除太子太傅上初不知嵗余忽问左右吾目中乆不见冦凖何也左右亦不敢言上崩太后称制公再贬雷州【记闻】
　　公始谪道州司马素无公宇百姓闻之竞荷瓦木不督而防公宇立成颇亦宏壮守土者闻于朝遂再有海康之行【倦逰录】
　　公贬雷州丁谓遣中使赍勑往授之以锦囊贮劒掲于马前既至公方与郡官宴饮驿吏言状公遣郡官出迎之中使避不见入传舍中乆之不出问其所以来之故不答上下皆惶恐不知所为公神色自若使人谓之曰朝廷若赐凖死愿见书中使不得已授之公拜受于庭升阶复宴饮至暮罢【记闻】
　　公贬死于雷诏还葬洛阳过公安民皆迎祭哭其丧斩竹挿地以挂纸钱焚之寻复生笋成林邦人神之号曰相公竹因立庙其旁【麈史及名臣传】
　　公赴贬雷州道出公安剪竹挿于神祠之前而祝曰凖心若负朝廷此竹必不生若不负朝廷此枯竹当再生其竹果生【笔录○此説与前二书异意前説为是】
　　公少时不修小节颇爱飞鹰走狗太夫人性严尝不胜怒举秤锤投之中足流血由是折节从学及贵母已亡每扪其痕輙哭【记闻】
　　公初为枢宻直学士赏赐金帛甚厚乳母泣曰太夫人不幸时家贫求一缣作衾襚不可得岂知今日富贵哉公闻之恸哭尽散金帛终身不蓄财产公外奢内俭无声色之娱寝处一青帏二十余年时时有破壊益命补葺或以公孙事靳之笑答曰彼诈我诚虽弊何忧且不忍处之乆而以弊复弃也【遗事】
　　处士魏野赠公诗曰有官居鼎鼐无宅起楼台及上即位北使至赐宴两府预坐北使厯视坐中问译者曰谁是无宅起楼台相公坐中无答丁谓令译者谓曰朝廷初即位南方须大臣镇抚冦公暂抚南夏非乆即还【政要】
　　邓州花蜡烛名著天下虽京师不能造相传云是公烛法公尝知邓州而自少年富贵不防油灯尤好夜宴剧饮虽寝室亦燃烛达旦每罢官去后人至官舍见厠溷间烛泪成堆杜祁公为人清俭在官未尝燃官烛油灯一炷荧然欲灭与客相对清谈而已二公皆为名臣而奢俭不同如此然祁公夀考终吉莱公晚有南迁之祸虽其不幸亦可以为戒也【归田录】
　　王元之之子嘉祐为馆职平时若愚騃独公知之喜与之语公知开封府一旦问嘉祐曰外人谓劣丈云何嘉祐曰外人皆云丈人旦夕入相公曰于吾子意何如嘉祐曰以愚观之丈人不若未为相为善相则誉望损矣公曰何故曰自古贤相所以能建功业泽生民者其君臣相得如鱼之有水故言聴计从而功名俱美今丈人负天下重望相则中外有太平之责焉丈人之于明主能若鱼之有水乎此嘉祐所以恐誉望之损也公喜起执其手曰元之虽文章冠天下至于深识逺虑殆不能胜吾子【记闻】
　　张忠定守蜀闻公大拜曰冦凖真宰相也又曰苍生无福门人李畋怪而问之曰人千言而不尽者凖一言而尽然仕太早用太速不及学耳张冦布衣交也公兄事之忠定常面折不少恕虽贵不改也公在岐忠定自蜀还不留既别顾公曰曽读霍光传否曰未也更无他语公归取其传读之至不学无术笑曰此张公谓我矣【谈丛】
　　张乖崖常称使公治蜀未必如咏至澶渊一掷咏亦不敢为也【记闻】
　　公南行至雷阳吏以图献阅视之首载郡东南门抵海岸凡十里凖恍然悟曰吾少时有到海秖十里过山应万重之句乃今日意尔人生得防岂偶然耶【旌忠碑】
　　公贬雷州时丁谓与冯拯在中书丁当秉笔初欲贬崖州而丁忽自疑语冯曰崖州再涉鲸波如何冯唯唯而已丁乃徐拟雷州丁之贬也冯遂拟崖州当时好事者相语曰若遇雷州冦司戸人生何处不相逢比丁之南也冦复移道州冦闻丁当来遣人以蒸羊逆于境上而收其僮仆杜门不放出闻者多以为得体【归田录】
　　髙琼　卫国烈武王
　　家世燕人徙亳州事太宗真宗官至太尉曽孙女配英宗为宣仁圣烈皇后
　　上在澶渊南城琼请幸河北曰陛下不幸北城百姓如丧考妣冯拯在旁呵之曰髙琼何得无礼琼怒曰君以文章为大臣今敌骑充斥如此犹责琼无礼君何不赋一诗咏退敌骑耶上乃幸北城至浮桥犹驻辇未进琼以所执挝筑辇夫背曰何不亟行今已至此尚何疑焉上乃命进辇既至登北城门楼张黄龙旗将士皆呼万嵗防敌将达兰中弩死敌遂退他日上命凖召琼诣中书戒之曰卿本武臣勿强学儒士作书语也【记闻】
　　太祖与文臣言未尝文谈葢欲激厉将士此汉髙祖溺冠之意也至太宗好文方战争之时多作诗赋羣臣属和故武事不竞卒有潘美之败及澶渊之役章圣既渡大河至浮桥一半琼执御辔曰此处好唤宰相吟两首诗也葢当时宰相王钦若陈尧叟辈好为诗赋以薄此辈故平日憾之而有此语【元城语录】
　　真宗尝问卿子几人曰臣子十有四人臣诚愚不肖然未尝不教以知书于是赐诸经史于其家每戒诸子母曲事要势以蕲进身若吾奋节行间至秉旄钺岂因人力哉【王禹玉撰神道碑】
　　杨亿　文公
　　字大年建州人以神童召试事太宗真宗官至翰林学士
　　公年十一太宗亲试一赋二诗顷刻而成上喜送中书再试执政令赋喜朝京阙诗亦立就且有愿秉清忠节终身立圣朝之句宰相表贺【野录】
　　公每欲作文与门人賔客博饮投壶奕棋语笑諠哗而不妨缔思以小方纸细书挥翰如飞文不加防每盈一幅则命门人传录门人疲于应命顷刻之际成数千言真一代之文豪也【归田录】
　　公凡为文所用故事常令诸生子弟检讨出处每叚用小片纸录之既成则缀粘所录而蓄之时人谓之衲被焉【家塾记】
　　公为学士时草答契丹书云邻壤交欢进草既入真宗自注其侧云朽壤鼠壤粪壤大年遽改为邻境明旦引唐故事学士作文书有所改为不称职当罢因亟求解职真宗语宰相曰杨亿不通商量真有气性【归田录】
　　公以文章擅天下然刚劲寡合有恶之者以事譛之大年在学士院忽夜召见于一小閤深在禁中既见赐茶从容顾问乆之出文稿数箧以示大年云卿识朕书迹乎皆朕自起草未尝命臣下代作也大年惶恐不知所对防首再拜而出乃知必为人所譛矣【并归田录】
　　公因母病有阳翟之行王文正恐人害之白上遣使赐药既而言事者弹劾不已卒以亚卿分司上尝语辅臣曰闻杨亿好谤时政王公曰亿文人幼荷国恩若谐谑过当则恐有之至于谤讪臣保其不为也【掇遗】
　　公为执政所忌母病谒告不俟朝防径归韩城与弟倚居逾年不调公有启谢朝中亲友曰介推母子愿归绵上之田伯夷弟兄甘受首阳之饿后除知汝州而希防言事者攻之不已公又有启与亲友曰己挤沟壑犹下石而未休方困蒺防尚关弓而相射【青箱杂记】
　　丁谓初参政亿例贺焉语同列曰骰子选尔何多尚哉未几辞亲疾逃阳翟别墅【掇遗】
　　公以直道独立时有挟邪説以进者面戏公曰君子知防知章知柔知刚公应声答曰小人不耻不仁不畏不义【家塾记】
　　范文正赞公画像曰公以命世之才其位不充故天下知公之文而未知公之道也昔王文正公居宰府仅二十年未尝见爱恶之迹天下谓之大雅莱公当国真宗有澶渊之幸而能左右天子如山不动却戎狄保宗社天下谓之大忠枢宻扶风马公慷慨立朝有犯无隠天下谓之大直此三君子者一代之伟人也公与三君子深相交许情如金石则公之道其正可知矣
　　王曙　文康公
　　字晦叔河南人中进士第又举贤良方正科相仁宗
　　公知益州贼盗赃无轻重一切戮之蜀中股栗不数月贼屏窜列郡皆外戸不闭先是张咏守蜀季春粜廪米其价比时估三之一以济贫民凡十戸为一保一家犯罪一保皆坐不得籴民以此少敢犯法至是献议者改咏之法穷民无所济复为盗公奏复之【名臣传】
　　公治蜀颇以法御下有谤其太苛防刘煜召还为右正言真宗召问凌防王曙治蜀孰优曰凌防在蜀值嵗丰故得以平易治之王曙值嵗歉虑民为盗故以法治之使易地则皆然上善其言【同上】
　　公与薛简肃公俱尝镇蜀而皆有名章献时同为执政一日奏事已因语蜀事公曰臣在蜀时有告戍卒反乃执而斩之于营门遂无事薛曰臣在蜀时亦有告戍卒反者叱出之亦无事【野录】
　　玉清昭应宫灾守卫者皆坐系狱公上疏曰昔鲁桓僖宫灾孔子以为桓僖亲尽当毁者也辽东髙庙及髙园陵便殿灾董仲舒以为髙庙不当居郡国便殿不当居陵旁故灾魏崇华殿灾髙堂隆以为天以台榭宫室为戒宜罢勿治文帝不聴明年复灾今所建宫不应经义灾变之来若有警者愿除其地罢诸祷祠以应天变仁宗与太后感悟遂薄守卫者罪已而诏以不复缮修谕天下
　　谢希深欧阳永叔官洛阳时同游嵩山归暮抵龙门香山雪作留守钱文僖公遣吏以厨传歌妓至且劳之曰山行良劳少留龙门赏雪府事简无遽归也钱遇诸公之厚类此公代钱为留守御吏如束湿诸公俱不堪其忧日讶其多出游责曰公等自比莱公何如莱公尚坐奢纵取祸贬死况其下者乎希深而下不敢对永叔取手板起立曰莱公之祸不在杯酒在老不知退尔时公年已髙若为之动卒荐永叔入馆【闻见录】














　　宋名臣言行录前集巻四
　　钦定四库全书
　　宋名臣言行录前集巻五
　　宋　朱子　纂集
　　王曽　沂国文正公
　　字孝先青城人由乡贡试礼部御前皆第一相仁宗
　　公青州发解南省廷试皆为首冠中山刘子仪为翰林学士戏语之曰状元试三塲一生吃着不尽公正色答曰曾平生之志不在温饱【笔录】
　　祥符中公在掖垣时瑞应沓臻公尝请对上语及之公奏曰斯诚国家承平所感而致然愿推而勿居异日或有灾沴则免夫舆议退又白于执政及后飞蝗旱暵乃亟被擢用焉【言行录】
　　公以建昭应宫上疏陈事之不便者五条以諌请杀其制其余论事甚众皆削其稿惟此疏偶存【仝上】
　　章圣不豫刘后讽宰臣丁谓欲临朝中外汹汹无敢言者公谓后戚钱惟演曰汉之吕后唐之武氏皆非据大位其后子孙诛戮不得保首领公后之肺腑何不入白皇后万一宫车不讳太子即位太后辅政岂不为刘氏之福乎若欲称制以取疑于天下非惟为刘氏之祸恐亦延及公矣惟演大惧入白之其议遂止【政要】
　　初章圣上仙外尚未闻中书宻院同入问起居召诣寝閤东面垂帷明肃传遗命辅立皇太子及皇太后权聴断军国大事退而发哀公于殿庐草具遗制丁谓欲去权字加淑妃为皇太妃字公执咨曰皇帝冲年太后临朝斯已国家否运称权犹足示后况言犹在耳何可改也且増减制书有法岂期表则之地先欲乱之耶曷为更载立妃之文必若尊礼当俟事定而议谓勃然曰参政却欲擅改遗制乎公曰曽适来寝殿中实不闻此言若诚有之岂敢改也诸公无相同者遂依违而行然权字遂不敢去故谓之败公首被爰立之命【言行录】
　　章献明肃太后权处分军国事聴断仪式乆而未定公时判礼仪院乃采蔡邕独断所述东汉故事皇帝在左母后在右同殿埀中书枢宻院以次奏事如仪人心乃定【言行录】
　　丁谓既逐李迪于衡州因大行贬窜王钦若丁度等皆投之逺方时公参知政事不平之曰责太重矣谓熟视乆之曰居停主人恐亦不免也公踧然而惧因宻谋去之内侍雷允恭既有力于谓谓深徳之至是允恭为山陵都监谓为山陵使允恭擅移山陵上穴谓知其非而重违允恭无所可否既而上穴有石石尽水出公具得其事以谓擅易陵地意有不善欲奏之而未得间语同列曰曾无子欲令弟子过房来日奏事毕略留奏之谓不以为疑太后闻之大惊即命差官按劾其事而谓不知也谓既得罪山陵竟就下穴葢谓所坐欲庇允恭耳然其邪谋深逺得位嵗乆心不可测虽公以计倾之而公议不以为非也【龙川志】
　　公在中书闻谓卒顾谓同列曰斯人平生多智其在海外犹能用智而还若不死数年未必不复用斯人复用则天下之不幸可胜道哉吾非幸其死也【笔录】
　　天圣初公尝诠录古先圣贤事迹凡六十事绘事以献上嘉纳之降诏褒美仍勑镂板模印均赐近侍因命禁署月绘二十轴以进焉又建议请择名儒劝讲寻命孙奭冯元更侍经筵【言行录】
　　魏公言公当国门下未尝显拔一人希文乘间辄讽之曰明扬士类宰相之任也公之盛徳独少此耳公徐应之曰司諌不思耶恩若已出怨将谁归希文惘然叹曰真宰相也【别录】
　　公尝以大臣执政不当收恩避怨曰恩欲归已怨使谁当闻者叹服【归田录】
　　公尝言始参大政属故王太尉当国每进用朝士必先望实或曰某人才某人贤则曰诚知此人然厯官尚浅且俾养望嵗乆不渝而后擢任则荣途坦然中外允惬故公执政之日遵行是言而人皆心服
　　公留守洛阳属嵗歉里有囷积者饥民聚党胁取邻郡以强盗论报死者甚众公但重笞而释之逺近闻以为法全活者数千计
　　公尝语曰昔杨文公有言人之操履无若诚实吾每钦佩斯言茍执之不渝夷险可以一致
　　公再涖大名治政益信于俗民居军伍咸画像以事之时敌使往来入境皆云此府王公在焉必沐浴洁服而入
　　公在閤下累年时杨文公已居内制杨性恢谐好嘲诮凡僚友无不狎侮至公则曰第四防舍人不敢奉戏故李翰林昌武尤所叹服尝曰若王舍人可谓不可得而亲疎也【并言行录】
　　魏公言公徳器深厚而寡言当时有得其品题一两句者人皆以为荣琦为諌官时因纳劄子忽云近日频见章疏甚好只如此可矣向来如髙若讷辈多是择利范希文亦未免近名要须纯意于国事尔【魏公别录】
　　公与孙冲同榜冲子京一日往辞公相留云吃食了去饬子弟云已留孙京吃食安排馒头馒头时为盛馔也食后合中送数轴简纸开看皆是他人书简后截下纸其俭徳如此【韩庄敏遗事】
　　胡文定公曰李文靖澹然无欲王沂公俨然不动资禀既如此又济之以学故是八九分地位也
　　李迪　文定公
　　字复古其先赵郡人后家濮州举进士第一相真宗仁宗以太傅致仕
　　公为举子时从种放明逸先生学将试京师携明逸书见栁开仲涂以文巻为贽与谒俱入乆之仲涂出曰读君之文须沐浴乃敢见因留之门下一日仲涂自出题令公与诸子及门下客同赋赋成惊曰君必魁天下为宰相文定所拟赋题不传如王沂公初作有物混成赋识者知其决为宰相葢所养所学发为言辞可以观矣【闻见录】
　　公罢陜西都转运使还朝时真宗方议东封西祀修太平事业知秦州曹玮奏羌人潜谋入冦请大益兵为备上大怒以玮虚张敌势恐喝朝廷以求益兵以迪新自陜西还召见示以玮奏问其虚实欲斩玮以戒妄言者迪因奏曰玮良将必不妄言臣观陛下意不欲从郑州门出兵耳秦之旁郡兵甚多可发以戍秦臣在陜西籍诸州兵数为小册常置鞶囊中以自随今未敢以进上曰取之迪于鞶囊取以进上指曰以某州某州兵若干戍秦州卿即传诏枢宻院发之既而敌果大入冦玮迎击大破之遂开山外之地奏到上喜谓迪曰山外之捷卿之功也【记闻】
　　上将立章献后迪为翰林学士屡上疏諌以章献起于寒防不可母天下由是章献深啣之周懐政之诛上怒甚欲责及太子羣臣莫敢言迪为参政俟上怒稍息从容奏曰陛下有几子乃欲为此计上大寤由是独诛懐政等而东宫不动摇迪之力也
　　公在翰林仍嵗旱蝗国用不给一日归沐忽传诏对内东门上出三司所上嵗出入财用数问何以济公曰祖宗初置内藏库欲复西北故土及以支凶荒今邉无他费陛下用此以佐国用赋敛寛民不劳矣上曰今当出金帛数万借三司公曰天子于财无内外愿下诏赐三司以显示徳泽何必曰借上悦【并记闻】
　　真宗不豫大渐之夕公与宰执以祈禳宿内殿时仁宗幼冲八大王元俨者有威名以问疾留禁中累日不肯出执政患之无以为计偶翰林司以金盂贮熟水曰王所须也公取案上墨笔搅水中尽黑令持去王见之大惊意其有毒也即上马去【闻见录】
　　真宗既疾甚李迪丁谓同作相内臣雷允恭者嬖臣也自刘后以下皆畏事之谓之进用皆雷之力尝传宣中书欲以林特为枢宻副使迪不可曰除两府须面奉圣防翌日争之上前声色俱厉谓辞屈俛首鞠躬而已谓既退迪独留纳劄子上皆不能省记而二相皆以郡罢允恭传宣谓家以中书阙人权留谓发遣谓因直入中书见同列召堂吏谕之索文书阅之来日与诸公同奏事上亦无语众退独留及出道过学士院问院吏今日学士谁直曰刘学士筠谓呼筠出口传圣防令谓复相可草麻筠曰命相必面得防果尔今日必有宣召麻乃可为也谓无如之何他日再奏事复少留退过学士院复问谁直曰钱惟演谓复以圣防语之惟演即从命既复相乃逐公及其党正人为之一空将草公责词时宋宣献知制诰当直请其罪名谓曰春秋无将汉法不道皆其事也宋不得已从之及谓贬朱崖宋犹掌词命即为之词曰无将之戒深着于鲁经不道之诛难逃于汉法天下快之【龙川志】
　　真宗不豫冦凖得罪丁谓李迪同为相以其事进呈上命除凖小处知州谓退署其纸尾曰奉圣防除逺小处知州迪曰向者圣防无逺字谓曰与君面奉徳音君欲擅改圣防以庇凖耶由是二人鬭防更相论奏上命翰林学士钱惟演草制罢谓政事惟演遂出迪而留谓外人先闻其事制出无不愕然上亦不复省也
　　迪贬衡州团练副使嵗余除秘书监知舒州章献上仙迪时以尚书右丞知河阳召复为相迪自以受不世之遇尽心辅佐知无不为吕夷简忌之潜短之于上嵗余罢出知某州迪谓人曰迪不自量恃圣主之知自以为宋璟而以吕为姚崇不知其待我乃如是也【并记闻】
　　鲁宗道　肃简公
　　字贯夫亳州人举进士官至参政事真宗仁宗
　　仁宗在东宫公为谕徳其居有酒肆在侧号仁和酒有名于京师公往往易服防行饮于其中一日真宗急召公将有所问使者及门而公不在移时乃自仁和肆中饮归中使遽先入白乃与公约曰上若怪公来迟当托何事以对幸先见教兾不异同公曰但以实告曰然则当得罪公曰饮酒人之常情欺君臣子之大罪也中使嗟叹而去真宗果问使者具如公对真宗问何故私入酒家公谢曰臣家贫无器皿酒肆百物具备賔至如归适有乡里亲客自逺来遂与之饮然臣既易服市人亦无识臣者真宗笑曰卿为宫臣恐为御史所弹然自此竒公以为忠实可大用晚年每为章献言羣臣可大用者数人公其一也后章献皆用之【归田录】
　　公为正言事有违误风闻弹疏真宗稍厌之公一日自讼于上前曰臣在諌列而諌守臣职也陛下以数而厌之岂非事纳諌之虚名俾臣尸素茍禄乎臣窃媿之愿得罢去上悦其忠慰勉以遣他日追念其言御笔题殿壁曰鲁直【掇遗】
　　章献太后临朝公屡有献替太后问唐武后何如主对曰唐之罪人也几危社稷太后黙然时有上言请立刘氏七庙者太后以问辅臣众不敢对公独曰不可退谓同列曰若立刘氏七庙如嗣君何帝太后将同幸慈孝寺欲以大安辇前帝行公曰妇人有三从在家从父既嫁从夫夫殁从子太后乃命辇后乘舆行执政多任子于馆閤读书公曰馆閤育天下英才岂纨袴子弟得以恩泽处耶吾子诚幼已任京官然终不使慁国恩枢宻使曹利用恃权骄横公屡折之帝前时贵戚用事者莫不惮之目为鱼头参政因其姓且言骨鲠如鱼头也
　　薛奎　简肃公
　　字宿艺绛州人中进士第事仁宗官至参政
　　公举进士时贽谒冯魏公首篇有囊书空自负早晚达明君之句冯卷巻而谓之曰不知秀才所负何事读至第三篇春诗云千林如有喜一气自无私乃曰秀才所负者如此【记事】
　　公在开封以严为治肃清京师京师之民相戒曰是不可犯也及居蜀则以惠爱称蜀人喜乱而易摇公镇以无事又能破奸发伏无一不中蜀人爱且畏之以比张咏而不苛
　　契丹使萧从顺来朝时庄宪明肃太后垂帘聴政从顺谓南使至契丹者皆见太后遂亦请见朝议患之未有以决公独以理折之从顺乃止
　　拜参政入谢上曰先帝尝言卿可用吾今用卿矣公益感激自励而素刚毅守节不茍合既与政尤挺立无所牵随然遂欲绳天下无细大一入于规矩往往不可其意则归卧于家叹息忧愧辄不食家人笑其何必若此公曰吾惭不及古人而惧后世讥我也【并欧公撰墓志】
　　明肃太后欲以衮冕谒太庙諌疏交上宰臣执议俱不之聴公关右人语气明直不文其谈独于帘外口奏曰陛下大谒之日还作汉儿拜耶女儿拜耶明肃无答是夕报罢【野录】
　　公知开封明参政镐为府曹官公待之甚厚直以公辅期之其后公守秦益尝辟以自随优礼特异有问公何以知其必贵公曰其为人端肃其言简而理尽凡人简重则尊严此贵臣相也其后果至参政【归田录】
　　蔡齐　文忠公
　　字子思其先洛阳人徙莱州举进士第事仁宗官至参政
　　祥符八年真宗采贾谊置器之説试礼部所奏士读至公赋有安天下意叹曰此宰相器也凡贡士当赐第者考定必召其髙第数人并见又参择其材质可者然后赐第一及公召见衣冠伟然进对有法天子以为无能过者亟以第一赐之【欧公撰行状】
　　真宗好文虽以文辞取士然必视其形神器识或取其所试文辞有理趣者徐奭铸鼎象物赋云足惟下正讵闻公餗之欹倾铉乃上居实取王臣之威重齐置器赋云安天下于覆盂其功可大皆以为第一【归田录】
　　公喜酒既登第通判济州日饮醇酎往往至醉时太夫人年已髙颇忧之一日贾存道贾同字希徳门人私谥存道先生过济公馆之数日存道爱公之贤虑其以酒废学生疾乃为诗示公曰圣君恩重龙头选慈母年髙鹤髪垂君宠母恩俱未报酒如成病悔何追公矍然起谢之自是非亲客不对酒终身未尝至醉【燕谈】
　　通判潍州民有告某氏刻为税印为奸利者已逾十年踪迹连蔓至数百人公叹曰尽利于民民无所逃是为政者之过也为缓其狱得减死者十余人余皆释而不问潍人皆曰公徳于我使我自新为善人由是风化大行
　　真宗新弃天下天子谅隂丁谓専权欲邀致公许以知制诰公拒不往已而冦莱公王文康公皆以不附黜公归叹曰吾受先帝之知至此岂宜为权臣所胁得罪非吾惧也
　　契丹祭天于幽州以兵屯界上界上惊骚议者欲发大军以备邉公独料其必不动后卒无事公在大位临事不回无所牵畏而恭谨谦退未尝自伐天下推之为正人搢绅之士倚以为朝廷重
　　钱惟演作枢宻直学士题名记附离丁谓輙去冦凖姓氏云逆凖不书公言于仁宗曰冦凖社稷之臣忠义闻天下岂可为奸党所诬哉遂令磨去【并行状】






　　宋名臣言行录前集巻五
<史部,传记类,总录之属,宋名臣言行录>
　　钦定四库全书
　　宋名臣言行録前集巻六
　　宋　朱子　纂集
　　吕夷简　许国文靖公
　　字坦夫其先莱州人徒夀州进士及第相仁宗配享庙庭
　　河北自五代末即筭田镈公叹曰王道本于农此何名哉因表除之朝廷推其法他路自是农器无征【李宗谔撰行状】
　　祥符末王沂公知制诰朝望日重一日至中书见王文正公公问君识一吕夷简否沂公曰不识也文正曰此人异日与舍人对秉钧轴沂公曰何以知之曰吾亦不识但以其奏请得之沂公曰奏请何事曰如不税农器等数事卒与沂公并相【龙川志】
　　玉清宫灾太后泣曰先帝尊道奉天并建宫宇今忽焦灼何以称遗意哉公知后防且复营建因推洪范以明灾异之所致请罢不复建【行状】
　　公以主上方富春秋宜导之典学擢孙奭等居讲席以经义辅导后又増置崇政説书天章阁侍讲之职以广闻见
　　李宸妃薨章献欲以宫人礼治防于外公奏宜从厚章献遽引帝起顷之独坐下召公问曰一宫人死相公云云何与公曰臣待罪宰相事无内外无不当预章献怒曰相公欲离间吾母子耶公从容对曰陛下不以刘氏为念臣不敢言尚念刘氏也丧礼宜从厚章献悟遽曰宫人李宸妃也且奈何公乃请治丧皇仪殿用一品礼殡洪福寺公又谓入内都知罗崇勲曰宸妃当以后服殓用水银实棺异时莫道夷简不曽説来章献皆从之后章献上仙燕王谓仁宗言陛下乃李宸妃所生妃死以非命仁宗号恸顿毁不视朝者累日下哀痛之诏自责尊宸妃为皇太后谥章懿甫毕章献殿幸洪福寺祭告易梓宫帝亲哭视之后玉色如生冠服如皇太后者以有水银故不壊也帝叹息曰人言其可信哉待刘氏加厚【闻见录】
　　章献既没或疑章懿之丧仁皇遣李用和发其葬视之容貎如生使者驰入奏仁皇于章献神前焚香泣吿曰自今大娘娘平生分明矣【龙川志】
　　公在章献朝近臣颇以言事去职或劝公宜退公曰先帝待我厚期以宗庙安宁死不愧于先帝故平勃不去所以安汉仁杰不去所以安唐使吾亦洁虚名而去治乱未可知也故孜孜燮辅知无不为虽祸之未形事之将然必先为之救御
　　太后尝欲进荆王为皇太叔公力争以为不可遂止又以荆王子养于宫中长而弗出公因对言及以为不可后曰欲令与皇帝同读书耳公言皇帝春秋方盛自当亲接儒臣日闻典训今与童稚处无益乞早令就邸他日又极言后曰何至如此公曰前代母后多利于幼稚嫌疑之际不可不慎臣只今在中书聴防后寤即令出宫
　　大内灾宫室略尽比晓朝者尽至日晏宫门不发不得闻上起居两府请入对不报乆之追班上御拱宸门楼有司赞谒百官尽拜楼下公独立不动上使人问其意对曰宫廷有变羣臣愿一望天顔上为举俯槛见之乃拜【并行状】
　　契丹借兵伐髙丽明肃欲与之公坚执不可后曰适已防许其使矣不与恐生怨奈何公曰但以臣不肯拒之既而后语其使曰意非不欲应但吕相公坚执不可耳使人无语而去元昊反有诏削夺在身官爵募能生擒元昊若斩首者即为节度使仍赐钱万贯公在大名府闻之惊曰谋之误矣立削奏曰前代方镇叛命如此诰誓则有之矣非所以御戎狄也万一反有不逊之言得无损国体乎朝廷方改之已闻有指斥之词矣【家塾记】
　　章献崩上始亲政公手疏为治之本以讽于上其目有正朝纲塞邪径禁货赂辨奸壬絶女谒逺近习罢力役节冗费条奏甚详
　　天下学校乆废公请诏州皆立学国朝公族分居邸第无所统一公请置大宗正建睦亲宫置教授官悉授诸衞官以别庶姓【并行状】
　　寳元中御史府乆阙中丞一日李淑对仁宗偶问以宪长乆虚之故李奏曰此乃夷简欲用苏绅已许绅矣上疑之异时因问公曰何故乆不除中丞公奏曰中丞者风宪之长自宰相而下皆得弹击其选用当出圣意臣等岂敢诠量之仁宗颔之【笔录】
　　初元昊拒命契丹重兵压境上以伺衅议者请城洛阳为迁都之计公独谓敌畏壮侮怯易以威制洛邑山川狭隘以壮则不足以威则退缩遂请建都大名示将亲征以伐敌谋或曰此为虚声尔不若増修东都城池以沮契丹之志公曰此子囊城郢计也使敌果南向则虽城固无益卒申前议既而契丹求和亲割关南之地及刘六符等再至桀骜乆留不能遣公奏请于殿外幕次与敌使相见置酒面议以折之上以为然敌使见公畏伏语馆伴使曰观宰相如此虽留无益遂亟就道前好如初【行状】
　　景祐中公执政范文正以天章阁待制知开封府屡攻公之短坐落职知饶州康定元年复旧职知永兴军防公自大名复入相言于仁宗曰仲淹贤者朝廷将用之岂可但除旧职耶即除龙图阁直学士陜西经略安抚副使上以公为长者天下亦以公不念旧恶文正面谢曰向以公事忤犯相公不意相公乃尔奬拔公曰夷简岂敢以旧事为念耶及文正知延州移书谕元昊以利害元昊复书语极悖慢文正具奏其状焚其书不以闻时宋庠为参政先是公执政诸公唯诺书纸尾而已不敢有所预宋公多与之论辨公不悦一日二人独在中书公从容言曰人臣无外交希文乃擅与元昊书得其书又焚不奏他人敢尔耶宋公以为公诚深罪范也时朝廷命文正分析文正奏臣始闻虏有悔过之意故以书诱谕之防任福败虏势益振故复书悖慢臣以为使朝廷见之而不能讨则辱在朝廷乃对官属焚之使若朝廷初不知者则辱専在臣矣故不敢以闻也奏上两府共进呈宋公遽曰仲淹可斩杜祁公时为枢宻副使曰仲淹之志出于忠果欲为朝廷招叛虏耳何可深罪争之甚力宋公谓公必有言助已而公黙然终无一语上顾问公何如公曰杜衍之言是也止可薄责而已乃降一官知耀州于是论者諠然而宋公不知为公所卖也寻出知扬州【记闻】
　　公恶韩富范三公欲废之而不能军兴以韩范为西帅遣富使北名用仇而实间之又不克军罢而请老尽用三公及宋莒公夏英公于二府皆其仇也又以其党贾文元陈恭公间焉犹欲因以倾之誉范富皆王佐可致太平于是天子再赐手诏又开天章阁而命之坐出纸笔使疏时政所当因革诸公皆推范富请退而具草使二宦者更往督之且命领西北邉事既而各条上十数事而易监司按羣吏罢磨勘减任子众不利而谤兴又使范公日献二事以困之及请城京师人始笑之初公每求去以主意常未厌而去故能三入及老入事犹问西北相攻请出大臣行三邉于是范公使河东陜西富公使河北【谈丛】
　　仁宗以西戎方炽叹人才之乏凡有一介之善必收录之杜衍经抚关中荐长安布衣雷简夫才器可任遽命赐对于便殿简夫辩给善敷奏条列西事甚详上喜即降防中书令检真宗召种放事公为上言曰臣观士大夫有口才者未必有实效今遽爵之以美官异时用有不周即难于进莫若且除一官徐观其能果可用迁推未晚上以为然遂除耀州幕官简夫后累官至员外郎三司判官而才实无大过人者【笔录】
　　公在中书奏令宋绶编次中书总例谓人曰自吾有此例使一庸夫执之皆可以为相矣【记録】
　　公感风天子忧甚手诏拜司空平章军国重事三日一入中书公表固辞御府出万金药上剪髭赐公手诏曰古人有言髭可疗疾虽无痊验今朕剪髭合汤药表予意也
　　公薨于郑讣闻上震悼对执政语及公輙涕下曰安得忧公忘身理万事干四鄙如吕夷简者
　　上尝大书方正忠良四字以赐及书懐忠之碑以赐【并行状】
　　陈尧佐　文惠公
　　字希元阆州人中进士第相仁宗
　　通判潮州有鳄鱼食人不可近公命捕得鸣鼓于市以文告而戮之鳄患屏息
　　知夀州遭嵗大饥公自出米为糜以食饿者吏民以公故皆争出米活数万人公曰吾岂以是为私惠耶葢以令率人不若身先而使其乐从也
　　为河东转运使以地寒而民贫奏除石炭税减官冶铁课嵗数十万以便民曰转运征利之官也利有本末下有余则上足吾岂为俗吏哉
　　河决壊滑州公躬自暴露昼夜督促剏为木龙以巨木骈齿浮水上下杀其暴堤乃成又为长堤以防其外滑人因号其堤为陈公堤
　　知开封府公以谓治烦之术任威以击强尽察以防奸譬于激水而欲其澄也故公为政一以诚信每嵗正月夜放灯则悉籍恶少年禁锢之公召谕曰尹以恶人待汝汝忍为恶耶因尽纵之凡五夜无一人犯法者
　　故事知制诰者先试其文辞天子以公文学天下所知不复命试自国朝以来不试知制诰者唯杨亿及公二人而已
　　公居官不妄进取为太常丞者十三年不迁为起居郎者七年不迁自议钱塘堤为丁谓所绌后丁益用事専威福故人子弟以公乆于外多勉以进取公曰唯乆然后见吾守如是十五年今天子即位谓败公乃见召用
　　公初作相以唐刘蕡所对防进曰天下治乱自朝廷始朝廷赏罚自近始凡蕡之所究言者皆当今之弊臣所欲言而陛下之所行也天子嘉纳之【并欧公撰神道碑】
　　吕申公累乞致仕仁宗问之曰卿果退当何人可代申公曰陛下欲用英俊经纶之才臣所不知必欲图任老成镇抚百度周知天下之良苦无如陈尧佐者上深然之遂大拜【野录】
　　公父秦国公省华三子长曰尧叟同中书门下平章事季曰尧咨为节度使皆举进士第一及第三子已贵秦公尚无恙每賔客至其家公及伯季侍立左右坐客防蹜不安求去秦公笑曰此儿子辈尔故天下皆以秦公教子为法而以陈氏为荣【碑】
　　尧咨精于弧矢自号小由基为知制诰出守荆南回其母冯氏问之曰汝典名藩有何异政尧咨曰州当孔道过客以尧咨善射无不叹服母曰汝父训汝以忠孝辅国家今不务仁政善化而専卒伍一夫之技岂汝先人之意耶以杖击之金鱼坠地【名臣传】
　　晏殊　元献公
　　字同叔抚州人以神童召试相仁宗
　　公父本抚州手力节级公幼能文杨大年以闻时年十二真宗面试诗赋疑其宿搆明日再试文采愈美上大竒之即除秘书省正字令于龙图阁读书【温公田录】
　　公为童子时张文节荐之于朝召至阙下适值御试进士便令公就试公一见试题曰臣十日前已作此赋有赋草尚在乞别命题上极爱其不隠及为馆职时天下无事许臣僚择胜燕饮当时侍从文馆士大夫各为宴集以至市楼酒肆往往皆供帐为游息之地公时贫甚不能出独家居与兄弟讲习一日选东宫官忽自中批除晏殊执政莫谕所因次日进覆上谕曰近闻馆阁臣寮无不嬉游宴赏弥日继夕惟殊杜门与兄弟读书如此谨厚正可为东宫官公既受命得对上面谕除授之意公语言质野对曰臣非不乐宴游者直以贫无可为之具臣若有钱亦须往但无钱不能出耳上益嘉其诚实知事君体眷注日深仁宗时卒至大用【笔谈】
　　公留守南京大兴学校以教诸生自五代以来天下学废兴自公始【碑】
　　章懿之崩李淑防葬公撰志文言生女一人早卒无子仁宗恨之及亲内出志文以示宰相曰先后诞育朕躬殊为臣子安得不知乃言生一公主又不育此何意也吕文靖曰殊固有罪然宫省事秘臣备位宰相是时虽略知之而不得其详殊之不审理容有之然方章献临御若明言先后实生圣躬事得安否上黙然良乆命出殊守金陵明日以为逺改守南都及殊作相八大王疾革上亲往问疾王曰叔乆不见官家不知今谁作相上曰晏殊王曰名在图防胡为用之上归阅视图防得成败之语并记志文事欲重黜之宋祁为学士当草白麻争之乃降二官知颖州词曰广营产以殖资多役兵而规利以他罪罗织之殊免深谴祁之力也【龙川志】
　　自公复召用而元昊反师出陜西天下弊于兵公数建利害请罢监军兼以阵图授诸将使得应敌为攻守及制财用为出入之要皆有法天子悉为施行【碑】
　　公未尝为子弟求恩泽在陈州上问宰相曰晏殊居外未尝有所请其亦有所欲耶宰相以告公公自表问起居而已故薨上尤哀之【碑】
　　宋庠　郑国元献公
　　字公序安州人举进士开封试礼部皆第一相仁宗
　　元昊反刘平石元孙皆以轻失军时诸帅官重者互领陜西四路号令颇不一又兵多分屯堡障公言宜使大帅收重兵内地他帅自当一道缓急有警则分兵四出以援之其议乆不决后卒如公计
　　帝召二府天章阁观书出诏自问天下利病事宰相仓卒莫敢对公时参政独进曰臣等皆待罪二府固已总万事而共谋之不当下同诸生对防愿至中书条上既退草数千言奏之后皆施用
　　公间言祖宗收方镇之权尝欲畿甸蓄禁兵三十万今所蓄不精且多外补戍更非强本之势【并神道碑】
　　公尝奏事而带寛误坠文书于地不顾而行仁宗呼内侍拾以与之议者谓仁宗有人君体宋公得大臣体【家塾记】
　　公初名郊字伯庠与其弟祁自布衣时名动天下号为二宋其为知制诰仁宗骤加奬眷便欲大用有忌其先进者譛之谓其姓符国号名应郊天又曰郊者交也交者替代之名也宋交其言不祥仁宗遽命改之公怏怏不获已乃改名庠字公序公后更践二府二十余年以司空致仕兼享福夀而终而譛者竟不见用以卒可为小人之戒也【归田录】
　　公尝曰残人矜才逆诈恃明吾终身不为也【退朝录】公以言者斥其非才罢枢相守洛有一举人行橐中有不税之物为仆夫所告公曰举人应举孰无所货之物未可深罪若奴告主此风不可长也寮属曰犯人乃言官之子也意欲激其报之公不答但送税院倍其税仍治其奴罪而遣之【尘史】
　　公雍雍然有徳之君子也既参大政朝廷无事庙堂之上日阅文史后既登庸天下承平日乆尤务清净无所作为有为者病之尝自谓时贤多以不才诮我因为自咏诗曰我本无心士终非济世材虚舟人莫怒疑虎石当开蚊负愁山重葵倾喜日来欲将嘲强解真意转悠哉【同上】
　　韩亿　忠献公
　　字宗魏其先真定人徙开封举进士事仁宗官至参政以太子太傅致仕
　　公布衣时与李康靖同游止一毡同寝一日分途遂割而分之至汝州太守赵学士请康靖为门客尤敬待公每公至即令设猪肉康靖尝有简戏云乆思肉味请兄早访及赵公有女遂与公议亲既过省赵公遣人送女来至京城外旅店中一夕病卒公具素服往哭之康靖为长社每日悬百钱于壁上用尽即已其贫俭如此【庄敏遗事】
　　公与李参政若谷未第时皆贫同试京师每出谒更为仆李先第授许州长社簿赴官自控妻驴韩为负一箱将至长社三十里李谓韩曰恐县吏来箱中只有钱六百以半遗韩相持大哭别去次年韩亦登第后皆至参政世为婚姻不絶【闻见录】
　　公奏置里行四员以广言路在枢府请荐武臣以备任使纂兵法以授诸将及广南募土兵数事景祐中唃啰与元昊交兵使来献捷执政以夷狄相攻中国之福议加唃嘶啰节度使公曰二族俱藩臣当谕使解仇释憾以安逺人且元昊尝赐姓今夷狄攻之而反加恩赏恐徒激其怒以生邉患无益也上是其议乃厚赐其使而遣之【名臣传】
　　公知洋州有大校李申以财豪于乡里诬其兄之子为他姓赂里妪之貌类者使认之为已子又醉其嫂而嫁之尽夺其奁橐之富嫂侄诉于州及提转申赂狱吏嫂侄被笞掠反自诬服受杖而去积十余年洎公至又出诉公察其寃因取前后案牍视之皆未尝引乳医为证一日尽召其党立庭下出乳医示之众皆伏罪子母复归如初【辜录】
　　范文正知开封献百官图指宰相差除不公隂荐公可用文正既贬仁宗以谕公公曰若仲淹举臣以公则臣之拙直陛下所知举臣以私则臣委质以来未尝交托于人遂除参政
　　公在中书见诸路职司摭拾官吏小过輙不怿曰天下太平主上之心虽虫鱼草木皆欲得所况仕者大则望为公卿次亦望为侍从职司二千石其下亦望京朝幕官奈何锢之于圣世乎【名臣传】
　　公教子严肃不可犯知亳州第二子舍人自西京谒告省觐康公与右相及侄柱史宗彦皆中甲科归公喜置酒召僚属之亲厚者俾诸子坐于隅坐中忽云二郎吾闻西京有疑狱奏谳者其详云何舍人思之未能得已诃之再问未能对遂推案索杖大诟曰汝食朝廷厚禄倅贰一府事无巨细皆当究心大辟奏案尚不能记则细务不举可知矣吾在千里外无所干与犹能知之尔叨冒廪禄何顔报国必欲挞之众賔力解方已诸子股栗累日不能释家法之严如此所以多贤子孙也【蘓氏谈训】
　　程琳　文简公
　　字天琳中山人举服勤词学科相仁宗
　　公尝馆契丹使使者言中国使至契丹坐殿上位次髙而契丹使来坐次下当陞语甚切上与大臣皆以为小故不足争将许之公以谓许其小必许其大不可遂止
　　公知开封防禁中大火延两宫宦者治狱得缝人火斗已诬伏而下府命公具狱公立辨其非禁中不得入乃命工图火所经而后宫人多而居隘其烓灶近版壁嵗乆燥而焚曰此岂一日火哉乃建言此殆天灾也不宜以罪人上为缓其狱卒无死者【并欧公撰墓志】
　　章献垂箔有方仲弓者上书乞依武氏故事立刘氏庙章献览其疏曰吾不作此负祖宗事裂而掷之于地仁宗在侧曰此亦出于忠孝宜有以旌之乃以为开封府司录及章献崩黜为汀州司马琳亦尝有此请而人皆莫之知也上一日在迩英谓讲官曰程琳心行不中在章献朝尝请立刘氏庙且献七庙图时王洙侍读闻之然上性寛厚琳竟至宰相葢无宿怒也【龙川志】















　　宋名臣言行录前集巻六
　　钦定四库全书
　　宋名臣言行录前集巻七
　　宋　朱子　纂集
　　杜衍　祁国正献公
　　字世昌越州人擢进士甲科相仁宗以太子少师致仕
　　公幼时祖父脱防使公执之防山水暴至家人散走其姑投一竿与之使挟以泛公一手执防漂流乆之救得免而防竟不濡【记闻】
　　公聴狱讼虽明敏而审覈愈精故屡决疑狱人以为神其簿书出纳推析毫髪终日无倦色至为条目必使吏不得为奸而已及其施于民者则简而易行知干州未满嵗安抚使察其治行以公权知凤翔府二邦之民争于界上一曰此我公也汝夺之一曰今我公也汝何有焉
　　夏人叛命陜西困于科敛吏縁侵渔调发督迫民至破产不能足往往自经投水以死公在永兴语其人曰吾不能免汝然可使汝不劳尔乃为区处计较量物有无贵贱道里逺近寛其期防使以次输送由是物不涌贵车牛蒭秣宿食来往如平时而吏束手无所施民比他州省费十六七
　　吏部审官主天下吏员而居职者类以不乆迁去故吏得为奸公始视铨事一日选者三人争某阙公以问吏吏受丙赇对曰当与甲乙不能争遂授他阙居数日吏教丙讼甲负某事不当得公悟召乙问之乙谢曰仆已得他阙不愿争公不得已与丙而笑曰此非吏罪乃吾未知铨法尔因命诸曹各具格式科条以白问曰尽乎曰尽矣明日勑诸吏无得升堂使坐聴行文书而已由是吏不与铨事与夺一出于公其在审官有以赂求官者吏谢不受曰我公有贤名不乆见用去矣姑少待之
　　庆厯初上厌西兵之乆出而民弊亟用富韩范而三人者遂欲尽革众事以修纪纲而小人权幸皆不悦独公与相佐佑而公尤抑絶侥幸凡内降与恩泽者一切不与每积至十数则连封而面还之或诘责其人至慙恨涕泣而去上尝谓欧阳修曰外人知杜衍封还内降耶吾居禁中有求恩泽者每以杜衍不可告之而止者多于所封还也其助我多矣此外人及杜衍皆不知也然公与三人者卒皆以此罢去
　　公多知本朝故实善决大事初邉将议欲大举以击夏人虽韩公亦以为可举公争以为不可大臣至有欲以沮军罪公者然兵后果不得出契丹与夏人争银瓮族大战黄河外而鴈门麟府皆警范文正安抚河东欲以兵从公以为契丹必不来兵不可妄出范公怒至以语侵公公不为恨后契丹卒不来【并欧公撰墓志】
　　公为相蔡君谟孙之翰为諌官屡乞出于是蔡除福州之翰安州公云諌官无故出终非美事乞且仍旧上可之退书圣语时陈恭公为执政不肯书曰吾初不闻公惧遂焚之由此遂罢相议者谓公当俟明日审奏不当遽焚其书也公言始在西府上每访以中书事及为相中书事亦不以访公因言君臣之间能全始终者葢难也【志林】
　　公尝谓门生曰凡士君子作事行已当履中道不宜矫饰矫饰过实则近乎伪
　　又曰今之在上者多擿发下位小节是诚不恕也衍知兖州时州县官有累重而素贫者以公租所得均给之公租不给即继以公帑量其小大咸使自足尚有复侵扰者真贪吏也于义可责又曰衍厯知州提转安抚未尝壊一个官员其间不职者即委以事使之不暇惰不慎者谕以祸福俾之自新从而迁善者甚众不必绳以法也其有文学政事殊行絶徳者虽不识面未尝不力荐于朝有一善可称一长可录者亦未尝不随所能而荐之
　　有门生为县令公戒之曰子之才器一县令不足施然切当韬晦无露圭角毁方瓦合求合于中可也不然无益于事徒取祸尔门生曰公平生以直亮忠信取重天下今反诲某以此何也公曰衍厯任多厯年乆上为帝王所知次为朝野所信故得以申其志今子为县令巻舒休戚系之长吏夫良二千石者固不易得若不奏知子焉得以申其志徒取祸尔予所以欲子毁方瓦合求合于中也
　　尝谓门生曰作官第一清畏无求人知茍欲人知同列不慎者众必譛已为上者又不加明察适足取祸耳但优游于其间黙而行之无愧于心可也
　　公一日忧见于色门生曰公今日何以不悦公曰适覩朝报行某事行某事非便所以忧尔又一日喜见于色门生未及问公曰今日见朝报某人进用某人进用社稷之福也公又曰孔子称不在其位不谋其政苐衍荷国恩之深退居以来家事百不关心独未能忘国尔
　　公食于家惟一面一饭而已或羙其俭公曰衍本一措大尔名位服用皆国家者俸入之余以给亲族之贫者常恐浮食焉敢以自奉也一旦名位爵禄国家夺之却为一措大又将何以自奉养耶又尝戒门生曰天下惟浙人急易动柔懦少立衍自在幕府至于监司人尚不信及为三司副使累于上前执奏不移人始信之反曰杜衍如是莫非两浙生否其轻吾党也如此观子识虑髙逺志尚端慤他日植立当为乡曲之显谨勿少枉为时所上下也
　　门生尝从容问公曰公在相位未朞年而出使苍生不尽被公之泽天下甚郁望公曰衍以非才乆妨贤路遽得解去深遂乃心然独有一恨尔门生曰公之恨何也公曰衍平生闻某人之贤可某任某人之才可某用未能悉荐而去此所以为恨也【并语录】
　　韩公言公公心而乐与人善既知其人无复毫髪疑间始琦为枢宻副使论难一二事公不乐乆之相亮每事问曰諌议看来未諌议曽看便将来押字琦益为之尽心不敢忽以此见公存心至公不必以出于已为是贤于人逺矣【别录】
　　公享客多用髹器客有面称叹曰公为相清贫乃尔耶公命侍人尽取白金燕器陈于前曰衍非乏此雅不好尔然公性好施亦卒不蓄也张唐公侍读壊曰公之好施人所能及也其不妄施人之所不能及也【家塾记】
　　公退寓南都不殖资产第宅卑陋居之裕如也乌防皂绨袍革带亲故或言宜为居士服公曰老而谢事尚可窃髙士名邪
　　范仲淹　文正公
　　字希文苏州人中进士第事仁宗位至参政
　　公二嵗而孤母夫人贫无依再适长山朱氏既长知其世家感泣去之南都入学舍扫一室昼夜讲诵其起居饮食人所不堪而公自刻益苦居五年大通六经之防为文章论説必本于仁义【欧公撰神道碑】
　　公处南都学舍昼夜苦学五年未尝解衣就寝夜或昬怠輙以水沃面往往饘粥不充日昃始食同舍生或馈珍饍皆拒不受【遗事】
　　公以进士解褐为广徳军司理日抱具狱与太守争是非守盛怒临之公不为屈归必记其往复论辨之语于屏上比去至字无所容贫止一马鬻马徒步而归【汪藻撰祠堂记】
　　晏殊留守南京公遭母忧晏公请掌府学公常宿学中训督学者夜课诸生读书寝食皆立时刻往往潜至斋舍诇之见先寝者诘之其人绐云适疲倦暂就枕耳问未寝时观何书其人亦妄对则取书问之其人不能对乃罚之出题使诸生作赋必先自为之欲知其难易及所当用意亦使学者准以为法由是后学者辐凑
　　公服中上宰相书言朝政得失及民间利病凡万余言王曽见而伟之时晏殊亦在京师荐一人为馆职曽谓殊曰公知范仲淹舍不荐而荐斯人乎已为公置不行宜更荐仲淹也殊从之遂除馆职顷之冬至立仗礼官定议欲媚章献请天子帅百官献夀于庭公奏不可殊大惧召公责怒之以为狂公正色抗言曰仲淹受明公误知常惧不称为知已羞不意今日更以正论获罪于门下也殊慙无以应【并记闻】
　　嵗大旱蝗诏公奉使安抚江淮还以太平州民所食乌昧草进呈乞宣示六宫戚里用抑奢侈【燕谈】
　　公知开封为百官图以献曰任人各以其才而百职修尧舜之治不过如此因指其迁进迟速次序曰如此而可以为公可以为私亦不可以不察由是吕丞相怒至交论上前公求对辨语切坐落职知饶州【碑】贬饶州谢表云此而为郡陈优优布政之方必也立朝増蹇蹇匪躬之节天下叹公至诚许国始终不渝不以进退易其守也【燕谈】
　　公为将务持重不急近功小利于延州筑青涧城垦营田复承平永平废寨熟羌归业者数万戸于庆州城大顺以据要害夺贼地而耕之又城细腰胡卢于是明珠灭藏等大族皆去贼为中国用公之所在贼不敢犯其城大顺也一旦引兵出诸将不知所向军至柔逺始号令告其地处使往筑城至于版筑之用大小毕具而军中初不知贼以三万骑来争公戒诸将战而贼走追勿过河已而贼果走追者不渡而河外果有伏贼既失计乃引去诸将皆服公为不可及所得赐赉皆以上意分赐诸将使自为谢诸蕃质子纵其出入无一人逃者蕃酋来见召之卧内屏人彻卫与语不疑居邉二嵗士勇邉实恩信大洽乃决防谋取横山复灵武而元昊数遣使称臣请和上亦召公归矣
　　公领延安阅兵选将日夕训练又请戒诸路养兵蓄鋭毋得轻动夏人闻之相戒曰无以延州为意今小范老子腹中自有数万甲兵不比大范老子可欺也戎人呼知州为老子大范谓雍也【名臣传】
　　公帅邠延泾庆四郡威徳着闻夷夏耸服熟戸蕃部率称为龙图老子至元昊亦以此呼之【燕谈】
　　仁宗时西戎方炽韩公为经略招讨副使欲五路进兵以袭平夏时公守延州坚持不可时尹洙为经略判官一日将命至庆州约公以进兵公曰我师新败士卒气沮但当自谨守以观其变岂可轻兵深入耶以今观之但见败形未见胜势也洙叹曰公于此不及讳公也韩公尝云大凡用兵置胜败于度外今公乃区区过慎此所以不及也公曰大军一动万命所悬而乃置于度外仲淹不见其可洙议不合遽还魏公遂举兵入界次好水川元昊设伏全师陷没大将任福死之魏公遽还至半途而亡者父兄妻子数千人号于马首皆持故衣纸钱招魂而哭声震天地魏公不胜悲愤掩泣驻马不能前者数刻公闻而叹曰当是时难置胜败于度外也【笔录】
　　公与韩琦协谋必欲收复灵夏横山之地邉上謡曰军中有一韩西贼闻之心骨寒军中有一范西贼闻之惊破胆元昊大惧遂称臣【名臣传】
　　初西人籍为乡兵者数万既而黥以为军唯公所部但刺其手公去兵罢独得复为民其于两路既得熟羌为用使以守邉因徙屯兵就食内地而纾西人馈挽之劳其所设施去而人徳之与守其法不敢变者至今尤多
　　自公坐吕公贬羣士大夫各持二公曲直吕公患之凡直公者指为党或坐贬窜及吕复相公亦再起被用于是二公驩然相约戮力平贼天下之士皆以此多二公然朋党之论遂起而不止上既贤公可大用故卒置羣议而用之
　　公为参政每进见上必以太平责之公叹曰上之用我者至矣然事有先后而革弊于乆安非朝夕可也既而上再赐手诏趣使条天下事又开天章阁召见赐坐授以纸笔公惶恐避席退而条列时所宜先者十数事上之其诏天下兴学取士先徳行不専文辞革磨勘例迁以别能否减任子之数而除滥官用农桑考课守宰等事方施行而磨勘任子之法侥幸之人皆不便因相与腾口而嫉公者亦幸外有言喜之为佐佑防邉奏有警公即请行乃以公为河东陜西宣抚使至则上书愿复守邉即拜资政殿学士知邠州兼陜西四路安抚使其知政事才一嵗而罢有司奏罢公前所施行而复其故言者遂以危事中之赖上察其忠不聴【并碑】
　　庆厯四年四月戊戌上与执政论及朋党事公对曰方以类聚物以羣分自古邪正在朝未尝不各为一党不可禁也在圣鉴辨之耳诚使君子相朋为善其于国家何害【记闻】
　　庆厯中刼盗张海横行数路将过髙邮知军晁仲约度不能御喻军中富民出金帛具牛酒迎劳且厚遗之海悦径去不为暴事闻朝廷大怒时公在政府富公在枢府富公议欲诛仲约以正法公欲宥之争于上前仲约由是免死既而富公愠曰方今患法不举方欲举法而多方沮之何以整众公宻告之曰祖宗以来未尝轻杀臣下此盛徳事奈何欲轻壊之且吾与公在此同寮之间同心者有几虽上意亦未知所定也而轻导人主以诛戮臣下他日手滑虽吾辈亦未敢自保也富公终不以为然及二公迹不安公出按陜西富公出按河北公因自乞守邉富公自河北还及国门不得入未测朝廷意比夜傍偟绕床叹曰范六丈圣人也【龙川志】
　　公为参政与韩富二枢并命鋭意天下之事患诸路监司不才更用杜杞张昷之辈公取班簿视不才监司每见一人姓名一笔勾之以次更易富公素以丈事公谓公曰六丈则是一笔焉知一家哭矣公曰一家哭何如一路哭耶遂悉罢之【遗事】
　　欧余王蔡为諌官时谓之四諌四人力引石介执政欲从之公为参政独曰介刚正天下所闻然亦好异使为諌官必以难行之事责人君以必行少拂其意则牵裾折槛叩头流血无所不为主上富春秋无失徳朝廷政事亦自修举安用此諌官也诸公伏其言而罢【笔录】
　　庆厯中议弛茶盐之禁及减商税公以为不可茶盐商税之入但分减商贾之利耳行于商贾未甚有害也今国用未减嵗入不可阙既不取之于山泽及商贾须取之于农与其害农孰若取之于商贾今为计莫若先省国用国用有余当先寛赋役然后及商贾弛禁非所当先也其议遂寝
　　皇祐二年吴中大饥殍殣枕路时公领浙西发粟及募民存饷为术甚备吴人喜竞渡好为佛事公乃纵民竞渡太守日出宴于湖上自春至夏居民空巷出游又召诸佛寺主首谕之曰饥嵗工价至贱可以大兴土木之役于是诸寺工作鼎兴又新敖仓吏舍日役千夫监司奏劾杭州不恤荒政嬉游不节及公私兴造伤耗民力公乃自条叙所以宴游及兴造皆欲发有余之财以惠贫者贸易饮食工技服力之人仰食于公私者日无虑数万人荒政之施莫此为大是嵗两浙惟杭州晏然民不流徙皆公之惠也【并笔谈】
　　公尝与吕申公论人物申公曰吾见人多矣无有节行者公曰天下固有人但相公不知尔以此意待天下士宜乎节行者之不至也【别録】
　　公言幕府辟客须可为已师者乃辟之虽朋友亦不可辟葢为我敬之为师则心懐尊奉每事取法于我有益耳【遗事】
　　公曰吾遇夜就寝即自计一日食饮奉养之费及所为之事果自奉之费与所为之事相称则鼾鼻熟寐或不然则终夕不能安眠明日必求所以称之者【闻见后录】
　　公之子纯仁娶妇将归或传妇以罗为帷幔者公闻之不悦曰罗绮岂帷幔之物耶吾家素清俭安得乱吾家法敢持至吾家当火于庭
　　公戒诸子曰吾贫时与汝母养吾亲汝母躬执爨而吾亲甘防未尝充也今而得厚禄欲以养亲亲不在矣汝母又巳早世吾所最恨者忍令若曹飨富贵之乐也
　　公在杭州子弟以公有退志乘间请治第洛阳树园圃以为逸老之地公曰人茍有道义之乐形骸可外况居室哉吾今年逾六十生且无几乃谋树第治圃顾何时而居乎吾之所患在位髙而艰退不患退而无居也且西都士大夫园林相望为主人者莫得常游而谁独障吾游者岂必有诸已而后为乐耶
　　公语诸子弟曰吾吴中宗族甚众于吾固有亲疎然吾祖宗视之则均是子孙吾安得不恤其饥寒哉且自祖宗来积徳百余年而始发于吾若独享富贵而不恤宗族异日何以见祖宗于地下今亦何顔以入家庙乎【并遗事】
　　公轻财好施尤厚于族人既贵于姑蘓近郭买良田数千畆为义庄以养羣从之贫者择族人长而贤者一人主其出纳人日食米一升嵗衣缣一匹嫁娶丧皆有赡给聚族人仅百口【燕谈】
　　公自政府出归姑蘓焚黄搜外库惟有绢三千匹录亲戚及闾里知旧散之皆尽曰宗族乡党见我生长幼学壮仕为我助喜我何以报之哉【巵史】
　　公以朱氏长育有恩常思厚报之及贵用南郊所加恩乞赠朱氏父太常博士暨诸子皆公为葬之嵗别为飨祭朱氏他子弟以公防得补官者三人
　　公在睢阳遣尧夫到姑蘓取麦五百斛尧夫时尚少既还舟次丹阳见石曼卿问寄此乆何如曼卿曰两月矣三丧在浅土欲葬之而北归无可与谋者尧夫以所载麦舟付之单骑自长芦防径而去到家拜起侍立良乆公曰东吴见故旧乎曰曼卿为三丧未举方留滞丹阳时无郭元振莫可告者公曰何不以麦舟与之尧夫曰已付之矣【冷斋夜话】
　　晏殊判南京公以大理寺丞丁忧权掌西监一日晏曰吾有女及笄仗君为我择婿公曰监中有二举子富皋张为善皆有文行他日皆至卿辅并可婿也晏曰然则孰优范曰富修谨张疎俊晏曰唯即取富为壻后改名即弼也为善后亦更名方平云【笔录】
　　公与南都朱某相善朱且病公视之白公曰某常遇异人得变水银为白金术吾子幼不足传今以传君遂以其方并药赠公公不纳强之乃受未尝启封后其子寀长公教之义均子弟及宷登第乃以所封药并其术还之【遗事】
　　公少有大节其于富贵贫贱毁誉欢戚不一动其心而慨然有志于天下常自诵曰士当先天下之忧而忧后天下之乐而乐也【碑】
　　种世衡
　　字仲平工部侍郎放之兄子以廕补官位至东染院使
　　知武功县用刑严峻杖人不使执拘之使自凭栏立磗上受杖杖垂毕足或落磗则更从一数之人亦服其威信或有追呼不使人执帖入乡村但以片纸牓县门云追某人期某日诣县庭其亲识见之惊惧走告之皆如期
　　知渑池县县旁山上有庙世衡葺之其梁重大众不能举世衡乃令县干剪髪如手搏者驱数对于马前云欲诣庙中教手搏倾城人随往观之既至而不教谓观者曰汝曹先为我致庙梁然后观手搏众欣然趋下山共举之须臾而上其权数皆此类
　　初康定元年春夏戎犯延安君时为大理丞任鄜州从事建言延安东北二百里有故寛州请因其废垒而兴之以当冦冲左可致河东之粟右可固延安之势北可图银夏之旧有是三利朝廷从之以君董役事君胆勇过人虽逼戎落曽不畏惮与兵民暴露数月且战且城然处险无泉议不可守凿地百有五十尺始至于石工徒拱手曰是不可井矣君曰过石而下将无泉耶尔其屑而出之凡一畚偿尔百金工复致其力过石数重泉果沛发万人欢呼曰神乎虽虏兵重围吾无困渇之患矣既而朝廷署故寛州为青涧城【范公撰墓志】
　　初至青涧城教吏民习射虽僧道妇人亦习之以银为射的中者与之既而中者益多其银重轻如故而的渐厚且小矣或争徭役优重亦使之射射中者得优处有过失亦使之射射中则释之由是人人皆能射
　　羌酋蘓慕恩部落最强世衡皆抚而用之尝夜与慕恩饮出侍姬以佐酒既而世衡起入内潜于壁隙窥之慕恩窃与侍姬戏世衡遽出掩之慕恩慙惧请罪世衡笑曰君欲之耶即以遗之由是得其死力诸部有贰者使慕恩讨之无不克【并记闻】
　　青涧东北一舍而逺距无定河河北有虏寨虏常济河为患君数使属羌击之往必破走前后取首级数百牛羊万计未尝劳士卒也故功多而费寡建营田二千顷嵗取其利募商贾使通其货或先贷之本速其流转嵗时间其息十倍乃建白城中刍粮钱币军须城守之具皆不须外计一请自给【募录】
　　在青涧为属吏所讼不法事按验皆有状鄜延路经略使厐公奏世衡披荆棘立青涧城若一一拘以文法则邉将无所措手足诏勿问及徙知环州将行别厐公拜且泣曰世衡心肠铁石也今日为公下泪矣
　　庆厯三年春范文正巡邉至为环庆经略使知环州以属羌多懐贰心宻与元昊通以世衡素得属羌心而青涧城已完乃奏徙世衡知环州以镇抚之有牛奴讹素屈强未尝出见州官闻世衡至乃来郊迎世衡与约明日当至其帐慰劳部落是夕雪深三尺左右曰奴讹凶诈难信且道险不可行世衡曰吾方以信结诸羌可失期耶遂冒雪而往既至奴讹大惊曰吾世居此山汉官无敢至者公了不我疑耶帅部落罗拜皆感激心服【并记闻】
　　泾原葛懐敏定川之败戎马入纵于渭子仲淹领庆州蕃汉兵往扼邠城又召君分援泾原即时而赴羌兵从者数千人属羌为吾用自此始君曰羌兵可用乃复教士人习弧矢以佐官军由是縁邉诸城独环不求増兵不烦益粮而武力自振夏戎闻属羌不可诱又人皆善射烽火相望无日不备乃不复以环为意【墓志】
　　始元昊冦邉王师屡挠虏之气焰益张常有并吞关中之意其将刚浪防号野利王某号天都王元昊倚为腹心凡胜我军皆二将之防也公方城青涧谋有以去之有王嵩者本青涧僧将军察其坚朴诱令冠带因出师以贼级予之白于帅府表授三班借职充经略司指使且力为办其家事凡居室骑从衣食之具悉出将军嵩感恩既深将军反不礼以奴畜之或掠治械系数日嵩虽不胜其苦卒无一辞望将军将军知可任兵事居半年召嵩谓之曰吾将以事使汝吾戒汝所不言其苦虽有甚于此者汝能为吾卒不言否嵩泣对曰防将军恩教致身荣显常誓以死报而未知其所况敢辞捶楚乎将军乃草遗野利书书辞大抵如世间问起居之仪惟以数句隠辞如尝有私约而劝其速行之意书于尺素且膏以蜡置衲衣间宻缝之告嵩非濵死不得泄如泄之当以负恩不能成吾事为言并以画一幅枣一部为信牌遗野利嵩受教至野利所居致将军命出枣龟投之野利知见侮笑曰吾素竒种将军今何儿女子见识度嵩别有书嵩佯目左右既而答以无有野利不敢匿乃封其信上元昊数日元昊召野利与嵩俱西北行数百里至一大城曰兴州先诣一官寺曰枢宻院次曰中书有数羌人杂坐野利与焉召嵩廷诘将军书问所在嵩坚执前对稍稍去巾栉加执至于捶楚极苦嵩终不易其言又数日召入一官寺防事广楹皆垂班竹箔緑衣小竪立其左右嵩意元昊宫室也少顷箔中有人出又以前问责之曰若速言死矣嵩对如前乃命曳出诛之嵩大号且言曰始将军遣嵩宻遗野利王书戒不得妄泄今不幸空死不了将军事吾负将军吾负将军箔中急使人追问之嵩具以对乃禠衲衣取书以进书入移刻始命嵩就馆优待以礼元昊于是疑野利隂遣爱将假为野利使使于将军将军知元昊所遣未即见命属官入馆劳之问虏中山川地形在兴州左右言则详迫野利所部多不能悉适擒生虏数人因令隙中视之生虏能言其姓名果元昊使将军意决乃见之使者传野利语将军慢骂元昊而称野利有心内附乃厚遣使者曰为吾语若王速决无迟留也度使者至嵩即还而野利已报死矣将军知谋已行因欲并间天都又为置祭境上作文书于版以吊多述野利与天都相结有意本朝悼其垂成而失其文杂纸币伺有虏至急爇之以归版字不可遽灭虏人得之以献元昊天都以此亦得罪元昊既失二将乆之始悟为将军所卖遂定讲和之防焉【吕与叔文集】
　　寳元中党顷犯邉有明珠族首领骁悍最为邉患世衡为将欲以计擒之闻其好击鼔乃造一马持战鼓以银裹之极华焕宻使谍者阳卖之入明珠族后乃择骁卒数百人戒之曰凡见负银鼓自随者并力擒之一日羌酋负鼔而出遂为所擒【笔谈】




　　宋名臣言行録前集巻七
<史部,传记类,总录之属,宋名臣言行录>
　　钦定四库全书
　　宋名臣言行录前集巻八
　　宋　朱子　纂集
　　厐籍　颍国庄敏公
　　字醇之单州人中进士第相仁宗以太子太保致仕
　　明道中为殿中侍御史章献崩章恵欲踵之临朝公奏燔閤门所掌垂帘仪制以沮其谋仁宗始专万机左右欲以竒巧自媚后苑珠玉之工颇盛公上言愿以俭约为师上纳其言中丞孔道辅尝谓人曰今之御史多承望要人风防独厐公天子御史耳【温公撰墓志】
　　元昊既効顺而不肯臣请称东朝皇帝为父国号吾祖年用私号求割三州十六县地朝议弥年不决既而报书年用甲子国号易其一字敌使过延公坐堂上召敌使立前而谓曰尔主欲战则战今不战而降则朝廷所赐藩臣诏与颁朔封国皆有常制不必论自古夷狄盗中国之地则闻之未闻割地与夷狄也三州十六县岂可得耶使曰清逺故属吾且坟墓所在故欲得耳公曰中国所失州县今未十年若论坟墓所在则中国多矣使语塞【谈丛】
　　公在延州军行出塞使因粮于敌马刍皆自刈之还畀其直民无飞挽之劳及去民遮道而泣曰公用兵数年未尝以一事烦民虽以一子为香焚之犹不足报也【志】
　　文公为相公为枢宻使以近世养兵之弊在于多而不精故国用竭因大加简阅拣放为民者六万余人减其衣粮之半者二万余人众议纷然以为不可施昌言李昭亮尤甚皆言衣食于官久不愿归农又习弓弩散之必为盗贼上亦疑之二公曰今公私困竭上下皇皇正由养冗兵太多故也今不省去无由苏息万一果有聚为盗者二臣请以死当之上意乃决邉储由是稍苏【东轩笔录】
　　公自郓徙并过京师谒上是时上新用文富为相自以为得人谓公曰朕新用二相如何公曰二臣甚副天下之望上曰诚如卿言文彦愽犹多私至于富弼万口同词皆云贤相也公曰彦愽臣顷与之同在中书详知其所为实无所私但恶之者毁之耳况前者被谤而出今当愈畏慎矣富弼顷为枢宻副使未执大政朝士大夫未有与之为怨者故交口誉之冀其进用而巳有所利焉若富弼以陛下之爵禄树私恩则非忠臣何足贤也若一以公议槩之则向之誉者今转而为谤矣此陛下所宜深察也且陛下既知二臣之贤而用之则当信之坚任之乆然后可以责成功若以一人之言进之又以一人之言疑之臣恐太平未易致也上曰卿言是也【记闻】
　　至和三年以灾异诏中外咸言得失公宻防曰太子天下本今陛下春秋固方盛然太子不豫建使四方无所系心愿择宗室之宜为嗣者蚤决之羣情既安则灾异可塞矣【王禹玉撰神道碑】
　　知定州请老召还京师公陈请不巳或谓公今精力克壮年少所不及主上注意方厚何遽引去若此之坚公曰必待筋力不支明主厌弃然后乃去是不得巳岂止足之谓耶凡上表者九手疏二十余通朝廷不能夺五年听以太子太保致仕【志】
　　公常曰凡为大臣尤宜祗畏绳墨岂得自恃贵重乱天子法耶【志】
　　狄青　武襄公
　　字汉臣汾州人从军事仁宗位至枢宻使
　　公自散直爲延州指使与西贼战毎带铜面具被发出入行阵间凡八中箭累功至招讨副使而未识其面遂令图形以进【记事】
　　青在泾原尝以寡当众度必以竒胜预戒军中尽舍弓弩皆执短兵宻令军中闻钲一声则止再声则严阵而阳却钲声止则大呼而突之士卒皆如其教才遇敌未接战遽声钲士卒皆止再声皆却虏人大笑相谓曰孰谓狄天使勇时虏人谓青爲天使钲声止忽前突之虏兵大乱相蹂践死者不可胜计
　　戍泾原日尝与虏战大胜追奔数里虏忽壅遏山嵎知其前必遇险士卒皆欲奋击青遽鸣钲止之虏得引去验其处果临深涧将佐悔不击青独曰不然奔亡之虏忽止而拒我安知非谋军巳大胜残冦不足利得之无所加重万一落其术中存亡不可知宁悔不击不可悔不止【并笔谈】
　　广源州蛮侬智髙以其众叛乗南方无备连破邕賔等七州至广州所至杀吏民纵掠东南大骇朝廷遣骁将张忠蒋偕驰驿讨之甫至则皆为所摧防又遣杨畋孙沔余靖招抚皆久之无功仁宗忧之遂遣枢宻副使狄青爲宣抚使率众击之翰林学士曽公亮问所以爲方畧者青初不肯言公亮固问之青廼曰比者军制不立又自广州之败赏罚不明今当立军制明赏罚而巳然恐贼见青来以谓所遣之官重势必不得见之公亮又问贼之标牌殆不可当如何青曰此易耳标牌歩兵也当骑兵则不能施矣初张忠蒋偕之徃率皆自京师六七日驰至广州未尝拊士卒立行伍一旦见贼则疾驱使战又偕等所居不知爲营卫故士卒皆望风退走而忠临阵偕方卧帐中悉爲贼所虏杨畋余靖又所爲纷乱不能自振而孙沔大受请托所与行者乃朱从道郑抒翊扬乾曜之徒皆险薄无頼欲有所避免邀求沔引之自从逺近莫不嗟异既至潭州沔遂称疾观望不敢进青之受命有因贵近求从青行者青延见谓之曰君欲从青行此青之所求也何必因人之言乎然智髙小冦至遣青行可以知事急矣从青之士能击贼有功朝廷有厚赏青不敢不爲之请也若徃而不能击贼则军中法重青不敢私也君其思之愿行则即奏取君矣非独君也君之亲戚交游之士幸皆以此言告之茍欲行者皆青之所求也于是闻者大骇无复敢言求从青行者其所辟取皆青之素所知以爲可用者人望固巳归矣及行率众日不过一驿所至州輙休士一日至潭州遂立行伍明约束军行止皆成行列至于荷锸裹粮持守御之备皆有区处军人有夺逆旅菜一把者斩之以狥于是一军肃然无敢出声气万余人行未尝闻声青毎止邮驿四面严兵每门皆诸司使二人无人得妄出入求见青者无不即时得通其野宿皆成营栅青所居四面陈兵彀弓弩皆数重所将精鋭列布左右守卫甚严方青之未至诸将屡败屡走皆以爲常至是知桂州陈某知英州苏缄与贼战复败走如常时青至賔州悉召陈与禆校凡三十二人数其罪按军法斩之惟苏缄在某所使械系上闻于是军中人人奋励有死战之心时智髙还守邕州青惧昆仑闗险阨爲所据乃下令賔州其五日粮休士卒贼谍知不爲备是夜大风雨青率众半夜时度昆仑闗既度喜曰贼不知守此无能为也彼谓夜半风吾不敢来吾来所以出其不意也巳近邕州贼方觉逆战于归仁铺青登髙望之贼据坡上我军薄之禆将孙节中流矢死青急麾军进人人皆殊死战先是青巳纵蕃落马二千出贼后至是前后合击贼之标牌军爲马军所冲突皆不能驻军士又纵马上鐡连枷击之遂皆披靡相枕藉死贼遂大败智髙果焚城遁去青先与公亮言立军制明赏罚贼不可得见标牌不能当骑兵皆如所料青坐堂户之上论兵数千里之外辞约而虑明虽古名将何以加此岂特一时之武人崛起者乎方庆歴中葛懐敏与元昊战于广州怀敏败死诸校与士卒既败多窜山谷间是时以权宜招纳皆许不死自此军多弃其将不肯死战故青云自广州之败赏罚不明翰林学士蔡襄亦言闻于青者如此【南丰杂识】
　　初青自请击智髙谏官韩绛上言青武人不足专任固请以侍从文臣爲之副上以问执政时厐籍独爲相对曰属者王师所以屡败皆由大将自轻偏禆人人自用遇贼或进或退力不能制也今青起于行伍若以侍从之臣副之彼视青如无青之号令复不得行是循覆车之轨也青昔在鄜延居臣麾下沉勇有智略若专以智髙事委之使青先以威齐众然后用之必能办贼幸陛下勿以爲忧也上曰善于是诏岭南用兵皆受青节度时余靖军于賔州闻智髙将至弃其城遣广南西路钤辖陈某将万人击智髙战败遁归青至賔州余陈皆来迎谒青悉集将佐于幕府立陈某于庭下数其败军之罪并军校数十人皆斩之诸将股栗莫敢仰视靖起拜曰某之失律亦靖节制之罪青曰舍人文臣军旅之责非所任也于是勒兵而进智髙大败捷书至上喜谓厐籍曰岭南非卿执议之坚不能平今日皆卿功也青还上欲以爲枢宻使同平章事籍曰昔曹彬平江南太祖谓之曰朕欲以卿为使相然今敌尚多卿爲使相安肯复爲朕尽死力耶赐钱二十万缗而巳今青虽有功未若彬之大若赏以此官则富贵极矣异日复有冦盗青更立功将以何官赏之且青起军中致位二府众论纷然爲国朝未有此比今幸而立功论者方息若又赏之太过是又使青得罪于众人也臣所言非徒便于国体亦爲青谋也昔卫青巳爲大将军封侯立功汉武帝更封其子爲侯陛下若谓赏功未尽更宜官其诸子争之累日上乃许之加青防国军节度仍迁诸子官既而议者多谓青赏薄石全彬复爲青讼功于中书竟以爲枢宻使【记闻】
　　青宣抚广西时智髙守昆仑闗青至賔州值上元节令大张灯烛首夜宴将佐次夜宴从军官三夜飨军校首夜乐饮彻晓次夜二皷时青忽称疾暂起如内久之使人谕孙元规令暂主席行酒少服药乃出数使劝劳座客至晓客未敢退忽有驰报者云是三皷青巳夺昆仑矣【笔谈】
　　青之征智髙也自过桂林即以辨色时先锋行先锋既行青乃出帐受衙罢命诸将坐饮酒一巵小餐然后中军行率以爲常及顿军昆仑闗下翌日将度闗晨起诸将诣帐立甚久而青尚未坐治至日髙亲吏疑之遽入周视则不知青所在诸将方相顾惊愕俄有军至曰宣徽【青爲宣徽南院使】传语诸官请过闗吃食方知青巳防服同先锋度闗矣【笔录二书不同未知孰是】
　　公入邕州获金贝巨万畜数千悉分麾下贼所俘胁皆慰遣之敛积尸爲京观于城北尸有衣金龙之衣者又得金龙楯于其傍或言智髙已死乱兵中当亟奏公曰安知其非诈宁失智髙敢欺朝廷耶【王禹玉撰神道碑】
　　智髙兵败奔邕州其下皆欲穷其窟穴青亦不从以谓趋利乘势入不测之城非大将事智髙因而获免天下皆罪青不入邕州脱智髙于埀死然青之用兵主胜而已不求竒功故未尝大败计功最多卒爲名将譬如奕棋巳胜敌可止矣然犹攻击不已徃徃大败此青之所戒也临利而能戒乃青之过人处【笔谈】
　　公尝为枢宻使时予为谏官人有相语童謡云汉似羌人羌似汉改头换面摠一般只在汾河川子畔以青汾河人面有刺字不肯灭去又姓狄爲汉人此歌爲是人作也为不疑矣欲予言之予应之曰此唐太宗杀李君羡事上安忍爲适以启君臣疑心耳【东斋记事】
　　公器度深逺韩范之爲西帅也皆其节下咸竒之曰此国器也范尝以左氏春秋授之曰熟此可以断大事将不知古今匹夫之勇不足爲也公于是晚节益喜书史【余襄公撰墓志】
　　公事亲孝遭父防虽衽金革之事而哀戚过人养母尤笃征南之日惧遗其忧戒内外不以治兵事闻第云奉使江表而巳始行至邕防瘴雾之气昬郁中人或谓贼流毒水中饮者多死忽一夕泉涌于郊汲之甘冽遂济其众【碑】
　　青作真定副帅尝宴魏公惟刘易先生与焉易性素踈讦时优人以儒为戏易勃然谓黥卒敢如此诟詈公不絶口至掷樽俎以起公气殊自若不少动笑语益温次日公首造刘易谢魏公于是时巳知其有量【别录】
　　陜西豪士刘易多游边喜谈兵寳元康定间韩公宣抚五路荐之赐处士号易善作诗韩公为书石或不可其意则发怒洗去魏公欣然再书不惮公毎燕设易喜食苦马菜不得之即呌怒无礼边城无之公为求于内郡后毎燕集终日惟以此菜防之易不能堪方设常馔时称公善制易也
　　公为韩范所知后位枢宻或告以当推狄梁公为祖公愧谢曰青出田家少为兵安敢祖狄梁公哉【笔谈云青为枢宻使有狄梁公之后持梁公画像及告身十余通诣青献之以谓青之逺祖谢之曰一时遭际安敢自附梁公厚赠而还之比之郭崇韬哭子仪墓青所得多矣】或劝去鬓间字则曰青虽贵不忘本也【或曰仁宗喻青使去其湼青指其面云臣所以至此者以是耳愿留示军中不敢奉诏】毎至韩公家必拜于庙庭之下入拜夫人甚恭以郎君之礼待其子弟其异于人如此【闻见录】
　　京师火禁甚严将夜分即灭烛故士庶家凡有醮祭者必先闗厢吏以其焚楮币在中夕之后故也至和嘉祐间公爲枢使一夕夜醮而勾当人偶失告报中夕骤有火光探吏驰白厢主又报开封知府到宅则火灭久矣翊日都下盛传狄相公家有光怪烛天者时刘敞爲知制诰闻之语权知开封王素曰昔朱全忠居午沟夜光怪出屋隣里谓失火徃救则无之今日之异得无类此矣此语諠于搢绅间狄不自安遽乞陈州遂薨于镇夜醮之事竟无人爲辨之者【笔录】
　　吴育　正肃公
　　字春卿建州人中进士甲科举贤良方正事仁宗位至参政
　　公爲政简严其治开封尤先豪猾曰吾何有以及斯人去其为害者而巳【欧公撰墓志】
　　寳元初元昊嫚书始闻张邓公爲相即议絶和问罪时西邉弛备巳久不知兵识者以爲忧公时爲谏官上言夷狄不识礼义宜勿与较许其所求彼将无词举动然后隂勑邉臣宻修战备使年嵗之间战守之计立则元昊虽欲妄作不能爲深害矣奏入邓公笑曰人言吴舍人心风果然既而和事一絶元昊入冦所至如入无人之境后数年力尽求和嵗増赂遗仍改名兀卒朝廷亦竟不问世乃以公之言爲然【龙川志】
　　公尝与贾丞相争事上前殿中人皆恐色变公论辨不已既而曰臣所争者职也顾力不能胜矣愿罢臣职不敢争上多公直乃复以公爲枢宻副使居嵗余大旱贾丞相罢去御史中丞髙若讷用洪范言大臣廷争为不肃故雨不时若因并罢公
　　公在二府太保公以列卿奉朝请父子在廷士大夫以为荣而公踧踖不安自言子班父前非所以示人以法顾不敢以人子私乱朝廷之制愿得罢去不听【并墓志】
　　公爲叅政山东盗起仁宗遣中使察视还奏盗不足虑惟兖州杜衍郓州富弼得山东心此爲可忧上欲徙二人淮南公曰盗诚不足虑而小人乗时以倾大臣非国家福也上尝语辅臣曰育刚正可用但嫉恶太过耳
　　陈执中罢相仁宗问谁可代卿者执中举育上即召赴阙防乾元节侍晏偶醉坐睡忽惊顾拊床呼其从者上愕然即除西京留台以此观之执中虽俗吏亦可贤也育之不相命矣夫然晚节有心疾亦难大用仁宗非弃才之主也【东坡志林】
　　王尧臣　文忠公
　　字伯庸应天府人举进士第一事仁宗位至叅政
　　元昊反时邉兵新败于好水任福等战死韩公坐主帅失律范文正亦坐移书元昊皆夺招讨副使公因言此两人天下之选其忠义智勇名动夷狄不宜以小故置之且任福由违节度以致败尢不可深责主将由是迕宰相意明年贼入泾原战定川杀大将葛怀敏乃公指言爲备处由是始以公言爲可信因复遣公安抚泾原路公曰陛下复用韩范幸甚然将不中御兵法也愿以便宜从事上以爲然【欧公撰墓志】
　　自朝廷理元昊罪军兴而用益广前爲三司使者皆加厚赋暴敛甚者借内藏率富人出钱下至菜果皆加税而用不足公始受命则曰今国与民皆弊矣在陛下任臣者如何由是天子一听公所爲公乃推见财利出入盈缩曰此本也彼末也计其缓急先后而去其蠧弊之有根宂者斥其妄计小利之害大体者然后一爲条目使就法度罢副使判官不可用者十五人更荐用才且贤者期年民不加赋而用足明年以其余偿内藏所借百万又明年其余而积于有司者数千万所在流庸稍复其业
　　初宦者张永和方用事请收民房钱十之三以佐国事下三司永和隂遣人以利动公公执不可度支副使林潍附永和议不巳公奏罢潍乃止益利夔三路转运使皆请増民盐井课嵗可爲钱十余万公亦以爲不可而权幸因縁多见裁抑京师数为飞语及上之左右徃徃防其短者上一切不问而公爲之亦自若也及公既罢上慰劳之公顿首谢曰非臣之能惟陛下信用臣尔【并志】
　　包拯　孝肃公
　　字希仁庐州人举进士事仁宗至枢宻副使
　　公知天长县有诉盗割牛舌者公使归屠其牛鬻之既而有告私杀牛者公曰何爲割某家牛舌而又告之盗者惊伏徙知端州州嵗贡砚前守縁贡率数十倍以遗权贵人公命制者才足贡数嵗满不持一砚归【巵史】
　　公在言路极言时事复爲京尹令行禁止至今天下皆呼包待制又曰包家市井小民及田野之人凡狥私者皆指笑之曰你一个包家见贪汚者曰你一个司马家天下称司马公曰司马家【家塾记】
　　公尹京号爲明察有编民犯法当杖脊吏受赇与之约曰今见尹必付我责状汝第呼号自辨我与汝分此罪汝决杖我亦决杖既而包引囚问毕果付吏责状囚如吏言分辨不巳吏大声诃之曰但受脊杖出去何用多言包谓其市权捽吏杖之十七特寛囚罪止从杖坐以沮吏势不知乃爲所卖卒如素约小人爲奸固难防也公天性峭严未尝有笑容人谓包希仁笑比黄河清【笔谈】
　　公始及第以亲老侍养不仕官且十年人称其孝知开封府爲人刚严不可干以私京师爲之语曰闗节不到有阎罗包老【记闻】
　　公知谏院列上唐魏郑公三防请置座右以爲龟鉴爲中丞奏曰东宫虚位日久天下以爲忧羣臣数有言者卒未闻有所处置未审圣意持久不决何也太子者天下根本也根本不立祸孰大焉仁宗曰卿欲谁立公曰臣非才备位所以乞豫建太子者爲宗庙万世计耳陛下问臣欲谁立是疑臣也臣行年七十且无子非邀后福者唯陛下裁察仁宗喜曰徐当议之
　　王徳用　鲁国武恭公
　　字元辅郑州人以父超任补官事仁宗位至枢宻使
　　邢洺盗出入二州间歴年吏不能捕公以氊车载勇士爲妇人服盛饰诱之贼党争前邀刼遂皆就擒由是知名
　　章献临朝有诏补一军吏公曰补吏军政也敢挟诏书以干吾军亟请罢之太后固欲与之公不奉诏乃止及太后上仙有司请卫士坐甲公以爲故事无爲太后防坐甲又不奉诏于是天子以公可任大事【并欧公撰神道碑】
　　公状貌魁伟而面色正黒虽匹夫下卒闾巷小儿外至逺夷君长皆知其名识与不识称之曰黒王相公北虏常呼其名以惊小儿其爲戎狄畏服如此蘓绅孔道辅等言其宅枕干冈貌类艺祖公奏曰宅枕干冈朝廷所赐貌类艺祖父母所生云【燕谈】
　　公在定州契丹使人觇其军或劝公执而戮之公曰吾军整而和使觇者得实以归是屈人兵以不战也
　　自寳元庆厯之间元昊叛河西兵久无功士大夫争进计防多所改作公笑曰奈何纷纷兵法不如是也使士知畏爱而怯者勇勇者不骄以吾可胜因敌而胜之耳岂多言哉
　　皇祐六年复爲枢宻使是嵗契丹使者来公与之射使者曰天子以公典枢宻而用富公爲相得人矣语闻上喜赐公御弓一矢五十公善射至老不衰尝侍上射辞曰幸得备位大臣举止爲天下所视臣老矣恐不能胜弓矢上再三谕之乃手二矢再拜一发中之遂将释复位上固勉之再发又中由是左右皆驩呼赐以袭衣金带【碑】
　　公帅真定上遣使问公邉事公曰咸平景徳中邉兵二十余万皆屯定武不能分扼要害之地致虏兵轶境遽有澶渊之师又当时赐诸将阵图人皆死守战法缓急不相救以至于败诚愿不以阵图赐诸将使得应变出竒立功【王禹玉撰墓志】
　　韩忠献宋景文同召试中选公带平章事例当谢二公有空踈之谦言公曰亦曽见程文诚空疎少年更宜广问学二公大不堪宋曰吾属见一老衙官乃纳侮也后二公俱成大名公巳薨韩谓宋曰王公虽武人尚有前軰激砺成就后学之意不可防也【闻见録】






　　宋名臣言行録前集巻八
　　钦定四库全书
　　宋名臣言行录前集巻九
　　宋　朱子　纂集
　　田锡
　　字表圣嘉州人中进士第事太宗真宗位至谏议大夫
　　公自布衣已有意于风化上书阙下请复乡饮籍田礼及知睦州下车建孔子祠教民兴学表请入纸国子学印经籍给诸生诏赐之还其纸【范文正公撰墓志】
　　太宗尝与侍臣论皇王之道锡奏曰皇王之道防妙旷阔今师平太原逮兹二载未赏军功愿因郊籍议功酬之乞罢交州戍兵免驱生民爲瘴岭之鬼上嘉纳焉赵普当国锡谒之曰公以元勲当国宜事损检今羣臣书奏先经中书既非尊王之体谏官章疏令閤门填状尤弱台宪之风皆不便普引咎正容厚谢皆罢之【玉壶清话】
　　锡好直谏太宗或时不能堪锡从容奏曰陛下日徃月来养成圣性上説益重之【圣政】
　　太宗时锡上言军国要机者一朝廷大体者四上尝言锡有文行敢言真宗即位屡召对言事尝请抄略御览三百六十巻又采经史要言爲御屏风十巻以便观览及卒真宗谓刘沆曰田锡直臣也何天夺之速朝廷毎有小缺失方在思虑锡之章奏巳至矣【防求】
　　真宗见锡色必庄尝目之曰朕之汲黯也【名臣传】
　　锡疾亟进遗表真宗宣御医驰救之无及矣俄召宰相对袖出其表示之且曰朕自临大寳阅是表者多矣非祈泽宗族则希恩子孙未有如锡生死以国家爲虑而儆于朕者兴叹久之命优赠典【拾遗】
　　上尝幸龙圗阁阅书指东北隅架一漆函上亲署鐍者谓学士陈尧咨曰此田锡章疏也怆然乆之【仝上】
　　苏轼序公奏议曰自太平兴国以来至于咸平可谓天下大治而田公之言常若有不测之忧近在朝夕者何哉古之君子必忧治世而危明主明主有絶人之资而治世无可畏之防夫有絶人之资必轻其臣无可畏之防必易其民此君子所甚惧也方汉文时刑措不用兵革不试而贾谊之言曰天下有可长太息者有可流涕者有可痛哭者后世不以是少汉文亦不以是甚贾谊由此观之君子之遇治世而事明主法当如是也
　　王禹偁
　　字元之济州人擢进士第事太宗真宗官至知制诰
　　年七八巳能文毕文简爲郡从事始知之问其家以磨麺爲生因令作磨诗元之不思以对但存心里正无愁眼下迟若人轻着力便是转身时文简大竒之留于子弟中讲学一日太守席上出诗句鹦鹉能言难似鳯坐客未有对文简冩之屏间元之书其下蜘蛛虽巧不如蚕文简叹息曰经纶之才也遂加以衣冠呼爲小友至文简入相元之巳掌书命矣【闻见録】
　　禹偁能属文太宗方奬防文士闻其名召拜右拾遗直史馆赐绯故事赐绯者给银带上特命以文犀带赐之公献端拱箴以爲戒寻知制诰上尝称之曰禹偁文章当今天下独歩真宗即位召爲翰林学士修太宗实录执政疑公轻重其间落职知黄州州境有二虎鬬食其一冬雷羣鸡夜鸣公上疏引洪范陈戒且自劾上乃命移知蕲州寻召还朝公巳卒【记闻】
　　爲谏官上御戎十策大旨以谓外任人内修徳则可以弭之外则合兵势以重将权罢小臣诇逻邉事行间谍以离其心遣保忠御卿率所部以张掎角下诏感励邉人取燕蓟旧疆葢吊晋遗民非贪其土地内则省官以寛经费抑文士以激武夫信用大臣以资其谋不贵虚名以戒旡益禁游惰以厚民力端拱冬旱公上疏请节用省费薄赋缓刑
　　真宗即位诏羣臣论事公上疏陈五事一曰谨邉防通盟好二曰减冗兵并冗吏三曰难选举四曰澄汰僧尼五曰亲大臣逺小人【并记闻】
　　公在翰林真宗初即位暇日召与论文公奏曰夫进贤黜不肖辟谏争之路彰爲诰命施之四海延利万世王者之文也至于雕纎之言岂足以轸虑较轻重于之儒哉愿弃其小务其大诚宗社之福上顾曰卿爱朕之深者【掇遗】
　　出知黄州作三黜赋以见志卒章曰屈于身而不屈于道兮虽百谪其何亏吾当守正直而佩仁义兮惟终身而行之
　　尝云吾若生元和时从事于李绛崔羣间斯无愧矣公卒谏议大夫戚纶诔曰事上不回邪居下不謟佞见善若巳有嫉恶过仇雠世以爲知言【记闻】
　　苏东坡赞公画像曰传曰不有君子其能国乎余尝三复斯言未尝不流涕太息也如汉汲黯萧望之李固张昭唐魏郑公狄仁杰皆以身徇义招之不来麾之不去正色而立于朝则豺狼狐狸自相吞噬故能消祸于未形救危于将亡使皆如公孙丞相张禹胡广虽累千百缓急岂可望哉故翰林王公元之以防文直道独立当世足以追配此六君子者方是时朝廷清明无大奸慝然公犹不容于中耿然如秋霜夏日不可狎玩至于三黜以死有如不幸而居于众邪之间安危之际则公之所爲必将惊世絶俗使斗筲穿窬之流心破胆裂岂特如此而巳乎余见公之画像想其遗风余烈愿爲执鞭而不可得乃追爲之赞云惟昔圣贤患莫已知公遇太宗允也其时帝欲用公公不少贬三黜穷山之死靡憾咸平以来独爲名臣一时之屈万世之信纷纷鄙夫亦拜公像何以占之有泚其颡公能泚之不能已之茫茫九原爱莫起之
　　孙奭　宣公
　　字宗古博平人以九经及第事太宗真宗仁宗位至翰林侍讲学士
　　爲国子监直讲太宗幸监诏公讲尚书说命三篇公年少位下然音读详润帝称善因叹曰天以良弼赉商朕独不得耶因以切励辅臣赐公绯章服
　　永兴军上言朱能得天书真宗自拜迎入宫公知河阳上疏切谏以爲天且无言安得有书其辞有云得来唯自于朱能崇信只闻于陛下其质直如此上亦不之责顷之朱能果败【并记闻】
　　真宗将西祀公上疏切谏以爲西祀有十不可其辞有云秦多徭役而刘项起于徒中唐不恤民而黄巢因于饥嵗今陛下好行幸数赋敛安知天下无刘项黄巢乎上乃自制辨疑论以解之仍遣中使慰谕焉
　　毎上前説经及乱君之国事反复申绎未尝避讳因以规讽又掇五经切治道者爲五十篇号经典徽言上之画无逸爲图乞施便坐爲劝鉴之助
　　奭举动方重论议有根柢不肯诡随雷同真宗巳封禅羣臣皆歌诵盛徳独公正言谏争毅然有古风采【并记闻】
　　公以太子少保致仕居于郓一日置宴御诗【仁宗尝赐诗刻石所居防壁】语客曰白传有言多少朱门鎻空宅主人到老不曽归今老夫归矣喜动于色复顾石安道讽易离卦九三爻辞且曰乐以忘忧自得小人之志歌而鼓缶不兴大耋之嗟公以醇徳奥学劝讲禁中二十余年晚节勇退优游里中始终全徳近世少比【燕谈】
　　公与冯章靖公俱以鸿硕重望劝讲禁中凡朝廷典礼事并二公讨论之沂公尝言孙八座所阅典故必以前代中正合彛法事类而陈之则政府奉行无疑冯贰卿求广博不专以典正爲意故政府奉行烦于执奏以是二君之优劣分矣【沂公言行录】
　　李及　恭惠公
　　字幼几其先范阳人后徙郑州中进士第事真宗仁宗位至御史中丞
　　曹玮久在秦州累章求代真宗问王旦谁可代者旦荐公上即以公知秦州众皆谓公虽谨厚有行检非守邉材杨亿以众言告旦旦不答公至秦州将吏心亦轻之防有屯驻禁军白昼掣妇人银钗于市吏执以闻公方观书召之使前略加诘问其人服罪公不复下吏亟命斩之复观书如故将吏皆惊服不日声誉达京师亿闻之复见旦道其事且曰向者相公初用及外廷之议皆恐及不胜其任今及材器乃如此信乎相公知人之明也旦笑曰外廷之议何其易得也夫以禁军戍邉白昼爲盗于市主将斩之事之常也旦之用及者其意非爲此也夫以玮知秦州七年羗人詟服邉境之事玮处之巳尽其宜矣使他人徃必矜其聪明多所变置败玮成绩旦所以用及者以及重厚必能谨守玮之规模而巳亿由是服旦之识度【记闻】
　　公知杭州毎访林逋于孤山望林麓而屏导从歩入其庐一日冒雪出郊众谓当置酒召客乃独造逋清谈至暮而返逋死公以防服哭送拜墓乃归吴儿自是耻其风俗之薄也【晁以道集】
　　蔡君谟尝书小吴牋云李及知杭州市白集一部乃爲终身之恨此清节可爲世戒乖崖镇蜀当遨时士女环左右终三年未尝回顾此重厚可爲薄末之检柙【笔谈】
　　孔道辅
　　字厚鲁孔子四十五代孙举进士奉孔子祠事仁宗位至御史中丞
　　初章献太后称制郭后侍太后势颇骄横后宫爲太后所禁遏不得进太后崩上始自纵适羙人尚氏父自所由除殿直赏赐无筭恩宠倾京师郭后妬屡与之忿争尚氏常于上前有侵后不逊语后不胜忿起批其颊上自起救之后误查上颈上大怒阎文应劝上以痕示大臣而谋之上因以示吕夷简且告之故夷简因宻劝上废后上疑之夷简云光武汉之明主也郭后止以怨怼废况伤乗舆乎废之未损圣徳上未许外人籍籍颇有闻之者左司谏范仲淹因登对极谏不可夷简将废后奏请勑有司无得受台谏章疏十二月乙卯称皇后入道赐号净妃居别宫权中丞孔道辅怪閤门不受章奏遣吏诇之始知其事奏请未降诏书明日与范仲淹帅诸台谏诣閤门请对閤门不爲奏公等欲自宣祐门入趣内东门宣祐监官宦者阖扉拒之道辅拊门铜环大呼曰皇后被废柰何不听我曺入谏宦者奏之须臾有防台谏欲有所言宜诣中书附奏公等悉诣中书论辨諠哗夷简曰废后自有典故仲淹曰相公不过引汉光武劝上耳此光武失徳又足法耶自余废后皆昏君所爲夷简拱立曰兹事诸君更自登对力陈之公等退夷简即爲熟状贬黜道辅等故事中丞罢须有告词至是直以勑除之公等还家勑寻至遣人押出城十一月故后郭氏薨后之获罪也上直以一时之忿且爲吕阎所赞故废之既而悔之后出居瑶华宫章惠太后亦逐杨尚二羙人而立曹后久之上游后园见郭后故肩舆凄然伤之作庆金枝词赐之且曰当复召汝吕阎闻之大惧防后有小疾文应使医官故以药发其疾疾甚未絶文应以不救闻遽以棺敛之王伯庸时爲谏官上言郭后未卒数日先具棺器请推按起居状上不从但以后礼葬于佛舍而巳或曰章献初崩上与夷简谋以夏竦等皆庄献之党悉罢之退告郭后后曰夷简独不附太后耶但多机巧善应变耳由是并夷简罢之是日夷简押班闻唱其名大骇不知其故夷简素与内侍副都知阎文应相结使爲中诇乆之乃知事由郭后夷简由是恶郭后【记闻】
　　公知兖州近臣有献诗百篇者执政请除龙图阁直学士上曰是诗虽多不如孔道辅一言乃以公爲龙图阁直学士【王荆公撰墓志】
　　公使契丹契丹燕使者优人以文宣王爲戯公赩然径出虏使主客者邀还坐且令谢公正色曰中国与北朝通好以礼文相接今俳优之徒侮慢先圣而不之禁北朝之过也道辅何谢虏君臣黙然
　　公在宁州道士治真武像有蛇穿其前数出近人人以爲神州将欲视验以闻故率其属徃拜之而蛇果出公即举笏击蛇杀之自州将以下皆大惊巳而又皆大服由是知名【并墓志】
　　元祐中上元驾幸凝祥池宴从臣教坊伶人以先圣爲戯刑部侍郎孔宗翰【道辅之子】奏唐文宗时尝有爲此戯者诏斥去之今岂宜尚容有此诏付伶官于理或曰此细事何足言者孔曰非尔所知天子春秋鼎盛方且尊徳乐道而贱工乃尔亵慢纵而不治岂不累圣徳乎闻者叹服【燕谈】
　　尹洙
　　字师鲁河南人中进士第事仁宗官至起居舍人
　　范公贬饶州谏官御史不肯言师鲁上书言仲淹臣之师友愿得俱贬贬监郢州酒税【欧公撰墓志】
　　庆歴中洙与仲淹等友善仲淹等既罢朝政洙亦爲人希时宰意攻以居渭州时事遂置狱遣刘湜按之一日谓洙曰龙图以银爲偏提给银有记而收偏提无籍龙图当得罪死矣洙曰此不足以致洙罪也以银爲偏提用某工校主之附某籍可取视之湜阅籍果然知不能害叹息而巳其后洙在随州而孙甫知安州过随二人皆好辨论对榻语几月无所不道而洙未尝有一言及湜者甫问曰刘湜按师鲁欲致师鲁于死而师鲁絶口未尝有一言及湜何也洙曰湜与洙本未尝有不足之意其希用事者意欲害洙廼湜不能自树立耳洙何恨于湜乎甫深伏其识量甫又言洙自谓平生好善之心过于嫉恶甫谓信然【南丰杂识】
　　师鲁谪官均州时希文知邓州师鲁得疾即擅去官诣邓州以后事属希文希文日徃视其疾一旦遣人召希文甚遽既至师鲁曰洙今日必死矣人言将死者必见鬼神此不可信洙并无所见但觉气息奄奄就尽耳隠几坐与希文语乆之谓希文曰公可出洙将逝矣希文出至防事巳闻其家号哭希文竭力送其丧及妻孥归洛阳【记闻】
　　师鲁当天下无事时独喜论兵爲叙燕息戍二篇行于世自西兵起凡五六嵗未尝不在其间故于西事尤习其详欲训土兵代戍卒以减邉用爲御戎长乆之防皆未及施爲而元昊臣西兵解严师鲁亦去而得罪矣【志】
　　公天性慈仁内刚外和凡事有小而可矜者必恻然不忍发见顔貌及临大节断大事则心如金石虽鼎镬不可变也
　　文章自唐之衰日沦浅俗寖以大敝本朝栁仲涂始以古道发明之后卒不能大振天圣初公独与穆叅军伯长矫时所尚力以古文爲主次得欧阳永叔以雄词鼓动之于是后学大悟文风丕变【并韩魏公撰墓表】
　　师鲁深于春秋故其文谨严辞约而理精章奏疏议大见风采士林耸慕焉【范文正撰文集序】
　　本朝古文栁开仲涂穆修伯长首爲之唱师鲁兄弟继其后文忠公蚤工偶俪之文及宦河南始得师鲁乃出韩退之之文学之盖公与师鲁于文虽不同公爲古文则居师鲁后也如五代史公尝与师鲁约分撰其后师鲁死无子今欧阳公五代史颁之学官盛行于世内果有师鲁之文乎抑欧阳公自爲之也欧公志师鲁墓论其文曰简而有法且谓人曰在孔子六经中惟春秋可当则欧公于师鲁不薄矣崇宁间改修神宗正史欧公传乃云同时有尹洙者亦爲古文然洙才不足以望修云葢史官皆晚学小生不知前軰文章渊源自有次第也
　　天圣明道中钱文僖自枢宻留守西都谢希深爲通判欧阳永叔爲推官尹师鲁爲掌书记梅圣俞爲主簿皆天下之士钱相因府第起防桂楼西城建临园驿命永叔师鲁作记永叔文先成凡千余言师鲁曰洙只用五百字可记文成永叔服其简古永叔自此始爲古文【并闻见录】
　　韩魏公曰希文常劝以身安而后国家可保师鲁以谓不然直谓临国家不当更顾身公虽重希文之説然性之所喜以师鲁爲惬尔【别録】
　　余靖　襄公
　　字安道建州人举进士试书判防萃事仁宗官至工部尚书
　　范文正以言事忤大臣贬知饶州谏官御史缄口避祸无敢言者公独上书曰陛下亲政以来三逐言事者矣若习以爲常不甚重惜恐钳天下之口书既上落职监筠州酒税尹洙欧阳修相继抗疏论列又以书让谏官以得罪逺谪时天下贤士相与惜其去号爲四贤
　　庆歴三年上増置谏官以开广言路亲笔公姓名除右正言公感激奋励遇事輙言无所回避是年太白犯嵗星于太防端门之右公论之曰金火罚星皆主兵丧及饥葢木爲徳金爲刑惟金沴木五行所忌愿陛下责躬修徳以谢天变【并苏台文撰行状】
　　开寳塔灾得旧瘗舎利迎入内廷传言颇有光怪将复建塔公言彼一塔不能自卫何福可及于民凡腐草皆有光水精及珠之圆者夜亦有光乌足异也上从之【笔谈】
　　奉使契丹入辞书所奏事于笏各用一字爲目上顾见之问其所书者何靖以实对上指其字一一问之尽而后巳【记闻】
　　庆歴四年元昊请和将加封册而契丹以兵临境上遣使言爲中国讨贼请止毋与和朝廷患之议未决公独谓中国厌兵久矣此契丹之所幸一日使吾息兵养勇非其利也故用此以挠我耳是不可听朝廷虽是公言犹留夏册不遣而假公谏议大夫以报公从十余骑驰居庸闗见虏于九十九泉从容坐帐中辨析徃复数十卒屈其议取其要领而还朝廷遂发册臣元昊西师既解严而北邉亦无事【神道碑欧阳公撰】
　　使契丹能爲胡语契丹爱之及再徃虏情益亲余作胡语诗虏主大喜还坐贬官【贡父诗话】
　　唐之畨舶装船旧皆取税公奏罢之以来逺商又请立法戒当任官吏不得市南药及公北归不载南海一物【行状】
　　本名希古韶州人举进士未预解荐曲江主薄王仝喜遇之时知韶州者举制科仝亦举制科知州怒以爲玩巳捃其罪无所得惟得仝与希古接坐仝坐违勅停任希古杖臋二十仝遂闲居防州不复仕进希古更名靖取他州解及第景祐中爲馆职爲范文正讼寃获罪由是知名范公叅政引爲谏官秘书丞茹孝标防服未除入京私营身计靖上言孝标冒哀求仕不孝孝标由是获罪深恨靖靖迁龙图阁直学士王仝数以书干靖求货靖不能应其求孝标闻靖尝犯刑诈匿应举乃自诣韶州购求其案得之时钱子飞爲谏官方攻范党孝标以其事语之子飞即以闻诏下防州问王仝靖隂使人讽仝令避去仝辞以贫不能出靖置银百两于茶篚中托人饷之所托者怪其重开视窃银而致茶于仝仝大怒及诏至州官劝仝对当日接坐者余希古今不知所在仝不从对称希古即靖是也靖遂以将军分司【记闻】
　　王质
　　字子野文正公之侄也以防补官召试赐进士及第事仁宗官至天章阁侍制
　　通判蘓州州守黄宗旦颇以新进少公议事则曰少年乃与丈人争事公曰受命佐君事有当争职也宗旦虽屡屈折而政常得无失稍徳公助已宗旦得盗铸钱百余人以托公公曰事发无迹何从得之曰吾以术钩出之公愀然曰仁者之政以术钩人寘之死而又喜乎宗旦慙服遂缓出其狱始大称公曰君子也
　　迁湖北转运使当用兵西方急于财用之时独不进羡余其赋敛近寛平治以常法故他路不胜其弊而荆湖之人自若
　　判吏部流内铨号爲称职而于选法未尝有所更易人或问之公曰选法具备如权衡在执者不欺其轻重耳何必屡更其法
　　范仲淹以言事贬饶州方治党人甚急公独扶病率子弟饯于东门留连数日大臣有以让公曰长者亦爲此乎何苦自防朋党公曰范公天下贤者若得爲党人公之赐质厚矣闻者爲公缩颈【并欧公撰神道碑】
　　文正作舍人时家甚虚尝贷人金以赡昆弟过期不入辍所乗马以偿之公因阅家藏书而得其劵召家人示之曰此前人清风吾軰当奉而不坠宜秘藏之又得顔鲁公爲尚书时乞米于李大夫墨帖刻石以模之遍遗亲友终身不贪所至有冰蘗声【范文正撰墓表】
　　孙甫
　　字之翰许州人再举及第事仁宗官至天章阁待制兼侍读
　　监益州交子务蜀用鐡钱民苦转贸重故设法书纸代钱以便市易转运使以伪造犯法者多欲废不用公曰交子可以伪造钱亦可以私铸私铸有犯钱可废乎但严治之不当以小仁废大利后卒不能废【欧公撰墓志】
　　祁公爲枢宻副使荐于朝得秘阁校理是时天子方锐意更用二三大臣乃极选一时知名士増置谏官使补缺失公以右正言居谏院上好纳谏诤未尝罢言者而至言宫禁事他人犹须委曲开讽而公独曰所谓后者正嫡也其余皆犹婢耳贵贱有等用物不宜过僣自古宠女色初不制而后不能制者其祸不可悔上深嘉纳之保州兵变前有告者大臣不时发之公因力言枢宻使副当得罪使乃杜祁公也邉将刘沪城水洛于渭州部署尹洙以沪违节度将诛之大臣稍主洙议公以谓水洛通秦渭于国家利沪不可罪由是罢洙而释沪洙公平生所善者也公在谏院所言补益尤多是三者其一人所难言其二人所难处者其后言宰相以某事当去者上亟爲罢之因以陈执中爲叅知政事公又言执中不可用由是上难之公遂求解职【墓志】
　　庆歴中孙甫蔡襄爲谏官言宰臣晏殊役官兵治邸舍怀安茍且无向公之心遂罢殊政事而甫等因荐富弼代殊上怒以谓进用宰相人主之任臣下不宜有所指陈遂相陈执中而甫等极言执中不可用不听求罢【南丰杂识】
　　庆歴中上用杜衍范仲淹富弼韩琦任政事而以欧阳修蔡襄及甫等为谏官欲更张庶事致太平之功仲淹亦皆戮力自効欲报人主之知然好同恶异不能旷然无适莫甫尝家居石介过之问介适何许来介言方过富公问富公何为介曰富公言滕宗谅守庆州用公使钱坐法杜公则欲致宗谅重法不然则衍不能在此范公则欲薄其罪曰不然则仲淹请去富公欲抵宗谅重法则惧违范公欲薄其罪则惧违杜公患是不知所决甫曰守道以为如何介曰介亦窃患之甫叹曰法者人主之操柄今富公患重罪宗谅则违范公薄其罪则违杜公是不知有法而未尝意在人主也守道平生好议论自谓正直亦安得此言乎【同上】
　　初元昊反河西契丹亦以兵近邉谋弃约任事者于西方益禁兵二十万北方益土兵亦二十万又益禁兵四十指挥及羣盗张海等刼京西江淮皆警是时巳更用大臣矣又令天下益禁兵公言曰天下所以大困在浮费而浮费之广者兵为甚今不能损又可益之邪且兵巳百万矣不能止盗而但欲多兵岂可谓知所先后哉不报于是极论古今养兵多少之利害以闻语诋大臣尤切【行状】
　　为两浙转运使范文正守杭以大臣或便宜行事公曰范公贵臣也吾屈于此则彼不得伸于彼矣由是一切防以法而常以监司自处范公遇公无倦色及退而不能无恨公遇范公不少下然退而未尝不称其贤也【志】
　　人尝与一砚直三十千公曰砚何异而如此之价也客曰砚以石润为贤此石呵之则水流甫曰一日可得一担水才直三钱买此何用竟不受【笔谈】
　　公博学强记尤善言唐事能详其君臣行事本末以推见当时治乱毎为人説如其身其间而听者晓然如目见故学者以为终嵗读史不如一日闻公论也所着唐史记七十五巻论议闳赡书未及成公巳卒诏取其书藏秘府【志】
　　司马温公书公唐史记后云孙公昔着此书甚自重惜常别缄其藁于笥必盥手启之谓家人曰万一有水火刀兵之急他货财尽弃之此笥不可失也毎公私少间则増损改易未尝去手其在江东为转运使出行部亦以自随过亭传休止輙取修之防宣州有急变乗驲遽徃不暇挈以俱既行其后金陵大火延及转运廨舍弟子察亲负其笥避于沼中岛上公在宣州闻之亟还入问曰唐书在乎察对曰在乃悦余无所问自壮年至于白首乃成亦未以示人文潞公执政尝就公借之公不与但録姚宋论以与之况他人固不得见也
　　蘓内翰答李荐书云录示孙之翰唐论仆不识之翰今见此书凛然得其为人至论褚遂良不譛刘洎太子瑛之废由张説张廵之败由房琯李光弼不当图史思明宣宗有小善而无人君大略皆旧史所不及也


　　宋名臣言行録前集巻九
　　钦定四库全书
　　宋名臣言行录前集巻十
　　宋　朱子　纂集
　　陈搏　希夷先生【穆修　种放　魏野李之才　林逋附】
　　字图南亳州人周世宗赐号白云先生太宗赐号希夷
　　抟隠居华山多闭门独卧至百余日不起周世宗召至阙下令于禁中扄戸以试之月余始开抟熟寐如故甚异之因问黄白之术曰陛下为天下君当以苍生为念岂宜留意于为金乎世宗不悦放还山太宗即位再召之留阙下数月延入宫中与语遣中使送至中书宰相宋琪等问曰先生得元黙修养之道可以授人乎曰练养之道皆所不知然正使白日升天何益于治圣上龙顔秀异有天人之表洞达古今治乱之防诚有道仁圣之主正是君臣合徳以治天下之时勤行修练无以加此琪等表上其言上喜甚【谈苑】
　　抟负经纶之才歴五季乱离游四方志不遂入山隠居自晋汉以后毎闻一朝革命颦蹙数日人有问者瞪目不答一日方乗驴游华隂市闻太祖登极惊喜大笑问其故又笑曰天下自此定矣太祖方潜龙时搏尝见天日之表知太平有日矣遯迹之初有诗云十年踪迹走红尘回首青山入梦频紫陌纵荣争及睡朱门虽富不如贫愁闻剑防扶危主闷见笙歌聒醉人携取旧书归旧隠野花啼鸟一般春岂浅丈夫哉【邵伯温易学辨惑】
　　太宗召赴阙赐诗云曽向前朝出白云后来消息杳无闻如今若肯随征召摠把三峯乞与君先生服华阳巾草履垂绦以宾礼见赐坐【燕谈】
　　太平兴国初召至阙求一静室休息乃赐馆于建龙观扄户熟寐月余方起上方欲征河东搏谏止之九年复来朝始陈河东可取暨王师再举果执刘继元平并州
　　太宗问搏曰尧舜之为天下今可致否对曰尧舜土阶三尺茅茨不剪其迹似不可及然能以清净为治即今之尧舜也【并辨惑】
　　被召至阙下间有士大夫诣其所止愿闻善言以自规抟曰优好之所勿乆恋得志之地勿再徃闻者以为至言【倦游录】
　　康节尝诵希夷之语曰得便宜事不得再作得便宜处不可再去又曰落便宜是得便宜故康节诗云珍重至人尝有语落便宜处得便宜葢可终身行之也
　　后复再召抟辞曰九重仙诏休教丹鳯啣来一片野心巳被白云留住
　　搏好读易以数学授穆伯长穆授李挺之李授康节邵尧夫以象学授种放放授庐江许坚坚授范谔此一枝传于南方也世但以为学神仙术善人伦风鉴而巳非知图南者也
　　穆修字伯长汶阳人后居蔡州师事图南少豪放性褊少合多游京洛间人尝书其句于禁中壁间真宗见之深加赏叹问侍臣曰此为谁诗或以穆修对上曰有文如此公卿何以不荐丁晋公在侧曰此人行不逮文由是上不复问葢伯长与晋公有布衣旧晋公赴防漕伯长犹未仕相遇汉上晋公意欲伯长先致礼伯长竟不一揖而去晋公衔之由是短于上前后晋公贬珠崖徙道州公有诗云却谤有虞刑政失四凶何事不量移可见其不相善也公登进士第后为颍州文学防军故当时呼之曰穆叅军老益贫家有唐本韩栁集乃丐于所亲厚者得金用工镂板印数百帙携入京师相国寺设肆鬻之坐其旁有儒生数軰至其肆輙取阅公夺取怒视谓曰先軰能读一篇不失一句当以一部相送遂终年不售时学者方从事声律未知古文伯长始为之倡其后尹洙师鲁始从之学古文又传其春秋学
　　李之才字挺之青州人倜傥不羣师事伯长伯长性严急稍不如意或至呵叱挺之承顺如事父兄登科任孟州司戸挺之性坦率不事仪矩时太守范忠献公以此颇不悦后忠献建节移镇延安郡僚多送至境外挺之但别于近郊众或让之挺之曰情文贵称公实不我知而出疆逺送非情岂敢以不情事范公未几忠献谪守安陆过洛三城故吏无一人徃者独挺之沿檄徃省之忠献始称叹遂受知焉又尝为卫州共城令时康节居祖母服筑室苏门山百源之上挺之自造其庐问曰子何所学曰为科举进取之学耳挺之曰科举之外有义理之学子知之乎曰未也愿受教挺之曰义理之外有物理之学子知之乎曰未也愿受教挺之曰物理之外有性命之学子知之乎曰未也愿受教于是康节始传其学【并邵伯温易学辨惑】
　　种放字明逸隠居终南山豹林谷闻希夷先生之风徃见之希夷一日令洒扫庭除曰当有佳客至明逸作樵夫拜庭下希夷挽而上之曰君岂樵者二十年后当为显官名闻天下曰放以道义来官禄非所问希夷曰君骨相当尔虽晦迹山林恐竟不能安后真宗召为司谏帝携其手登龙图阁论天下事辞归山拜谏议大夫后改工部侍郎先是希夷为明逸卜上世塟地于豹林谷下不定穴既塟希夷见之言地固佳安穴稍低世世当出名将明逸不娶无子自其侄世衡至今为将帅有声【闻见录】
　　希夷尝戒放曰子他日遭逢明主不假进取迹动天阙名驰寰海名者古今之羙器造物者深忌之天地间无完名子名将起必有物败可戒之放至晚节侈饰过度营产满丰镐间门人戚属亦怙势强并嵗入益厚遂防清节【玉壶清话】
　　放以处士召见真宗待以殊礼名动海内后谒归终南山恃恩骄倨王嗣宗知长安放至通判以下羣拜谒放小俛垂首接之而巳嗣宗内不平放召其侄出拜嗣宗嗣宗坐受之放怒嗣宗曰向者通判以下拜君君扶之而巳此白丁耳嗣宗状元及第名位不轻胡为不得坐受其拜放曰君以手搏得状元耳何足道也嗣宗怒遂上疏言放实空踈才识无以逾人专饰巧诈盗虚名陛下尊礼放擢为显官臣恐天下窃笑益长浇伪之风且陛下召魏野野闭门避匿而放隂结权贵以自荐达因抉摘放隂事数条上虽两不之问而待放之意浸衰【记闻】
　　放别业在终南山后生从之学者甚众性嗜酒躬耕种秫以自养所居有林泉之胜殊为幽絶真宗闻之遣中使携画工图之开龙图阁召辅臣观焉上叹赏之其后甘棠魏野郊居有幽趣帝亦使人图之故野有诗曰幽居帝画防【燕谈】
　　处士魏野字仲先居于东郊架草堂有水竹之胜好弹琴作诗清苦多闻于时上祀汾隂召之辞疾不至以诗贽王文正公曰从前辅相皆频出独在中书十五秋泰岳汾隂俱礼毕这回好伴赤松游公览之喜形于色以酒茗药物为荅旦得诗感悟以疾屡辞政柄遂拜太尉玉清昭应宫使【王文正遗事】野谓冦准曰自古功名葢世少有全者因与诗曰好去上天辞将相归来平地作神仙及贬始悔不用野之言【仁宗政要】野子闲亦不仕嘉祐中赐号清逸处士【温公集云】
　　林逋字君复居杭州西湖之孤山真宗闻其名赐号和靖处士诏长吏嵗时劳问逋工笔画善为诗如草泥行郭索云木呌钩辀颇爲士夫所称又梅花诗云踈影横斜水清浅暗香浮动月黄昏评诗者谓前世咏梅者多矣未有此句也又其临终为句云茂陵他日求遗藁犹喜初无封禅书尤为人称诵【归田录】　逋景祐初尚无恙范文正公亦过其庐赠逋诗曰巢由不愿仕尧舜岂遗人又曰风俗因君厚文章到老醇其激赏如此【青箱杂记】
　　胡瑗　安定先生
　　字翼之泰州人累举不第以范文正荐官至太常博士
　　侍讲布衣时与孙明复石守道同读书泰山攻苦食淡终夜不寝一坐十年不归得家问见上有平安二字即投之涧中不复展读【曽孙涤所记】
　　师道废久矣自明道景祐以来学者有师惟先生暨孙明复石守道三人而先生之徒最盛庆歴四年春天子开天章阁与大臣讲天下事始慨然诏州县皆立学于是建太学于京师而有司请下湖州取先生之法以为太学法至今为着令【欧公撰墓表】
　　在湖州置治道斋学者有欲明治道者讲之于中如治兵治民水利筭数之类尝言刘彛善水利后累为政皆兴水利有功【程氏遗书】
　　先生尤患隋唐以来仕进尚文词而遗经业茍趋禄利及为苏湖二州教授严条约以身先之虽大暑必公服终日以见诸生解经至有要义恳恳为诸生言其所以治巳而后治乎人者学徒千数日月刮劘为文章皆传经义必以理胜信其师説敦尚行实后为太学四方归之庠舍不能容旁拓歩军居以广之五经异论弟子记之目为胡氏口义【蔡端明撰墓志】
　　侍讲读乾元亨利贞不避讳上与左右皆失色侍讲徐曰临文不讳上意遂解【曽孙涤记】
　　在湖学时福唐刘彛中徃从之学者数百人彛为髙弟熈宁二年召对上问曰胡瑗文章与王安石孰优彛曰胡瑗以道徳仁义教东南诸生时王安石方在场屋修进士业臣闻圣人之道有体有用有文君臣父子仁义礼乐歴世不可变者其体也诗书史传子集埀法后世者文也举而措之天下能润泽其民归于皇极者其用也国家累朝取士不以体用为本而尚其声律浮华之词是以风俗媮薄臣师瑗当寳元明道之间尤病其失遂明体用之学以授诸生夙夜勤瘁二十余年专切学校始自苏湖终于太学出其门者无虑一千余人故今学者明夫圣人体用以为政教之本皆臣师之功也上曰其门人今在朝者为谁对曰若钱藻之渊笃孙觉之纯明范纯仁之直温钱公辅之简谅皆陛下所知也其在外明体适用教于民者迨数十軰其余政事文学粗出于人者不可胜数此天下四方之所共知而叹美之不足者也上悦【李廌书】
　　侍讲当召对例须先就阁门习仪侍讲曰吾平生所读书即事君之礼也何以习为阁门奏上令就舟次习之侍讲固辞上亦不之强人皆谓山野之人必失仪及登对乃大称旨上谓左右曰胡瑗进退周旋举合古礼【曽孙涤记】
　　皇祐至和间为国子直讲朝廷命主太学生千余人先生日讲易毎讲罢或引当世之事以明之至小畜以谓畜止也臣止君也已乃言及中令赵公补所碎劄子呈于艺祖之事【尘史】
　　判国子监其教育诸生有法先生语诸生食饱未可据案或乆坐皆于气血有伤当习射投壶游息焉是亦食不语寝不言之遗意也程伊川曰凡从安定先生学者其醇厚和易之气望之可知也
　　仁宗朝尝上书请兴武学其略曰顷歳吴育巳建议兴武学但官非其人不乆而废今国子监直讲内梅尧臣曽注孙子大明深义孙复而下皆明经防臣曽任邉陲丹州推官颇知武事若使尧臣等兼莅武学毎日只讲论语使知忠孝仁义之道讲孙吴使知制胜御敌之术于武臣子孙中选有智略者二三百人教习之则一二十年之间必有成效臣已撰成武学规矩一巻进呈时议难之【吕厚明记】
　　时方尚词赋独湖学以经义及时务学中故有经义斋治事斋经义斋者择疏通有器局者居之治事斋者人各治一事又兼一事如邉防水利之类故天下谓湖学多秀异其出而筮仕徃徃取髙第及为政多适于世用若老于吏事者由讲习有素也欧公诗云吴兴先生富道徳诜诜弟子皆贤才王荆公诗云先取先生作梁柱以次收拾桷与榱【家塾记】
　　初为直讲有防专掌一学之政遂推诚教育多士亦甄别人物故好尚经术者好谈兵战者好文艺者好尚节义者皆使之以类羣居相与讲习胡亦时召之使论其所学为定其理或自出一义使人人以对为可否之当时政事俾之折故人皆乐从而有成今朝廷名臣徃徃胡之徒也【李廌记】
　　为国子先生日畨禺有大商遣其子来就学其子儇宕所赍千金仍病甚瘠客于逆旅若将毙焉偶其父至京师闵而不责携其子谒胡先生告其故曰是宜先警其心而后教诱之以道者也乃取一帙书曰汝读是可以先知养生之术知养生而后可以进学矣其子视其书乃黄帝素问也读之未竟惴惴然惧伐性命之过甚痛悔自责兾可自新胡知其巳悟召而诲之曰知爱身则可以修身自今以始其洗心向道取圣贤之书次第读之既通其义然后为文则汝可以成名圣人不贵无过而贵改过无懐昔悔第勉事业其人頴脱善学二三年登上第而归【李廌记】
　　治家甚严尤谨内外之分儿妇虽父母在非节朔不许归宁有遗训嫁女必须胜吾家者娶妇必须不若吾家者或问其故曰嫁女胜吾家则女之事人必钦必戒娶妇不若吾家则妇之事舅姑必执妇道【曽孙涤记】
　　孙复　泰山先生
　　字明复晋州人举进士不中退居泰山用富范荐官至直讲
　　先生少举进士不中退居泰山之阳学春秋着尊王发防鲁多学者其尤贤而有道者石介自介而下皆以弟子事之孔道辅闻先生之风就见之介执杖履侍左右先生坐则立升降拜则扶之及其徃谢也亦然鲁人由是始识师弟子之礼莫不嗟叹之【欧公撰墓志】
　　退居泰山之阳枯槁憔悴须鬓皓白故相李文定守兖见之叹曰先生年五十一室独居谁侍左右不幸风雨饮食生疾奈何吾弟之女甚贤可以奉箕帚先生固辞文定曰吾女不妻先生不过一官人妻先生徳髙天下幸婿李氏荣贵莫大于此先生曰宰相女不以妻公侯贵戚而固以嫁山谷衰老藜藿不充之人相国之贤古无有也予不可不成相国之贤遂娶之其女亦甘淡薄事先生尽礼故当时士大夫莫不贤之【渑水燕谈】
　　先生治春秋不惑传注不为曲説以乱经其言简易明于春秋诸侯大夫功罪以考时之盛衰而见王道之治乱得于经之本义为多【墓志】
　　先生恶胡瑗之为人在太学常相避瑗治经不如先生而教养过之【邵氏后录】
　　范文正在睢阳掌学有孙秀才者索游上谒文正赠钱一千明年孙生复道睢阳谒文正又赠一千因问何为汲汲于道路孙生戚然动色曰母老无以养若日得百钱则甘防足矣文正曰吾观子辞气非乞客也二年仆仆所得几何而废学多矣吾今补子学职月可得三千以供养子能安于学乎孙生大喜于是授以春秋而孙生笃学不舍昼夜明年文正去睢阳孙亦辞归后十年闻泰山下有孙明复先生以春秋教授学者道徳髙迈朝廷召至乃昔日索游孙秀才也【笔録】
　　石介　徂徕先生
　　字守道兖州人进士及第官至直讲
　　守道为举子时寓学于南都其固穷苦学世无比者王渎闻其勤约因防客以盘餐遗之石谢曰甘脆者亦介之愿也但日飨之则可若止得一餐则明日何以继乎朝飨膏粱暮厌粗粝人之常情也介所以不敢当赐便以食还王咨重之【倦游録】
　　庆歴三年吕夷简罢相夏竦罢枢使而杜衍章得象晏殊贾昌朝范仲淹富弼韩琦同时执政欧阳修余靖王素蔡襄并为谏官先生喜曰此盛事也歌颂吾职其可巳乎乃作庆歴圣徳诗略曰众贤之进如茅斯防大奸之去如距斯脱众贤谓衍等大奸斥竦也诗且出泰山先生见之曰子祸始于此矣先生不自安求出通判濮州【欧公撰墓志】
　　圣徳诗云维仲淹弼一防一卨又曰琦器魁礧岂视扂楔可属大事重厚如勃其后富范为宋名臣而魏公定防两朝措天下于泰山之安人始叹先生之知人【燕谈】
　　先生非隠者其仕尝位于朝矣然鲁之人不称其官而称其徳以为徂徕鲁之望先生鲁人之所尊故因其所居之山以配其有徳之称曰徂徕先生其遇事发愤作为文章极陈古今治乱成败以指切当世贤愚善恶是是非非无所讳忌世俗颇骇其言由是谤议喧然而小人尤嫉恶之相与出力必挤之死先生安然不惑不变曰吾道固如是吾勇过孟轲矣【墓志】
　　天圣以来穆伯长尹师鲁苏子美欧阳永叔始倡为古文以变西昆体学者翕然从之其有杨刘体者人戏之曰莫太昆否守道深嫉之以为孔门之大害作怪説三篇上篇排佛老下篇排杨亿于是新进后学不敢为杨刘体亦不敢谈佛老后欧苏复主杨大年【家塾记】
　　介既卒夏英公言于仁宗曰介实不死北走胡矣寻有防编管介妻子于江淮又出中使与京东部刺史发介棺以验虚实是时吕夷简为京东转运使谓中使曰若发棺空而介果北走则虽孥戮不足以为酷万一介尸在未尝叛去即是朝廷无故发人塜墓何以示后世邪介之死必有棺殓之人及内外亲戚及防塟门生无虑数百至于举柩空棺必用防肆之人今皆檄召至此劾问之茍无异説即皆令具军令状以保任之亦足以应诏也中使大以为然遂合数百状皆结罪保证中使持以入奏仁宗亦悟竦之譛寻有防放介妻子还乡而世以夷简为长者及竦之死也仁宗将徃浇奠吴奎言于上曰夏竦多诈今亦死矣仁宗怃然至其家浇奠毕踌蹰乆之命大阉去竦面羃而视之世谓剖棺之与去面羃其为人主之疑一也亦所谓报应者耶【笔录】
　　张安道雅不喜介谓狂谲盗名所以与欧范不足至人目以奸邪一日谒曽祖至祖父子容书室中见介书曰吾弟何为与此狂生游又问黄景防何在问前日狂生以羔鴈聘之不受何不与吃了羊着了绢一任作怪何足与之较辞受义理也曽祖除御史中丞固辞不拜石介以书与祖父以不拜为非其略云内相为名臣子容为贤子天下属望所系非轻岂可以辞位为亷安道见者此书也【苏氏谈训】
　　苏洵　老泉先生
　　字明允眉州人常举进士茂材异等不中欧公上其书韩公复荐之遂除校书郎
　　君少不喜学年巳壮犹不知书始大发愤谢其素所徃来少年闭戸读书为文词嵗余举进士再不中退而叹曰此不足为吾学也悉取所为文数百篇焚之益闭户读书絶笔不为文辞者五六年涵蓄充溢抑而不发乆之慨然曰可矣由是下笔顷刻数千言其纵横上下出入驰骤必造于深防而后止盖其禀也厚故发之迟志也慤故得之精自来京师一时学者皆尊其贤学其文以为师法以其父子俱知名故号老苏以别之【欧公撰墓志】
　　永叔一见权书衡论目为荀卿子献其书于相由是名动天下士争诵其文时文为一变时相韩公琦尝与论天下事亦以为贾谊不能过也初作昭陵礼废缺琦为大礼使事从其厚调发趋办州县骚然先生以书谏琦且再三至引华元不臣以责之琦为变色然顾大义稍省其过甚者及先生殁琦亦颇自咎恨以诗哭之曰知贤不早媿莫先于余者矣【张安道撰墓表】
　　嘉祐初王安石名始盛党友倾一时欧阳修亦善之劝先生与之游而安石亦愿友于先生先生曰吾知其人矣是亦不近人情者鲜不为天下患安石之母死士大夫皆吊先生独不徃作辨奸一篇先生既没三年而安石用事其言乃信辨奸略云山巨源见王衍曰误天下苍生者必此人也郭汾阳见卢杞曰此人得志吾子孙无遗类矣自今言之其理固有可见者以吾观之王衍之为人也容貌言语固有以欺世而盗名者然使晋无惠帝虽衍百千何从而乱天下乎卢之奸固足以败国然不学无文非徳宗之鄙暗亦何从而用之由是言之二公之料二子亦容有未必然也今有人焉口诵孔老之言身履夷齐之行収召好名之士不得志之人相与语言私立名字以为顔渊孟轲复出而隂贼险狠与人异趣是王衍卢杞合而为一人也其祸可胜言哉夫面垢不忘洗衣垢不防澣此人之至情也今也不然衣巨卢之衣食犬彘之食囚首防面而谈诗书此岂其情也哉凡事之不近人情者鲜不为大奸慝以葢世之名而济未形之恶虽有愿治之主好贤之相犹当举而用之则其为天下之患必然而无疑者非特二子之比也【墓表】
　　东坡中制科王荆公问吕申公见苏轼制防否全类战国文章若安石为考官必黜之故荆公后修英宗实录谓苏明允为战国纵横之学云【闻见録】
　　因论权书衡论曰观其著书之名已非岂有山林逸民立言垂世乃汲汲于用兵如此所见安得不为荆公所薄曰大苏以当时不去二虏之患则天下不可为又其审敌篇引晁错説景帝削地之防曰今日夷狄之势是亦七国之势其意葢欲扫荡二虏然后致太平尔曰才以用兵为事只见搔扰何时见天下息肩时节以仁宗之世视二虏岂不胜如战国时然而孟子在战国时所论全不以兵为先岂以崇虚名而受实敝乎亦必有道矣【山语録】















　　宋名臣言行录前集巻十
<史部,传记类,总录之属,宋名臣言行录>
　　钦定四库全书
　　宋名臣言行录后集巻一
　　宋　朱子　纂集
　　韩琦　魏国忠献王
　　字稺圭相州人中进士第二人事仁宗英宗神宗官至丞相配享英宗庙庭
　　天圣五年仁宗初临轩试进士公年二十名在第二时唱名第一甲方终太史奏日下五色云见左右从官皆贺于殿上
　　监左藏库时方贵髙科多径去为显职公独滞于筦库众以为非宜公处之自若不以为卑冗职事亦未尝茍且【并家传】
　　徙开封府推官理事不倦暑月汗流浃背府尹王博文大器重之曰此人要路在前而治民如此眞宰相器也【胡氏传家录】
　　以右司諌供职劝上明得失正朝廷纪纲亲近忠直放逺邪佞时灾异数见公以灾变屡发主于执政者非才累言于上未见纳公又奏曰岂陛下择辅弼未得其人耶若杜衍范仲淹孔道辅宋郊胥偃众以为忠正之臣可进擢不然尝所用者王曾吕夷简蔡齐宋绶亦人所属望也章十上不报公抗防乞出上乃罢宰臣王随陈尧佐叅政韩亿石中立等【家传】
　　公又言赏罚当从中书出今数闻有内降不可不止玉曾蔡齐宋绶当世名臣宜大用上纳其说王沂公见公论事切直有本末谓公曰比年台諌官多畏避为自安计不则激发近名如君固不负所职谏官宜若此沂公天下正人公得此益自信【行状】
　　民间作销金服玩公请以先朝旧制禁絶之乃下诏申谕未几有犯者开封以刑名未明申请审刑院议止徒三年公奏大中祥符八年敕犯销金者斩请复用之
　　诏同详定阮逸胡瑗等所造钟律公曰祖宗旧法遵用斯久属者防一士之偏议变数朝之定律臣切计之不若穷作乐之源为致治之本使政令平简民物熈洽海内击壤鼔腹以歌太平斯乃上世之乐可得以气象求乎既逹其源又当究当今之所急国家方夏宁一又弛边备犬戎之性岂能常保愿陛下与左右弼臣缓兹求乐之诚移访安邉之议急其所急在理为长遂诏将来南郊用和岘旧乐
　　发解开封府举人时惟礼部贡院置封弥誊录二司开封止有封弥官公请并设誊录司以示至公从之
　　公言自古兴俭以劝天下必以身先之今欲减省浮费莫如自宫掖始请令三司取入内内侍省并御药院内东门司先朝及今来赐予支费之目比附酌中皆从减省无名者一切罢之
　　公为諌官三年所存諌稿欲敛而焚之以效古人慎密之义然恐无以见人主从諌之美乃集七十余章为三巻曰諌垣存稿自序于首大畧曰諌主于理胜而以至诚将之【并家传】
　　以益利路人饥为体量安抚使公至则蠲减税以募人入粟招募壮者等第刺以为厢禁军一人充军数口之家得以全活檄劒门关民流移而东者勿禁简州艰食为甚明道中以灾伤尝劝纳粟后粜钱十六余万归于常平公曰是钱乃赈济之余非官缗也发库尽以给四等以下戸逐贪残不职吏罢冗役七百六十人为饘粥活饥人一百九十余万蜀人曰使者之来更生我也【家传】
　　元昊初叛兵锋锐甚中国久不知战人心颇恐授公陜西安抚使趣上道公勇欲自効驰至延安则已解围去然士气沮伤将吏往往移病求罢职公即选练材武治战守器慰安居人收召豪杰与之计议范雍守延州朝廷以为不能欲以赵振代公奏曰愿留雍以观后效无已则范仲淹为可以为国家计非私仲淹也若涉朋比误陛下事当族庆人陈叔庆等陈邉防策补官东南公奏曰忠义愤懑为国献计虽稍收用乃置于僻左实覊縻之非所以开示诚意招徕人才也
　　康定元年夏竦都防西师公副之未几遣学士晁宗慤内侍王守忠督出兵攻贼公曰如诏意为便不则元昊聚兵出不意攻伐我仓卒赴敌必败合府争之公所论不得用使持奏还而元昊掠镇戎军偏将刘继宗逆战果不利诏下切责俾以进兵日月来上众复防议乃画攻守二防求中决公驰驿奏阙下上许用攻防已而执政以为难公不得已独上章曰元昊精兵不出四五万余皆妇女老弱举族而行我四路之兵不为少分戍数十城寨彼聚而来故常众我散故常寡相遇毎不敌是以元昊能数胜今不究此失乃待贼大过以二十万重兵惴然守界濠不敢与虏角臣实痛之愿更命近臣观贼之隙如不可不击则愿不疑臣言奏虽未下知兵者以公言为然
　　公往来塞下勤苦忘寝食期有以报上出按屯至泾原闻元昊乞和公谕诸将曰无约而降者谋也宜益备遽调兵兵未集贼果入钞山外公指图授诸将曰山间狭隘可守过此必有伏或致师以怒我或为饵以诱我皆无得輙出待其归且惰也邀击之而禆将任福王仲寳狃小胜数违节度公檄之曰违节度有功亦斩福犹进兵遇伏遂战死疾公者乞置公大罪后大帅使收余兵得檄福衣带间封上之朝廷知罪在诸将止左迁右司諌知秦州
　　公在秦增广州城以保固东西市招集属戸益市诸羌马讨杀生羌之钞邉者厉兵以待贼讫公去秦贼不敢窥塞
　　庆厯二年陜西四帅皆改观察使公为秦州观察使曰吾君忧邉臣子何可以择官独不辞
　　初京师所遣戍兵脆懦不习劳苦贼尝轻之目曰东军而土兵劲悍善战公奏增土兵以抗贼而稍减屯戍内实京师又以笼竿城据冲要乞建为德顺军以蔽萧关鸣沙之道既任事久嵗补月完甲械精坚诸城皆有备赏罚信于军中将亦习战闘识形势毎出輙有功公方建请于鄜延渭三州各以土兵三万为一军军虽别屯而耳目相通为一视虏所不备互出之破其和市屠其种落困挠其国因以招横山之人度横山隳则平夏兵素弱必不能支我下视兴灵穴中尔章既上又与范公定谋益坚而元昊黠贼知不可敌亦敛兵不敢近塞【并行状】
　　公驻延安忽有人夜携匕首至卧内遽褰帏帐公起坐问曰谁何曰某来杀諌议又问曰谁遣汝来曰张相公遣某来盖是时张元夏国正用事也公复就枕曰汝携予首去其人曰某不忍愿得金带足矣遂取带而出明日亦不治此事俄有守陴卒报城橹上得金带者纳之时范纯祐亦在延安谓公曰不治此事为得体盖行之则沮国威今乃受其带是堕贼计中矣公叹曰非琦所及【麈史】
　　公与范公同召拜枢密使副公自请捍邉至五表不听既至又与范公伸前议同决防上前期以兵覆元昊会夏国送欵公谋不果用范公毎恨龃龉功不就故作阅古堂诗叙其事传于世
　　初夏人方议和公以谓邉备不可弛请与范公俱出按行遂命公宣抚陜西范公宣抚河东范请益兵屯河阳蒲中及以兵从公以为不必请兵上前议未合退于殿庐中犹争公曰若尔则臣乞自行不用朝廷一人一骑范色忿欲再请对道公语公笑止之防富公賛公说卒不发兵范亦不以为忤【家传】
　　公至关陜以兵数虽多而杂以疲弱耗用度选禁军不堪征战者停放一万二千余人后田况乞选诸路军不堪战者为厢军云若谓兵骄久一旦澄汰恐致乱则去年韩琦汰邉兵万余人岂闻有为乱者哉【家传】
　　时仁宗以天下多事急于求治手诏宰相杜衍曰朕用韩琦范仲淹富弼皆中外人望有可施行宜以时上之又开天章阁赐坐咨访急务公条九事大畧备西北选将帅明按察丰财用抑佞幸进有能退不才去冗食谨入官继又献七事议稍用而小人巳侧目不安二府皆合班奏事公必尽言事虽属中书公亦对上指陈其实同列尤不恱独仁宗识之曰韩琦性直【行状】
　　苏子美軰为进奏院事发仁宗为谗者所惑夜遣中使散入大臣家捕同饮者公明日对曰夜来闻遣官绕京城捕馆职甚骇物听此事但付有司自有行遣上色悔久之【别录】
　　诸人欲以进奏院事倾正党宰相章得象晏殊不可否贾昌朝参政阴主之张方平宋祁王拱辰皆同力以排至列状言王益柔作傲歌罪当诛公时在右府因两府同对言益柔狂语何足深计较方平等皆陛下近臣今西邉用兵有何限大事不为论列而同状攻一王益柔其情亦可见上遂释然【别录】
　　徙知郓州京东素多盗捕盗之法以百日为三限限不获者抵罪盗未必得而被刑者众公请获他盗者听比折除过捕者有免刑之路故盗多获朝廷着为天下法至今用之【家传】
　　徙镇定定州久用戎将治兵无法度至于骄不可使公至即用兵律裁之察其横军中尤不可教者捽首斩军门外士死攻围赙赏其家恤其孤儿使继衣廪恩威既信则仿古兵法作方贠锐三阵指授偏将日月教习之由是定兵精劲齐一号为可用冠河朔嵗大歉为法赈之活饥人七百万邻城旁路刺取其法视中山隐然为雄镇声动虏中【行状】
　　定卒恶米陈下执筹不请公时为帅闻之驰入仓羣卒约十余人皆持米前诉公曰米乃如此余人皆退后出怀中米一裹曰琦亦请此朝廷置此米一防约八镮内地不售一百今虽陈下售犹不失四镮适皆自汝扇揺命尽戮十卒于前公凝然不动一军股栗【遗事】
　　中书习旧毎事必用例五房史操例在手顾金钱惟意所去取所欲与白举用之所不欲行或匿例不见公令删取五房例及刑房断例除其冗缪不可用者为纲目类次之封縢谨掌毎用例必自阅自是人知赏罚可否出宰相五房史不得髙下于其间【行状】
　　公自为相即与当时诸公同力一德谋议制作铨补天下士所汲引多正直有名或忠厚可镇风俗以公议用之士莫知出何人门下嘉祐四年下祫享赦事多便民者命诸路举学行尤异笃遣诣京师馆于太学试舍人院差使授官立柴氏后为崇义公法春秋存亡继絶之义择才臣诣四方寛恤民力籍戸絶田租为广惠仓以广赈防募耕唐邓废田劝课农作守令治最者久其任以率吏课裁定令敕以省疑谳弛茶禁以便东南之民议者以谓近于三代之仁义多公所论议施行【行状】
　　仁宗春秋髙继嗣未立天下以为忧虽或有言者而大臣莫敢为议首公数乘间伏奏乞选立太子上頋曰后宫一二欲就馆卿毋亟后诞育皆皇女公一日挟孔光传进对曰汉成帝立二十五年无继嗣已议立帝弟之子定陶王为太子成帝中材常主犹能之以陛下之明何难于此哉太祖为天下长虑泽流至今惟陛下以太祖心为心则无不可矣仁宗感悟始以英宗判宗正寺英宗力辞宦官宫妾势未便中外皆危之公复啓曰陛下属之以大任而不肯当盖其沉逺详重识虑有以过人非有他也犹豫不决招谗慝生变故且名未正则尚得以辞名体一定父子之分明则浮议亦不得复揺矣仁宗欣纳曰如此则宜乘明堂大礼前亟立为太子乃召枢密大臣谕其事或愕曰此大事毋遽上頋曰朕意决矣曰诚如此敢为天下贺又召学士为诏书学士亦请对然后进藁英宗既为太子尚坚卧公又奏曰今既为陛下子何所间哉愿令宫人就谕防及本宫族属敦劝上如其请始就兴宁宫防仁宗弃天下平旦入预大议英宗即帝位宫门徐开追百官班宣遗制卫士坐甲诸司幕庑下治防人情肃然日至午市肆犹有未知者公性厚重未尝名其功其门人亲客或燕坐从容语及太子定防事必正色曰此仁宗圣德神断为天下计太后母道内助之力朝廷定议久矣臣子果何预焉【行状】
　　仁宗嗣未立公请置内学教宗子建储之意黙存其中事未及行仁宗倦勤势渐廹更不暇置内学毎进对罢即论太子天下本不可不豫立以系天下心语日益切时有二宗子育宫中公谓二宗子陛下亦必自能见其孰聪明知否上以英宗为言公即将顺乞降圣防劄子权判宗正司后两府通签御劄张升太尉见之惧深罪公何不与之素议及次日殿上大言此事系社稷陛下不可错上曰此事与相公商量来升下殿至中书又诘公公曰此甚入思虑来不错升退公笑曰若素议岂不坏了事【遗事】
　　英宗初为皇太子时允弼最尊属心不平且有语国朝制度嗣天子即位先亲王贺次六军次见百官公是时先独召允弼入称先帝晏驾太子即位大王当贺允弼曰皇子为谁曰某人允弼曰岂有团练使为天子者何不立尊行公曰先帝有诏允弼曰焉用宰相遂循殿陛上公叱下曰大王人臣也不得无礼左右甲士已至遂贺次召诸亲王见六军百官中外晏然【遗事】
　　英宗即位已数月初挂服于柩前哀未发而疾暴作大呼语言恐人所不可闻左右皆反走大臣軰骇愕痴立莫知所措公亟投杖于地直趋至前抱入帘曰谁激恼官家且当服药内人惊散公呼之徐徐方来遂拥上以授之曰皆须用心照管官家再三慰安以出仍戒当时见者曰今日事惟某人见某人见外人未有知者复就位哭处之若无事然欧公归以语所亲曰韩公遇事真不可及【并别録】
　　英宗初以惊疑得疾虽平而疑未解潜晦自居犹若疾者靣壁卧不受药饵公日率同僚自捧药以进公俯而恳告则或熟视而不言或取药覆公之衣而不頋公或跪于榻上者移时或拜于床下者数四太后毎劳公曰相公亦不易胜矣大王汝自劝及大王劝之尤不頋也然须公强之而后服【别録】
　　英宗遇貂珰少恩礼左右不恱多道禁中隐密者虽大臣亦心惑之公独屹然不动昌言于众曰岂有前殿不曾差了一语而一入宫门得许多错来琦深疑此事前亦屡以此为对自尔人情知公意不摇妄传语言者遂息慈夀一日送密札与公有为孀妇作主之语仍勅中贵俟报公但曰领防公以山陵有事呈乞晚临后上殿诸公不预既见谓上曰官家不得惊有一文字进呈只是不可泄陛下今日皆太后力恩不可报然既非天属之亲愿加意承奉便自无事上曰谨奉教公又云此文字臣不敢留幸宫中宻焚之若泄则间遂开卒难合矣他日光献对中书泣诉英宗疾中语言起居状继而枢密院对语亦如前富弼谓公曰适闻帘下说否弼不忍闻盖富意亦以太后之意为然而归咎于英宗及公力劝太后彻帘不敢令冨公预闻后中书已得光献防还政宻院犹未知也迨手书出富公愕然因此不恱【家传】
　　英宗既自外来又方寝疾不豫人情向在太后公虑宫中有不测者一日因对深以言动太后曰臣等只在外靣不得见官家内中保防全在太后若官家失照管太后亦未安穏太后惊曰相公是何言语自家更是用心公即曰太后照管则众人自照管同列为缩颈流汗既而吴奎曰语不太过否公曰不得不如此【别录】
　　公潜察英庙巳安而曹后未有还政意乃先建议英庙曰可一出祈雨使天下之人识官家上然之咨太后太后怒曰独不先禀此耶孩儿未安恐未能出公曰可以出矣后曰人主出不可以不备礼仪方处防素仗未具公曰此小事朝廷颐防即办不数日素仗成上遂幸相国寺京师之疑巳解太后不久即还政
　　曹后初未还政公力引古以动之云前世母后更聦明者多莫不以固吝权位败名德太后若脱然复辟则是千古所未有请阅史书一一可见太后曰自家何敢望贤人公察其意囬矣即连賛成之后数日批出云某日更不御殿公亟令卷帘彻坐乃徃白上上曰莫未否公曰已得亲诏矣上遂释然
　　初曹后难于还政公说曰当别与太后议仪制【山呼警跸益卫士五百人之类】太后既允即以讽上上曰相公苦崇奬母后是岂好事公曰臣等亟以此诱之方肯放下陛下何惜此邪【并别录】
　　帝疾甚时有不逊语后不乐大臣有不预立太子者隂进废立之说惟宰相韩琦确然不变叅政欧阳脩深助其议尝奏事帘前慈圣呜咽流涕具道不逊状琦曰此病故尔病已必不尔子病母不容之乎慈圣不怿曰皇亲軰皆笑太后欲于旧窝中寻兎儿闻者惊惧皆退数歩独琦不动曰太后不要胡思乱量少间修乃进曰太后事仁宗数十年仁圣之德着于天下妇人之性鲜不妬忌昔温成之宠太后处之裕然何所不容今母子之间而反不能忍邪后意稍和修复进曰仁宗在位嵗久德泽在人人所信服故一日晏驾天下禀命奉戴嗣君无一人敢异同者今太后一妇人臣等五六措大尔非仁宗遗意天下谁肯听从太后黙然久之而罢后数日独见英宗帝曰太后待我无恩公曰自古圣帝明王不为少矣然独称舜为大孝岂其余皆不孝邪父母慈爱而子孝此常事不足道惟父母不慈而子不失孝乃可称但恐陛下事之未至尔父母岂有不慈者帝大悟自是不复言太后短矣熈宁中欧公退居頴上间言及此曰古所谓社稷臣韩公近之【龙川志】
　　英宗初立外六班有谋变者或言于公公曰事不成不过族耳吾不惧也既而卒无事英宗即政公以其勇智不世出可与有为乃考寻中书祖宗御批得百余畨俱阙畧不全补缀仅能识其字皆经国长筭大防如取太原伐江南伐犬戎付中书之类编成十余轴英宗一见之不觉避御座是时同列皆谓公有不言教万乘事后上僊公哭之恸曰何事不可为【别录】
　　入内都知任守忠者奸邪反覆间谍两宫时司马温公在諌院吕諌议为侍御凡十余章请诛之英宗虽悟未施行宰相韩琦一日出空头勅一道叅政欧公已签书矣叅政赵槩难之问欧公曰何如曰苐书之韩公必自有说公坐政事堂以头子勾任守忠立廷下数之曰汝罪当死责蕲州团练副使蕲州安置取空头勅填之差使臣即日押行其意以为少缓则中变矣【闻见录】
　　公临大节处危疑茍利国家知无不为若湍水之赴深壑无所忌惮或諌曰公所为如是岂惟身不自保恐家无处所殆非明哲之所尚公叹曰为人臣者尽力以事其君死生以之頋事之是非何如尔至于成败天也岂可豫忧其不成遂辍不为哉闻者愧服【温公撰祠堂记】
　　治平中夏国汛使至将以十事闻朝廷未知其何事也时大常少卿祝谘馆伴既受命先见枢府已而见丞相公曰枢宻何语曰枢府云若使人议及十事苐云授命馆伴不敢輙及邉事公笑曰岂有止主饮食而不及他语邪公乃徐料十事以授祝曰彼及某事则以某辞对辩某事则以某辞折及宴果及十事凡八事正中公所料夏人竦服【燕谈】
　　濮安懿王以英宗践阼例当改封上尤详谨不欲遽既逾大祥始诏两制议其礼两制谓当称大国封皇伯中书拟所生称皇伯无经据又封爵须下诰名之则未得其中方下三省再议英宗复诏罢之而台諌官攻中书不已尤指欧阳公诸公莫不避匿自解公独谓人曰此中书事皆共议何可独罪欧阳公士大夫叹其平直忠谅不肯推谤与人【行状】
　　治平三年上疾革二府问疾罢公奏曰陛下久不视朝中外忧惧宜蚤建太子以安众心上颔之公请上亲笔指挥上乃批曰立太王为皇太子公曰太王乃頴王也烦圣躬更亲书之上又批于后云太王頴王某公曰欲乞只今晚宣麻上颔之时神宗在侧闻是命辞于榻前者久之制下又设置东宫官属由是国本定矣
　　神宗既即位王陶自东宫入御史府为中丞意有所觖望奏弹宰相不押常朝班朝廷以宰相日奏事埀拱退诣文德殿押常朝班或已过辰正则御史台放班行之已数十年为故事陶愤不胜乃肆诋诬上察其奸罢陶言职【行状】
　　陶言公不押常朝班为防扈帝遣近臣以陶言示公公奏曰臣非防扈者陛下遣一小黄门至则可缚臣矣帝为之动出陶知陈州【闻见录】
　　一日上谓公近有欲以二大国封濮王者如何公曰先帝遵守典礼不敢爵父而陛下岂可爵祖又当以何亲称之邪此必党濮议者欲求必胜殊不頋上累圣德而措先帝于重不幸也愿深察之上欣然纳焉【家传】
　　公为相日曾公为亚相赵康靖欧公为叅政凡事该政令则曰问集贤该典故则曰问东防该文学则曰问西防至大事则自决之人以为得相体【麈史】
　　英宗上僊今上即位一日遂恳辞位上流涕谓相公欲何之公一日又持四方士人见责不退书开陈以谓清议不容如此岂敢安位上又流涕不语请益坚他日忽宣谕已有恩命云亦不久在外虚席以待故除两镇【除镇安德胜等军节度兼侍中判相州】有衮衣待还之语公复进见谓制语太过使臣不得安外乞改之上不许【遗事】
　　诏复知相州仍令赴阙朝觐陛辞之日上从容访问政事公因进言用人当辨邪正为治之本莫先于此上曰侍中国之鉴朕敢不从【家传】
　　公自长安入觐朝廷欲留之公隂知时事遂坚请相陛辞日上谓卿去谁可属国者公引元老一二人上问金陵何如公曰为翰林学士则有余处此地则不可上又不答公便退后有问公何以识之公曰尝读金陵答杨忱一书窥其心术只为一身不为天下以此知非宰相器【遗事】
　　公自永兴过阙神宗问曰卿与王安石议论不同何也公曰仁宗立先帝为皇嗣时安石有异议与臣不同故也帝以公之语问荆公公曰方仁宗欲立先帝为太子时春秋未髙万一有子措先帝于何地臣之论所以与琦异也荆公强辩类此公请册英宗为皇嗣时仁宗曰少俟后宫有就阁者公曰后宫生子所立嗣退居旧邸可也盖公有以处之矣然荆公当英宗世屡诏不至实自慊也【闻见録】
　　改判大名时朝廷行青苖法众议谓非便台谏官及言者皆以罪斥中外无复敢言者公慨然上防乞罢其法条例司防难颁下及令进奏官指挥本院将中书劄子颁行天下公再奏曰臣详制置司防驳事件即将臣元奏要切之语多从删去唯举大概用偏辞曲说为阻难及引周礼国服为息之说文其缪妄上以欺罔圣听下以愚弄天下之人将使无复敢言其非者臣不胜痛愤至再有辨列按周礼泉府掌以市之征布敛市之不售货之滞于民用者以其价买之物掲而书之以待不时而买者买者各从其抵郑众释云书其价掲着其物也不时买者谓急求也抵故价也臣谓周制民有货在市而无人买或有积而妨民用者则官以时价买之书其物价示民若有急求者则以官原买价与之此所谓王道也经又云凡賖者祭祀无过旬日防纪无过三月郑众释云賖贳也以祭祀防纪故从官贳买物唐贾公彦防云賖与民不取利也经又云凡民之贷与其有司辨授之以国服为之息郑众释云贷者谓从官借本价也故有息使民弗利以其所贾之国所出为息也此所谓王道也而郑康成云以其于国服事之税为息也于国事受园防之田而贷万泉者则期出息五百臣谓周礼园防二十而税一近郊十一逺郊二十而三甸稍县都皆无过十一唯其漆林之征二十有五郑康成盖约此法谓从官贷钱若受园防之地贷万钱者出息五百公彦因而解谓近郊十一者万钱朞出息一千逺郊二十而三者万钱朞出息一千五百甸稍县都之民万钱朞出息二千臣谓如此则须漆林之戸取贷方出息二千五百也然当时未必如此也今放青苗钱凡春贷十千半年之内便令纳利二千秋再放十千至年终又令纳利二千则是贷万钱者不问逺近之地嵗令出息四千也周礼至逺之地止出息二千今青苗取利尚过周礼一倍则制置司所言比周礼贷民取息立定分数已不为多亦是欺罔上听且谓天下之人皆不能辨也且今古异制贵于便时周礼所在有不可施于今者其事非一若谓泉府一职今可施行则上言以官钱买在市不售及民间积滞之货民急求则依原买价与之民有祭祀防纪就官中借物限旬日三月还官而不取其利制置司何不将此周公太平已试之法尽申明而行之岂可独举注防贷钱取息之利事以诋天下之公言哉上始得公防意已大悟亟欲寝罢王安石引疾在告唯叅政赵抃等对上论欲罢之意抃乃曰此主于安石乞更俟安石出议之安石既出执之益坚闻者惜之未几御史中丞吕公着亦言青苗非便安石欲黜之上曰须别坐事令出既而又曰公着言韩琦近有章防朝廷亦当听纳自古执政若与藩臣生间隙至有举晋阳之甲以逐君侧之恶者安石遽曰只此可逐矣公着遂坐诬大臣欲举晋阳之甲罢知蔡州諌官孙觉闻之曰此言觉尝奏之今贬公着误也公既以言忤权臣又公着告词明坐所因公益恐悚遂以疾上章乞知徐州章四上神宗遣内侍李舜举慰谕之乃止【家传】
　　初法下曰琦旧臣也义不敢黙及不听晓官属亟奉行曰琦一郡守也其敢不如令【行状】
　　公知扬州王荆公初及第为签判毎读书至逹旦略假寐日已髙急上府多不及盥潄魏公见荆公少年疑夜饮放逸一日从容谓荆公曰君少年毋废书不可自弃荆公不答退而言曰韩公非知我者魏公后知其贤欲收之门下荆公终不屈故荆公熈宁日录中短魏公为多毎曰韩公但形相好耳作画虎图以诋之公薨荆公挽诗云幕府少年今白发伤心无路送灵輀犹不防少年之语也【闻见录】
　　太宗真宗尝猎于大名之郊题诗数十篇贾魏公时刻于石公留守日以其诗藏于班瑞殿之壁既成客有劝公摹本以进者公曰修之则已安用进为客亦莫喻公意韩绛来遂进之公闻之叹曰昔岂不知进邪顾上方锐意四夷事不当更导之耳【别录】
　　公曰御军自有中道严固不可爱亦不可若当其罪虽日诛百人何害人自不怨【遗事】
　　魏公潞公俱尝镇北门魏公时朝城令决一守把兵士方二下輙悖骂不已令以解府魏公使前问云汝骂长官信否对曰当时乘忿实有之公即于解状判处斩从容平和畧不变色潞公时复有解一卒犹前者潞公震怒问之兵对如实公亦判处斩以此见二公之量不同如魏公则彼自犯法吾何怒之有不惟学术之妙亦天资之髙尔【元城语录】
　　公所厯大藩皆有遗爱戎狄尤畏公名凡使契丹及来使者必问韩侍中安否今何在其子忠彦使幕外虏主问左右孰屡使南朝识韩侍中观忠彦貎类父否或对曰颇类命画工圗之而去馆伴王兴功遽以告忠彦北门为聘使道旧与京尹书皆押字不名及公留守则名于书其副使成禹锡仍喻来介曰以侍中在此故特名毎南来渉临清界即戒其下曰此韩侍中境无多需索也【行状】
　　熈宁七年春契丹遣汛使萧禧来言代北对境有侵地请遣使分画帝遣中使赐富弼韩琦文彦博曾公亮手诏问以计防公防曰臣观近年以来朝廷举事则似不以大敌为恤虏人见形生疑必谓我有图复燕南之意故造此衅端屡遣使以争理地界为名观我应之之术如何尔其所致虏之疑者七事髙丽臣属契丹于朝廷久絶朝贡乃因商舶招谕而来于国家初无损益而契丹谓以图我一也吐蕃部族不相君长未尝为邉患而强取其地建熈河一路戕其老弱以数万计契丹闻之当谓行将及我二也邉近四山地势髙仰不可为溏泺向闻遣使部兵徧置榆栁以制虏骑三也义勇民兵将校甚整教习益精而忽创团保甲一道纷然义勇人十去其七破可用之成法得增数之虚名四也河外城池工筑并兴增置守具检视器械五也创都作院颁降弓刀新様大作战车费财殚力先自困弊六也置河北三十七将各专军政州县不得关预声言出征又深见可疑之形七也夫契丹素为敌国因疑起事不得不然亦其善自为谋者也今横使再至初示偃蹇以探伺朝廷况代北初与雄州素有定界若优容而与之虏情无厌浸淫不许虏遂持此以为已直纵未大举势必渐扰诸邉卒隳盟好臣昔曾言青苖钱事而言者輙肆厚诬非陛下之明几及大戮自此闻新法日下实避嫌疑不敢论列今亲被诏问事系国家安危言及而隐罪不容诛臣尝窃计始为陛下谋者必曰自祖宗以来因循茍简治国之本当先冨强则可以鞭笞四夷尽复唐之故疆然后制作礼乐以文太平故散青苗钱为免役法次第取钱又内外置市易务新制日下更改无常官吏违者坐徙不以赦降监司督责以刻为明今农怨于畎亩商旅叹于道路官吏不安其职恐陛下不尽知也夫欲攘斥四夷以兴太平而先使邦本困揺众心离怨此则陛下始谋者大误也又好进之人不頋利害但得邉事将作富贵可图必曰虏势已衰特外恃骄慢尔以陛下神圣文武若择将臣领大兵深入虏境则幽燕之地一举可复此又未之思也今河朔累嵗灾伤民力大乏将官麄勇寡谋保甲未经训练若驱重兵顿于坚城之下粮道不继腹背受敌虽曹彬米信名德宿将犹以此致岐沟之败也臣今为陛下计谓冝遣使报聘优致礼币具言朝廷向来兴作乃修备之常与北朝通好之久自古所无岂有他意且疆土素定当如旧界请命邉吏退近者侵占之地不可持此造端隳累世之好如将官之类因而罢去以释虏疑万一听命则可以迁延嵗月陛下益养民爱力选贤任能踈逺奸防进用忠鲠使天下恱服邉备日充虏果败盟然后一振威势恢复故疆快天人之心雪祖宗之愤矣富文曾皆举不与之论时荆公再入相曰将欲取之必姑与之也以笔画其图命天章阁待制韩缜奉使举与之盖东西弃地五百里云祖宗故地荆公轻以畀邻国又建以与为取之论至后世奸臣以伐燕为神宗遗意卒致天下之乱荆公之罪可胜言哉【闻见录】
　　初为馆职所与游者皆一时英俊石曼卿气豪迈多戯侮同舍独见公不敢少慢但时呼为韩家盖当时市井小民凡所畏尊官则呼厥姓曰某家故石效此语自在馆阁已有重望于天下与同馆王拱辰御史萧定基同发解开封府举人二公时有争喧公安坐幕中阅试巻如不闻拱辰忿不助已诣公室谓公曰此中习宰相气度耶公和顔谢之及公为枢副石介有庆厯盛徳颂曰予早识琦琦有奇骨可属大事敦厚如勃后为相欧阳永叔作昼锦堂记曰临大节处大事埀绅正笏不动声色而措天下于泰山之安可谓社稷之臣矣天下传之以为知言【家传】
　　公惟务容小人善恶白黒不大分故小人忌之亦少如范富欧尹尝欲分君子小人故小人忌怨日至朋党亦起方诸公斥逐独公安焉后扶持诸公复起皆公力也【遗事】
　　公既解相印王丞相曰为古人所未尝任大臣所不敢天下以为名言欧公亦曰进退之际从容有余德业两全谤谗自止过周公逺矣【行状】
　　公为相作久旱喜雨诗断句云须防慰满三农望收敛神功寂似无人谓此真做出宰相事业也在北门重阳有诗云不羞老圃秋容淡且看寒花晚节香公居常谓保初节易保晚节难故晚节事事尤着力所立特全又作喜雪诗云危石盖深盐虎重老枝擎重玉龙寒人谓公身虽在外自任以天下之重如此【遗事】
　　公虽在外然其心常系社稷至身老而心益笃虽病不忘国家或有时闻更祖宗一法度坏朝廷一纪纲则泣血终日不食【别录】
　　公曰琦平生仗孤忠以进毎遇大事即以死自处幸而不死皆偶成实天扶持非琦所能也【同上】
　　公云临事若虑得是劄定脚做更不移成败则任他方可成务
　　又尝谓大臣以李固杜乔为本其弊犹恐为胡广赵戒若以胡赵自处弊可知也【并遗事】
　　公言庆厯中与希文彦国同在西府上前争事议论各别下殿不失和气如未尝争也当时相善三人正如推车子盖其心主于车可行而已
　　公论君子小人之际当以诚待之但知其小人当浅与之接耳凡人至于小人欺已处必露其明以破之公独不然明足以照小人之欺然毎受之未尝形色也【并别录】
　　公因论进退曰处去就之难者不可猛而有迹【遗事】孙和甫奉使虏中过魏请教于公公曰勿以为夷狄而鄙薄之甚善
　　公在魏府僚属路拯者就案呈有司事而状尾防书名公即以袖覆之仰首与语稍稍潜巻以授之【并别录】
　　公在大名日有人献玉盏二只云耕者入坏塜而得表里无纎瑕可指亦絶寳也毎开宴召客特设一棹覆以锦衣置盏其上一日召漕使且将用之酌酒劝座客俄为一吏误触倒玊盏俱碎坐客皆愕然吏且伏罪公神色不动笑谓座客曰凡物之成毁亦自有数俄頋吏曰汝误也非故也何罪之有坐客皆叹公寛厚不已【遗事】
　　公帅定州时夜作书令一侍兵持烛侍兵旁视烛燃公须公遽以袖摩之而作书如故少顷囬视则已易其人矣公恐主吏鞭之亟呼视之曰勿易渠已解把烛矣军中感服【别录】
　　公姿貌英特美须髯骨骼清耸眉目森秀圗绘传天下人以谓髙山大岳望之气象雄杰而包育微细畜泄云雨藏匿寳盖自然也【行状】
　　公在相位所进用人惟以公议所在凡荐引于上前未尝輙漏其语间因上有宣谕或同僚谈说人始闻之【家传】
　　有问公郭逵众人皆谓出公力曰用人等事非人臣所得专须还他主上若用人是则将顺非则开陈何谓琦力始英宗欲郝质在西府公谓质固得但二府论道经邦一黥卒主之恐反使不安如狄青为中外所伏一旦居此论议纷然而去爱之适所以害之英宗沉吟久之曰如此则用郭逵粗胜质遂然之【遗事】
　　公元勲盛德如此闻人一小善则曰琦不及也【别录】公平日奬进人才极博至心许者不过一二人多见其与人长防人短而用之谓太滥其实胸中不啻黒白
　　公论时望诸公皆不以经纶许之谓才器须周可当四面入麄入细乃经纶事业今皆可当一面才也【遗事】
　　公论近世宰相独许裴晋公本朝惟师服王沂公又尝云若晋公防检着亦有未尽处君子成人之美不可言也不知摘晋公何事或问威克厥爱允济如潞公临大事全是威何如曰待威而后济者亦是也然不湏以威而能济者观公意岂以德不足者必待威以立事耶古人谓雕鹗百鸟望而畏之鸾鳯百鸟望而爱之其服则一其品相逺矣【遗事】
　　公尝言仁庙议配享清议皆与沂公而不与申公诚意不可欺如此又曰顷时丁冦立朝闻天下一善言皆归之莱公未必尽出莱公也闻一不善事必归之晋公未必尽出晋公也盖天下之善恶争归焉人之修身养诚意不可不谨又曰沂公为相论其事则无可数者论其人则天下信之以为贤相申公以进贤自任恩归于己时士皆出其笼络独欧范尹旋收旋失之终不受其笼络【遗事】
　　或问君实晦叔天下属望他日大用当何如公曰才偏规模小
　　吴长文子璟素以坚挺有节槩称公亦称之及幕府有阙门下有以璟为言者公曰此人气虽壮然包蓄不深发必暴且不中节当以此败置而不言不逾年璟败皆如其言
　　赵君锡被召别公请教公曰平日之学正为今日若不错余不错矣
　　公平日谓成大事在胆未尝以胆许人往往自许也潞公在西府人有以公进退讽潞公者潞公曰彦博岂敢望韩公韩公地位别彦博则有些麄材蒙朝廷擢备两府耳人颇与潞公自知之明【并遗事】
　　钱明逸久在禁林不合意出为秦州居常怏怏不事事公闻之语人曰已虽不欲独不思所部百万生灵邪【别录】
　　公屡荐欧阳公而仁宗不用他日复荐之曰韩愈唐之名士天下望以为相而竟不用使愈为之未必有补于唐而谈者至今以为谤欧阳修今之韩愈也而陛下不用臣恐后之谈者谤必及国不特臣也陛下何惜不一试之以晓天下后世也上从之【谈丛】
　　公晚与永叔相知而相亲最深永叔深服公之德量尝曰累百欧阳修何敢望韩公公曰永叔相知无他琦以诚而已公知永叔不以系辞为孔氏书又多不以文中子为可取中书相会累年未尝与之言及也【别录】
　　石守道编三朝圣政录将上一日求质于公公指数事其一太祖惑一宫鬟视朝晏羣臣有言太祖寤伺其酣寝刺杀之公曰此岂可为万世法已溺之乃恶其溺而杀之彼何罪使其复有嬖将不胜其杀矣遂去此等数事守道服其清识【遗事】
　　石守道作庆厯诗忠邪太明白公与范公适自陜西来朝道中得之范公拊股谓公曰为此怪鬼軰坏了公曰天下事不可如此如此必坏【别录】
　　公言始学行已当如金玉不受微尘之汚方是及其成德有所受亦有所不害者不然无容矣
　　公尝谓忠义之心人皆有之惟其执之不固勉之不力是以不及于古人【并遗事】
　　公尝从容议及养兵事慨然曰琦有所思而得之未尝语人人亦未必信养兵虽非古然积习既久不可废之又自有利处不为不深昔者发百姓戍邉无虚嵗父子兄弟有生离死别之苦议者但以不如汉唐调兵于民独不见杜甫石壕吏一篇调兵于民其弊至此后世既收拾强悍无頼者养之以为兵良民虽敛税良厚而终身保骨肉相聚之乐此岂小事又其练习战阵而豪壮可使安得与农民同日道也【别录】
　　公谓处事不可有心有心则不自然不自然则扰太原土风喜射故民间有弓箭社琦在太原不禁亦不驱故人情自得亦可寓兵备于其间后宋相继政颇着心处之下令籍为部伍仍湏用角弓太原人贫素用木弓自此有卖牛买弓者人始骚然矣此出于有心也【遗事】
　　公天性清简独观书文昼夜不倦余暇则喜书札素爱顔鲁公书而加以遒徤自成一家端重刚劲类其为人【行状】
　　崔公孺公夫人之弟也公执政用监司非其人则曰公居陶镕之地宜法造化为心造化者以蛇虎害人之物故置蛇于薮泽置虎于山林今公乃置于通衢使为民害可乎公严惮之【记闻】
　　或问伊川量可学否曰可学进则识进识进则量进曰如魏公可学否曰魏公是间气【胡氏传家录】
　　论韩魏公范文正公皆是天资不由讲学【上蔡语录】



　　宋名臣言行录后集巻一
<史部,传记类,总录之属,宋名臣言行录>
　　钦定四库全书
　　宋名臣言行录后集巻二
　　宋　朱子　纂集
　　富弼　韩国文忠公
　　字彦国河南人举茂材异等位至丞相拜司徒配享神宗庙庭
　　公初逰场屋穆伯长谓之曰进士不足以尽子之才当以大科名世公果礼部试下公西归范文正遣人追公曰有防以大科取士可亟还公还京师见文正辞以未尝为此学文正曰已同诸公荐君矣久为君辟一室皆大科文字可往就馆时晏元献为相求婚于文正文正曰公女若嫁官人则仲淹不敢知必求国士无如富弼者即议婚公遂以贤良方正登第【闻见录】
　　郭后废范仲淹争之贬知睦州公上言朝廷一举而获二过纵不能复后宜还仲淹以来忠言【苏内翰撰神道碑】
　　寳元初元昊反公时通判郓州陈八事且言元昊遣使求割地邀金币使者部从仪物如契丹而词甚倨此必元昊腹心谋臣自请行者宜出其不意斩之都门又言夏守彬庸人平时犹不当用而况艰难之际可为枢密乎议者以为有宰相器
　　知諌院康定元年日食正旦公言请罢燕撤乐虽虏使在馆亦宜就赐饮食而已执政以为不可公曰万一虏主行之为朝廷羞后使虏还者云虏中罢燕如公言仁宗悔之
　　元昊冦鄜延延州民二十人诣阙告急上召问具得诸将败亾状执政恶之命逺郡禁民擅赴阙者公言此非陛下意宰相恶上知四方有败尔民有急不得诉之朝则西走元昊北走契丹矣
　　夏守彬为陜西都总管又以宦者王守忠为都钤辖公言用守彬已为天下笑而守忠钤辖乃与唐中官监军无异遂诏罢守忠
　　自用兵以来吏民上书者甚众初不省用公言知制诰本中书属官可选一人置局中书考其所言可用用之宰相偷安欲以天下是非尽付他人又引国初故事请使宰相兼领枢密院仁宗曰军国之务当尽归中书枢密非古官然未欲遽废即诏中书同议枢密院事宰相辞曰恐枢密院谓臣夺权公曰此宰相避事耳非畏夺权也防西夏首领来降补借奉职覊置荆湖公言二人之降其家已族矣当厚赏以劝来者上命以所言送中书公见宰相论之宰相初不知也公叹曰此岂小事而宰相不知邪更极论之上从公言以宰相兼枢密使【并苏内翰撰神道碑】
　　刘从愿妻遂国夫人者王防正女也寳元中出入内廷或云得幸于上外人无不知者以此获罪夺封罢朝谒久之得复入张安道为諌官再以防论列皆中留公时知制诰制下复遂国之封公缴还词头封命遂寝唐制惟给事中得封还诏书中书舍人缴还词头盖自公始安道见吕申公公犹以非旧典不乐二公之不相喜皆此类【龙川志】
　　契丹自晋朝以来践有幽蓟北鄙之警略无宁嵗凡六十有九年至景德元年举国来冦上用冦凖亲征之防自是复通好不盗邉者三十九年及元昊叛兵久不决契丹之臣又贪而喜功者以我为怯且厌兵遂教其主设词以动我欲得晋髙祖所与关南十县庆厯三年聚重兵屯境上遣其臣萧英刘六符来聘仁宗命宰相择报聘者时敌情叵测羣臣皆莫敢行宰相以公名闻乃以公接伴英等入境上遣中使劳之英托足疾不拜公曰吾尝使北病卧车中闻命輙起拜今中使至而公不起见何邪英矍然起拜公开怀与语不以夷狄待之英等遂去左右密以其主所欲者告公且曰可从从之不可从更以一事塞之公具以闻上命中丞贾昌朝馆伴不许割地而许增嵗币且命公报聘见北主北主曰南朝违约塞鴈门增塘水治城池籍民兵此何意也羣臣请举兵而南寡人以谓不若遣使求地求而不获举兵未晚公曰北朝防章圣皇帝之德乎澶渊之役若从诸将言北兵无得脱者且北朝与中国通好则人主专其利而臣下无所获若用兵则利归臣下而人主任其祸故北朝诸臣争劝用兵者此皆其身谋非国计也北主惊曰何谓也公曰晋髙祖欺天叛君而求助于北末帝昏乱神人弃之是时中国狭小上下离叛故契丹全师独克虽敌获金帛充牣诸臣之家而壮士徤马物故大半此谁任其祸者今中国提封万里所在精兵以百万计法令修明上下一心北朝欲用兵能保其必胜乎曰不能公曰就使其胜所亡士马羣臣当之欤亦人主当之欤若通好不絶嵗币尽归人主臣下所得止奉使者嵗一二人尔羣臣何利焉北主大悟首肯久之公又曰塞鴈门者以备元昊也增塘水始于何承矩事在通好前地卑水聚不得不增城垒皆修旧民兵亦旧籍特补其缺尔非违约也晋髙祖以卢龙一道赂契丹周世宗复伐取关南皆异代事宋兴已九十年若各欲求异代故地岂北朝之利哉本朝皇帝之命使臣则有词矣曰朕为祖宗守国必不敢以其地与人北朝所欲不过利其租税尔朕不欲以地故多杀两朝赤子故屈已增币以代赋入若北朝必欲得地是志在败盟假此为词耳朕亦安得独避用兵乎澶渊之盟天地鬼神实临之今北朝首发兵祸过不在朕天地鬼神岂可欺也哉敌大感悟遂欲求婚公曰婚姻易生隙人命脩短不可知不若嵗币之坚久也本朝长公主之出降赍送不过十万缗岂若嵗币无穷之获哉北主曰卿且归矣再来当择一受之卿其遂以誓书来公归复命再聘受书及口传之辞于政府既行次乐夀谓其副曰吾为使者而不见国书万一书词与口传者异则吾事败矣发书视之果不同乃驰还都以晡入见宿学士院一夕易书而行既至乃不复求婚专欲增币曰南朝遗我书当曰献否则曰纳公争不可北主曰南朝既惧我何惜此二字若我拥兵而南得无悔乎公曰本朝皇帝兼爱南北之民不忍使蹈锋镝故屈已增币何名为惧哉若不得已而至于用兵则南北敌国当以屈直为胜负非使臣之所忧也北主曰卿勿固执古已有之公曰自古惟唐髙祖借兵于突厥故臣事之当时或称献纳则不可知其后颉利为唐太宗所擒岂复有此事哉公声色俱厉敌知不可夺曰吾当自遣人议之于是留所许增币誓书复使耶律仁先及六符以其国誓书来且求为献纳公奏曰臣既以死拒之敌气折矣可勿复许彼无能为也上从之增币二十万与契丹平契丹君臣至今诵其语守其约不忍败者以其心知通好用兵利害之所在也【神道碑】
　　公再使以国书与口传之词不同驰还奏曰政府故为此欲置臣于死臣死不足惜奈国事何吕夷简争之曰恐是误当令改定公益辨论不平仁宗问枢使晏殊何如殊曰夷简决不肯为此诚恐误尔公怒曰晏殊奸邪党夷简以欺陛下公晏之壻也其忠直如此【闻见录】
　　公力争献纳二字及还而晏公已称纳矣【温公日录】
　　公纠察在京刑狱时有用伪牒为僧者事觉乃堂吏为之开封按余人而不及吏公白执政请以吏付狱执政指其坐曰公即居此无为近名公正色曰必得吏乃止执政滋不恱故荐公使契丹欲因事罪之欧阳修上书引顔鲁公使李希烈事留公不报事还除吏部郎中枢密直学士辞不受始受命闻一女卒再受命闻一男生皆不顾而行得家书不发而焚之曰徒乱人意尔寻迁翰林学士公见上力辞曰增币非臣本志也特以朝廷方讨元昊未暇与敌角故不敢以死争尔【神道碑】
　　熈宁中公罢相镇亳常深居养疾罕出视事幕府事湏禀命者常以状白公公批数字于纸尾莫不尽其理或事有难决幕府忧疑不能措手者相与求见公公以一二言裁处徐语他事幕府晓然率常失其所疑者退而叹服以为不可及公早使强敌以片言折狂谋尊中国及揔大政视天下事若不足为者矧退处一郡乎【渑水燕谈】
　　王拱辰言于仁宗曰富弼亦何功之有但能添金帛之数厚夷狄而中国尔仁宗曰不然朕所爱者土宇生民尔财物非所惜也拱辰曰财物岂不出于生民邪仁宗曰国家经费取之非一日之积嵗出以赐夷狄亦未至困民若兵兴调发嵗出不赀非若今之缓取也拱辰曰敌情无厌好窥中国之隙且陛下只有一女万一欲求和亲则如之何仁宗悯然动色曰茍利社稷朕亦何爱一女邪拱辰言塞遽曰臣不知陛下屈已爱民如此尧舜之主也洒泣再拜而去【笔录】
　　庆厯三年三月命公为枢密副使辞愈力至七月申前命公言敌既通好议者便谓无事邉备遽弛敌万一败盟臣死且有罪非独臣不敢受亦愿陛下思外国轻侮中原之耻坐薪尝胆不忘修政因以告纳上前而罢逾月复以命公时元昊使辞上俟公缀枢密院班乃坐且使宰相章得象谕公曰此朝廷特命非以使北故也公不得已乃受时晏殊为相范仲淹叅政杜衍枢密韩琦与公副之欧余王蔡为谏官皆天下之望石介作诗以美之公既以社稷自任而仁宗责成于公与仲淹数以手诏督公等条具其事又开天章阁召公等坐且给笔札书其所欲为者遣中使更往督之且命仲淹主西事公主北事公遂与仲淹各上当世之务十余条又自上河北安邉十三防大畧以进贤退不肖止侥幸去宿为本欲稍易诸路监司之不才者使澄汰所部吏于是小人始不恱矣
　　元昊遣使以书来称男而不称臣公言契丹臣元昊而我不臣则契丹为无敌于天下不可许乃却其使卒臣之七月契丹来告举兵讨元昊十二月诏册元昊为夏国主使将行而止之以俟虏使公曰若虏使未至而行则事自我出既至则恩归契丹矣从之
　　初石介作诗誉公等而诋竦竦怨之会介以书遗公责以伊周之事竦遂教女奴习介书改伊周为伊霍又伪作介为弼撰废立诏草飞语上闻虽不信而公惧不自安因保州贼平求岀宣抚河北归及国门不得见除知郓州自郓移青防河朔大水民流京东择所部丰稔者三州劝民岀粟得十五万斛益以官廪随所在贮之得公私庐舍十余万间散处其人以便薪水官吏自前资待阙寄居者皆给其禄使即民所聚选老弱捐者廪之山林河泊之利有可取为生者听流民取之其主不得禁官吏皆书其劳约为奏请使他日得以次受赏于朝率五日輙遣人以酒肉糗饭劳之岀于至诚人人为尽力流民死者大塜之谓之丛冡自为文祭之明年麦大熟流民各以逺近受粮而归凡活五十万募而为兵又万余人【神道碑】
　　邵伯温曰公使虏功甚伟而毎不自以为功至知青州活饥民四十余万则毎自言之曰过于作中书二十四考矣
　　至和二年召拜集贤相与文彦博并命宣制之日士夫相庆于朝仁宗密觇得知之谓侍臣欧阳修曰古之求相者或得之梦卜今朕用二相人情如此岂不贤于梦卜也哉修顿首称贺【神道碑】
　　公为相议欲稍由学校进士命侍从儒臣讲立法制太学诸生经明行修者由右学升左学由左学升上舍嵗终择上舍中经行尤髙者比及第人命之以官既签同列奏独翰林欧阳永叔舍人刘原父异论曰如是则通经者未升于左学而词赋者已在髙科矣事卒不行【家塾记】
　　至和间公当国立一举三十年推恩之法盖公与河南进士叚希元魏升平同塲屋相善公作相不欲私之故为天下之制至今行之【闻见录】
　　公为相守格法行故事而附以公议无心于其间故百官任职天下无事以所在民力困弊税役不均遣使分道相视裁减谓之寛恤民力又弛茶禁以通商贾省刑狱天下便之【碑】
　　公与魏公同在中书公母老矣一日语及故事宰相有起复视事者魏公曰此非朝廷盛事已而公居母忧朝廷屡诏起之上章三辞贴黄言臣在中书尝与韩言之决不当起魏公叹曰吾但以实言之不料以为怨自此二人稍稍有隙【龙川志】
　　英宗以疾不能视朝大臣请光献埀帘后辞之不获乃从英宗才康复后已下手书复辟魏公奏台諌有章防请太后早复政后闻之遽起魏公亟令仪銮司撤帘后犹未转御屏尚见其衣也时公为枢密相怪魏公不关报撤帘事有魏公欲致弼于防族之地之语欧公为叅政首议追尊濮王公曰欧公读书知礼法所以为此举者忘仁宗累主上欺韩公尔公因辞执政例迁官防言甚危三日不报见英宗面奏曰仁宗之立陛下皇太后之功也今皇太后谓臣与胡宿吴奎等曰无夫妇人无所告至不忍闻臣实痛之岂仁宗所望于陛下哉以笏指御床曰非陛下有孝德孰可居此英宗俯躬曰不敢公求去益坚遂出判河阳自此与魏公欧公絶后公致政居洛毎嵗生日魏公不论逺近必遣使致书币甚恭公但答以老病无书魏公之礼终不废至薨乃巳天下两贤之欧公魏公之薨也公皆不祭吊国史着公以不预防立英宗与魏公絶至此祭吊不通非也
　　英宗一日因公进除目而震怒响满一殿掷除目榻下公慨然搢笏拾除目进之曰天子亦有怒焉出九师以伐四夷否则陈斧钺以诛大臣今日陛下之怒不为常事除目也必以臣等有大过恶可怒者何不诛臣以谢天下英宗为之霁色温言公进说犹久之不已【晁以道富公奏议序】
　　英宗临御一日韩公进拟数宦者防立有劳当迁官公曰先帝以神器付陛下此軰何功可书韩有愧色后韩帅长安为范尧夫言其事曰琦便怕富公也【邵氏后录】
　　公恳辞机务章二十上以使相判河阳复五上章辞使相且言真宗以前不轻以此授人仁宗即位之初执政欲自为地故开此例终仁宗之位宰相罢者皆除使相至不称职者亦然今陛下初即位愿立法自臣始不从
　　神宗即位召赴阙公既至未见有于上前言灾异皆天数非人事得失所致者公闻之叹曰人君所畏惟天若不畏天何事不可为去乱亾无几矣此必奸臣欲进邪说先导上以无所畏使辅拂諌争之臣无所复施其力此治乱之机也吾不可以不速救即上书数千言杂引洪范春秋及古今传记人情物理以明其决不然者
　　久旱公乞罢同天节上夀从之即日而雨公又上疏愿益畏天戒逺奸邪进忠良上亲答曰义忠言亲理正文直敢不置之枕席铭诸肺腑更愿公不替今日之志则天灾不难弭太平不难致也公既谢且云愿陛下待羣臣不以同异为喜怒不以喜怒为用舍【并碑】
　　熈宁初公再相神宗首问邉事公曰陛下临御未久臣愚以为首当推恩爱布德泽二十年未可道着用兵事若干戈一兴上贻宸虑下竭民力愿勿首先留意邉事万一戎狄渝盟神人共愤为应敌之计可也上问所先当如何公曰阜安宇内为先盖是时荆公已有宠劝帝用兵以威四夷于是用王韶取熈河以窥灵夏结髙丽以圗大辽又用章惇取湖北夔峡之蛮又用刘彛沈起窥交趾二人造战舰于富良江上交趾侦知先浮海载兵防防州又破邕州害守臣苏缄屠其城掠生口而去又用郭逵赵卨宣抚广南使直捣交趾逵老将与卨议论不同为交趾扼富良江兵不得进瘴死者十余万人元丰四年五路大进兵取灵武夏人决黄河水柜以灌吾军垒兵将冻溺不战而自毙者数十万人又用吕惠卿所荐徐禧筑永乐城夏人以大兵破之报夜至帝早朝当宁恸哭宰执不敢仰视帝叹息曰永乐之举无一人言其不可者蒲宗孟进曰臣尝言之帝正色曰卿何尝有言在内惟吕公着在外惟赵卨曽言用兵不是好事既又谓宰相曰自今更不用兵与卿等宜共享太平然帝从此鬱鬱不乐以致大渐呜呼痛哉【闻见录】
　　安石叅政议改法理财与公意不合公称病求去章数十上上问谁可代卿公荐彦博上黙然良久曰安石何如公亦黙然八月以使相判亳州
　　公在亳时方行青苖钱公谓此法行则财聚于上人散于下且富民不愿请愿请者皆贫后不可复得故持之不行提举常平赵济劾公以大臣格新法除左仆射判汝州公言新法臣所不晓不可以复治郡愿归洛养疾许之【碑】
　　公自亳移汝过南京张安道留守公来见坐久之公徐曰人固难知也安道曰谓王安石乎亦岂难知者往年方平知贡举或荐安石有文学宜辟以考校姑从之安石既来一院之事皆欲纷更之方平恶其人檄以出自此未尝与语也富公俯首有愧色盖公素喜荆公至得位乱天下方知其奸【闻见录】
　　公虽居家而朝廷有大利害知无不言交趾叛诏郭逵讨之公言海峤深逺不可以责其必进愿诏逵择利进退以全王师契丹来争河南地界上手诏问公公言熈河诸郡皆不足守而河东地界决不可许
　　故叅政王尧臣子同老上言至和三年仁宗弗豫其父与文彦博刘沆及公同决大防乞立储嗣防翊日疾瘳故缓其事人无复知者以其父尧臣所撰诏草上之上以问彦博彦博言与同老合上嘉公等勲绩如此而终不言诏以公为司徒
　　公为相及判河阳最后请老家居凡三上章皆言天子无职事惟辨君子小人而进退之此天子之职也君子与小人并处其势必不胜君子不胜则奉身而退小人不胜则交结搆扇千岐万辙必胜而后已小人复胜必肆毒于善良无所不为求天下不乱不可得也【并神道碑】
　　元丰六年公病上书言八事大抵论君子小人为治乱之本神宗语宰辅曰富弼有章疏来章惇曰弼所言何事帝曰言朕左右多小人惇曰可令分析孰为小人帝曰弼三朝老臣岂可令分析左丞王安礼曰弼之言是也罢朝惇责安礼曰左丞对上之言失矣安礼曰吾軰今日曰诚如上谕明日曰圣学非臣所及安得不谓之小人惇无以对是年五月大星殒于公所居还政堂下空中如甲马声公登天光台焚香再拜知其将终也【闻见录】
　　富公致事家居专为佛老之学故吏吕大临与叔奏记于公曰大临闻之古者三公无职事惟有德者居之内则论道于朝外则主教于乡古之大人当是任者必将以斯道觉斯民成已以成物岂以爵位进退体力盛衰为之变哉今大道未明人趋异学不入于庄则入于释疑圣人大道为未尽轻礼义为不足学致人伦不明万物憔悴此老成大人恻隐存心之时以道自任振起坏俗在公之力宜无难矣若夫移情变气务求长年此山谷避世之士独善其身者之所好岂世之所以望于公者哉【吕集】
　　故事宰相以使相致仕者给全俸公以司徒使相致仕居洛自三公俸一百二十千外皆不受公清心学道独居还政堂毎早作放中门钥入瞻礼家庙对夫人如宾客子孙不冠带不见【麈史云富郑公治家严整子舍女仆咸不得互相往来闺门肃如也】平时谢客文潞公为留守时节往来公素喜潞公昔同朝更拜其母毎劝其早退公既薨公子绍廷字德先能守家法与公两壻及诸甥皆同居公之第家之事一如公无恙时毫髪不敢变乡里称之建中靖国初擢为河北西路提举常平德先辞曰熈宁变法之初先臣以不行青苗法得罪臣不敢为此官上益嘉之除祠部贠外郎崇宁中卒【闻见录】
　　富公之客李偲问公曰公治平初进戸部尚书屡辞今进司徒一辞而拜何也公曰治平初乃弼自辞官今日潞公皆迁弼岂敢坚辞妨他人也盖潞公与荆公论政事不合出判北京七年不召自此眷礼复厚矣【闻见录】
　　平生所荐甚众尤知名者十余人如王质与其弟素余靖张瓌石介孙复吴奎韩维陈襄王鼎张昷之杜杞陈希亮之流皆有闻于世世以为知人【神道碑】
　　刘器之云富郑公年八十书坐屏云守口如瓶防意如城【晁氏客语】
　　五代八姓十有二君四十四年如丝之棼以人为嬉以杀为儇兵交两河腥闻于天上帝厌之命我祖宗畀尔鑪锤往销其锋孰谓民逺我闻其呻宁尔小忍无残我民六圣受命维一其心敕其后人帝命是承勿劓刵人矧敢好兵百三十年讳兵与刑惟彼犬戎谓帝我骄帝闻其言折其萌芽笃生莱公尺棰笞之既复既驯则扰绥之堂堂韩公与莱相望再聘于燕邉方以宁景德元年始盟契丹公生是嵗天命则然公之在母秦国寤惊旌旗鹤鴈降格于庭云有天赦已而公生天欲赦民公啓其衷逺至燕然南至于河亿万维生公手抚摩水潦荐饥散流而东五十万人仰哺于公公之在内自泉流濒其在四方自叶流根百官维人百度维正相我三宗重华恊明帝谓公来陨星其堂有坟其丘公岂是藏维岳降神今归不留臣轼作颂以配崧髙【苏内翰碑铭】
　　欧阳修　文忠公
　　字永叔州人举进士事仁宗英宗神宗位至叅政
　　公生四嵗而孤母韩国太夫人亲教公读书家贫至以荻画地学书公敏悟过人所覧輙能成诵比成人将举进士为一时偶俪之文已絶出伦軰翰林学士胥公时在汉阳见而奇之曰子必有名于世馆之门下公从之京师两试国子监一试礼部皆第一遂中甲科补西京留守推官始从尹师鲁逰为古文议论当世事迭相师友与梅圣俞逰为歌诗相唱和遂以文章名冠天下留守王文康知其贤还朝荐之【苏黄门撰神道碑】
　　公少时从里闾借书读或抄之抄之未毕而已成诵矣【吴丞相撰行状】
　　范文正忠亮谠直言无囘避左右不便因言公离间大臣贬知饶州余靖上防论救以朋党坐贬尹洙上言靖与仲淹交浅臣于仲淹义兼师友当从坐贬监郢州税公贻书责司諌髙若讷不能辨其非辜若讷大怒缴奏其书降授夷陵令公复与师鲁书云五六年来此軰沉黙畏慎布在世间忽见吾軰作此事下至灶间老婢亦相惊怪时蔡襄作四贤一不肖诗以歌之【记闻】
　　公初坐论救范公逺贬三峡后元昊反范起为环庆帅辟公掌牋奏公难曰吾初论范公事岂以为已利哉同其退不同其进可也遂辞不往【行状】
　　初范公之贬公与尹师鲁余安道皆以直范公见逐目之党人自是朋党之论起公乃为朋党论以进言君子以同道为朋小人以同利为朋人君但当退小人之伪朋进君子之真朋其言恳恻详尽公性疾恶论事无所囬避小人视之如仇雠而公愈奋厉不顾上独深知其忠改右正言知制诰赐三品服故事知制诰必试上知公之文有防不试与近世杨文公陈文惠公比连公三人而已尝因奏事论及人物上目公曰如欧阳修何处得来盖欲大用而不果也【碑】
　　澧州进柿木成文有太平字公言今四海骚然未见太平之象请不宣示于外淮南漕臣献羡余十万贯公请拒之以防刻剥【行状】
　　保州兵乱以公为河北转运使陛辞上面谕无为久留之计有所欲言言之公曰諌官得风闻言事外官越职而言罪也上曰苐以闻勿以中外为意河北诸军怙乱骄恣小不如意輙胁持州郡公奏乞优假将帅以镇压士心军中乃定初保州乱兵皆招以不死既而悉诛之胁从二千人亦分诸州富公为宣抚使恐后生变与公相遇于内黄夜半屏人谋欲使诸州同日诛之公曰祸莫大于杀已降况胁从乎既非朝命州郡有一不从为变不细富公悟乃止公奏置御河催纲司以督粮饷邉州頼之又置磁相州都作院以缮一路戎器河北方小治而二府诸公相继以党议罢去公慨然上书论之用事者益怒防公之外甥女张嫁公族人晟以失行系狱言事者乘此欲并中公遂起诏狱穷治张赀产上使中官监劾之卒辨其诬犹降官知滁州【神道碑】
　　富公之议诛乱兵也公时使河北复被命权知镇州既力沮其议且曰脩至镇州必不从命富公不得已遂止是时小人谗言已入而富公大阅河北之兵多所升黜譛者因曰富弼擅命专权自作威福已收却河北军情于是京师禁军亟亦大阅多所升擢而富公归至国门不得入遂罢知郓州向若遂擅杀二千人命祸何可测也然则公一言不特活二千人命亦免富公于大祸也【遗事】
　　执政贾昌朝陈执中恶公欲因张氏事深治之令苏安世鞠狱不成苏云不如鍜錬就仍乞不录问内官王昭明为监勘官正色曰上令某监勘正欲尽公道尔鍜錬何等语也公遂清脱【魏公别录】
　　公至和初判流内铨小人恐公且大用伪为公奏乞澄汰宦官宦官闻之果怒隂以事中公遂出公知同州而言者多谓公无罪上亦悟留刋修唐书俄入翰林为学士自滁州之贬至是十二年矣上临御既久遍阅天下士羣臣未有大称上意上思富韩之贤复召寘二府时庆厯旧人惟二公与公三人皆在朝廷士大夫知上有致治之意翕然相庆【神道碑】
　　公在翰林仁宗一日乘间见御閤春帖子读而爱之问左右曰欧阳修之辞也乃悉取宫中诸帖阅之见其篇篇有意叹曰举笔不防规諌真侍从之臣也
　　公在翰林日建言防纬之书浅俗诬怪悖经妨道凡诸书及传疏所引请一切削去之以无误后学仁宗命国子学官取诸经正义所引谶纬之说逐旋冩录奏上时执政者不甚主之竟不行【吕氏家塾记】
　　权知贡举是时进士为文以诡异相髙号太学体文体大坏公患之所取率以词义近古为贵比以险怪知名者黜去殆尽牓出怨议纷然久之乃服然文章自是变而复古
　　知开封所代包孝肃以威严御下名震都邑公简易循理不求赫赫之名有以包公之政厉公者公曰凡人材性不一用其所长事无不举强其所短势必不逮吾亦任吾所长耳闻者称善【并神道碑】
　　公尝语人曰治民如治病彼富医之至人家也仆马鲜明进退有礼为人诊脉按医书述病证口辨如倾听之可爱然病儿服药云无效则不如贫医贫医无仆马举止生疎为人诊脉不能应对病儿服药云疾已愈矣则便是良医凡治人者不问吏才能否设施何如但民称便即是良吏故公为数郡不见治迹不求声誉以寛简不扰为意故所至民便既去民思如杨青南京皆大郡公至三五日间事已十减五六一两月后官府如僧舍或问公为政寛简而事不弛废者何也曰以纵为寛以畧为简则弛废而民受其吾所谓寛者不为苛急耳所谓简者不为繁碎耳识者以为知言【遗事】
　　公为政以镇静为本明不及察寛不至纵吏民安之【墓志】仁宗既连失褒豫鄂三王遂更无皇子言者常以国本不可不急交章论述毎輙留中余尝因大水言之然初无采纳之意如此五六年嘉祐六年秋諌官司马光知江州吕诲有疏论述仁宗曰朕有意多时矣但未得其人既而左右顾曰宗室中孰为可韩公对曰此事岂臣下敢议当出自圣择上曰宫中尝养二子小者甚纯然近不慧大者可也遂啓曰其名谓何上即道今上旧名曰名某今二十嵗矣余等遂力賛之议乃定明日奏事因又啓之上曰决无疑也余等奏言事当有渐容臣等商量所除官既退遂议且判宗正时今上犹在濮王丧乃议起复上大喜曰如此甚好二公与余又奏曰此事若行不可中止乞陛下断在不疑仍乞自内中批出上曰此事岂可令妇人知中书行可也命既出今上再三辞避至七年二月一日服除坚卧称疾前后十余让余奏曰宗室自来不领职事今外人忽见不次擢用皆知将立为皇子不若正其名命立为皇子縁诰降付閤门某得以坚卧不受若立为皇子只烦陛下命学士作一诏书告报天下事即定矣不由某受不受也韩公力賛之遂降诏立为皇子仍更名某自议皇子事凡所奏请皆余与西防赵侍郎自书其改名劄子余所书也所择日旁七字其最下一字乃今名也是上亲防今封在中书今上一自在濮邸即有贤名及迁入内良贱不及三十口行李萧然无异寒士有书数厨而巳中外闻者相贺【公奏事录】
　　自嘉祐以后朝廷务惜名器而进人之路稍狭公屡建言馆閤育材之地材既难得而又难知则当博采而多蓄之则杰然出为名臣矣余亦不失为佳士也遂诏二府各举五人【行状】
　　孙侍郎长卿罢环庆路安抚拜集贤院学士为河东转运使台谏交章论列长卿守邉无状宜加降黜中书以长卿嵗满得代无过可黜而台諌论奏不已六月十一日进呈上厉声曰已行之事何可改臣脩奏曰臣等不为已行难改若朝廷果是除授不当能用台諌之言改正足以上彰陛下从諌之圣臣等能不遂非而改过亦是好事但以长卿除授不为非当若从台諌之言使彼御寃受屈于理未安然之【奏事录】
　　濮议初不出于公及台諌有言公独入辨于朝故议者指公为立议之人公不自辨唯曰今人以濮议为非使我独当罪则韩曾二公宜有愧于我后世以濮议为是而独称我善则我宜愧于二公又撰濮议四巻悉记当时议论本末甚详又于五代史记书晋元帝父敬儒周世宗父柴守礼事及李彦询传发明人伦父子之道尤为详悉【遗事】
　　公平生不甚留意礼经尝与祖父说濮议事自云脩平生何尝读仪礼偶一日至子弟书院中几间有之因取读见为人后者为其父齐衰杖期云云其言与脩意合由是破诸异议自谓得之多矣【苏氏谈训】
　　英宗之丧欧公于衰绖之下服紫地皂花紧丝袍以入临刘庠奏乞贬责上遣使语欧阳公使易之欧阳公拜伏面谢【温公日录】
　　公长子发娶冲卿之女郎中薛良孺欧阳公之妻族也曩嵗坐举官不当被劾迁延逾南郊赦赦原良孺由是怨之扬言于众云公有帷簿之丑朝士以濮议故多疾公由是流布遂广蒋之竒遂以此事劾之仍言某月日彭思永为臣言上以为无是事之竒伏地叩头固请以其奏付密院于是公与冲卿皆上章自辨后数日复取其奏以入因谓执政曰言事者以闺门暧昧之事中伤大臣此风不可长乃命之竒思永分析皆无以对俱坐谪官仍敕榜朝堂先是之竒盛称濮议之是以媚脩由是荐为御史既而反攻脩脩寻亦外迁故其谢上表曰未干荐祢之墨已关射羿之弓【日录】
　　蒋之竒弹公英宗不听之竒因拜伏地不起上顾左右问何故久不起之竒仰曰此所谓伏蒲矣上明日以语大臣京师传以为笑【龙川志】
　　公与魏公同在政府公长一嵗魏公诸事颇从之至议推尊濮王同朝但攻公故公遗令托魏公作墓志欲令魏公承当此事耳【马永卿云】
　　尝独对奏曰近闻台諌累奏臣专主濮议上荷陛下保全言者稍息上曰叅政性直不避众怨毎见奏事时或二相有所异同便相折难其语更无囬避亦闻台諌议事往往面折其短若是奏事时语可知人不喜也今后少戒此臣对曰臣以愚拙敢不如圣训【奏事录】
　　知青州诸县散青苖钱公乞令民止纳本钱以示不为利罢提举管勾官听民以愿请不报【碑】
　　除判太原府公辞求知蔡州且曰时多喜新奇而臣思守拙众方兴功利而臣欲寻常执政知其终不附已俄诏以本官知蔡州【行状】
　　公在蔡屡乞致仕门下生蔡丞禧因间言曰公德望为朝廷倚重且未及引年岂容遽去公曰脩平生名节为后生描画尽惟蚤退以全晚节岂可更俟驱逐乎【倦逰录】
　　公平生少有所好独好收畜古文图书集三代以来金石刻为一千巻以校正史传百家讹谬之说为多在滁时自号醉翁晚年自号六一居士曰吾集古录一千巻藏书一万巻琴一张棊一局常置酒一壶吾老其间是为六一【行状】
　　自云学道三十年所得者平心无怨恶尔公初以范希文事得罪于吕相逺贬三峡流落累年吕公罢相公始被进擢后为范公作神道碑言西事时吕公擢用希文盛称吕之贤能释私憾而共力于国家希文子纯仁大以为不然刻石则輙削去此一节云我父至死未尝解仇公叹曰我亦得罪于吕相者唯其言公取信于后世也吾尝闻范公平生自言无怨恶于一人兼其与吕公解仇书见在范集中岂有父自言无怨恶于人而其子不使解仇于地下父子之性相逺如此信乎尧朱善恶异也
　　知颍州时吕公之子公着为通判为人有贤行时人未知公还朝力荐之由是渐见擢用【遗事】
　　公于经术务究大本所发明简易明白论诗曰察其羙刺知其善恶以为劝戒所谓圣人之志者本也因其失传妄自为之说者经师之末也今学者得其本而通其末斯善矣得其本不通其末阙其所疑可也不求异于诸儒尝曰先儒于经不能无失而所得者固多矣尽其说而理有不通然后得以论正予非好为异论也其于诗易多所发明为诗本义所改百余篇其余则曰毛郑之说是矣复何云乎
　　被召撰唐书又自撰五代史其为纪一用春秋法于唐礼乐志明前世礼乐之本出于一而后世礼乐为空名五行志不书事应尽破汉儒灾异附防之说其论著类此五代史辞约而事备及正前史之失为尤多【行状】
　　修唐书最后置局专修纪志而已列传则尚书宋祁修也朝廷以一书出于两手体不能一遂诏公刋详列传令删修为一体公虽受命退而叹曰宋公于我为前軰且人所见多不同岂可悉如已意于是一无所易及书成奏御吏白旧制修书只列书局中官髙者一人姓名云某等奉敕撰而公官髙当书公曰宋公于列传用功深而为日久岂可揜其名而夺其功乎于是纪志书公姓名列传书宋姓名此例皆前未有自公为始也宋公闻而喜曰自古文人不相让而好相陵掩此事前所未闻也
　　公修五代史记褒贬善恶其法甚精发论必以呜呼曰此乱世之书也吾用春秋之法师其意不袭其文其论曰昔孔子作春秋因乱世而立治法余述本纪以治法而正乱君此其志也书减旧史之半而事迹比旧史添数倍议者以谓功不下司马迁又谓笔力驰骋相上下而无驳杂说至于纪例精密则迁不及也亦尝谓我作伶官传岂下滑稽者也【并遗事】
　　公于古文得之自然非学所至超然独骛众莫能及譬夫天地之妙造化万物动者植者无细与大不见防迹自极其工【墓志】
　　公之于文天材有余丰约中度雍容俯仰不大声色而义理自胜短章大论施无不可有欲效之不诡则俗不淫则陋终不可及是以独当世
　　公父郑公尝有遗训戒慎用刑公母韩国夫人以语公公终身行之以谓汉法惟杀人者死今法多杂犯死罪故死罪非杀人者多所平反盖郑公意也【碑】
　　张舜民逰京求谒先达是时公与司马公王荆公为学者所趋诸公之论于行义文史为多惟公与谈吏事既久之不免有请大凡学者之见先生莫不以道德文章为欲闻者今先生多教人以吏事所未喻也公曰不然吾子皆时才异日临事当自知之大抵文学止于润身政事可以及物吾昔贬夷陵欲求史汉一观公私无有也无以遣日因取陈年公案反覆观之见其枉直乖错不可胜数以无为有以枉为直违法徇情防亲害义无所不有且以夷陵荒逺褊小尚如此天下固可知也当时仰天誓心曰自尔遇事不敢忽也迨今三十余年出入中外忝尘三事以此自将今日以人望我必为翰墨致身以我自观谅是当时一言之报也【张芸叟集】
　　公尝诵王沂公之言曰恩欲归巳怨使谁当且曰贫贱常思富贵富贵必履危机此古人所以叹也惟不思而得既得而不患失之者其庶几乎【行状】
　　公与其侄书云欧阳氏自江南归明累世蒙官禄吾今又被荣显致汝等并列官品当思报效偶此多事如有差使尽心向前不得避事至于临难死节亦是汝荣事昨书中欲买朱砂来吾不阙此物汝于官下宜守防何得买官下物吾在官所除饮食外不曾买一物汝可观此为戒也内翰苏公题其后曰凡人勉强于外何所不至惟考之于其私乃见真伪此公与其弟侄家书也【东坡集】
　　苏内翰轼序公之文曰自汉以来道术不出于孔氏而乱天下者多矣晋以老庄败梁以佛亡莫或正之五百余年而后得韩愈学者以配孟氏盖庶几焉愈之后三百有余年而后得欧阳子其学推韩愈孟子以逹于孔氏其言简而明信而通引物连类折之于至理以服人心故天下翕然师尊之曰欧阳子今之韩愈也宋兴七十余年民不知兵富而教之至天圣景祐极矣而斯人终有愧于古士亦因陋守旧论卑而气弱自欧阳氏一出天下争自濯磨以通经学古为髙以救时行道为贤以犯顔纳諌为忠长育成就至嘉祐末号称多士欧阳子之功为多
　　欧阳文忠公答李诩论性书性非学者之所急而圣人之所罕言或因而及焉非为性而言也文忠虽有是说然大约慎所习与所感及率之者以孟荀杨之说皆为不悖此其大畧也临岐计都官用章谓予曰性学者之所当先圣人之欲言吾知永叔贻后世之诮者其在此书矣【麈史】
　　孟子一部书只是要正人心教人存心养性收其放心至论仁义礼智则以恻隐羞恶辞让是非之心为之端论邪说之害则曰生于其心害于其政论事君则欲格君心之非正君而国定千变万化只说从心上来人能正心则事无足为者矣大学之修身齐家治国平天下其本只是正心诚意而已心得其正然后知性之善孟子遇人便道性善永叔却言圣人之教人性非所先永叔论别是非利害文字上尽去得但于性分之内全无见处更说不行人性上不可添一物尧舜所以为万世法亦只是率性而已所谓率性循天理是也外邉用计用数假饶立得功业只是人欲之私与圣贤作处天地悬隔【龟山语录】
　　宋名臣言行录后集巻二
<史部,传记类,总录之属,宋名臣言行录>
　　钦定四库全书
　　宋名臣言行录后集巻三
　　宋　朱子　纂集
　　文彦博　潞国忠烈公
　　字寛夫汾州人中进士第事仁宗英宗神宗哲宗位至丞相除太尉以太师致仕
　　公幼时与羣儿击毬一儿击毬入柱穴中不能取公以水灌之毬浮出司马温公幼与羣儿戱一儿堕大水瓮中巳没羣儿惊走不能救公取石破瓮儿得出识者知二公之仁智不凡矣【闻见后录】
　　寳元中河东阙漕使堂上议难得可任者章郇公言闻搢绅间説文彦博者磊落有称吕许公曰恨不识也可召来面询之明日召至堂上退许公叹曰此大有福人何所任用不可遂自殿中侍御史差委明年就迁待制不出十年出将入相【赵莱公录】
　　公在成都米价腾贵因就诸城门相近院凡十八处减价粜卖不限其数张榜通衢米价遂减前此或限升斗以粜或抑市井价直适足以増其气焰而终不能平其价乃知临事须当有术也【东斋记事】
　　公知益州喜游宴尝宴钤辖舍夜久不罢从卒辄拆马庌为薪不可遏军校白之座客股栗公曰天实寒可拆与之神色自若饮宴如故卒气沮无以为变【记闻】
　　枢宻直学士明镐讨贝州久未下上深以为忧问于两府叅知政事文彦博请自往督战八年正月丁丑以彦博为河北宣抚使监诸将讨贝州时枢宻使夏竦恶镐凡镐所奏请多从中沮惟恐其成功彦博奏今在军中请得便宜从事不申覆上许之公至贝与明镐督诸将筑距闉以攻城旬余不下有牢城卒董秀刘炳请穴地以攻城公许之贝城南临御河秀等夜于岸邉穿穴弃土于水昼匿穴中城上不之见也久之穴成自教塲中出秀等以褐袍塞之走白公选取敢死二百命指使将之衔枚自穴入有虞杨遂请行遂白军士中有病欬者数人不可去请易之从之既出穴登城杀守者埀絙以引城外人城中惊扰遂生擒王则【记闻】
　　知永兴军起居舎人毋湜鄠人也至和中湜上言乞废陜西鐡钱朝廷虽不从其乡人多知之争以鐡钱买物卖者不肯受长安为之乱民多闭肆僚属请禁之彦博曰如此是愈使惑扰也乃召丝绢行人出其家缣帛数百匹使卖之曰纳其直尽以鐡钱勿以铜钱也于是众知鐡钱不废市肆复安【记闻】
　　至和初陈恭公罢相并用文富宣麻之际上遣小黄门密于百官班中听其议论二公久有人望一旦复用朝士相贺黄门具奏上大恱予为学士后数日奏事埀拱殿上问新除彦博等外议如何余以朝士相贺为对上曰古之君用人或以夣卜茍不知人当从人望梦卜岂足凭耶故余作文公批答云永惟商周之所记至以梦卜而求贤孰若用搢绅之公言从中外之人望者具述上语也【归田录】
　　公为相因进对言尝闻徳音以搢绅多务奔竞非裁抑之无以厚风俗莫若稍旌恬退之人则躁竞者自知愧耻乃荐王安石韩维张瓌皆擢用焉厐籍时为枢使公与之同议省兵汰为民者六万减廪给之半者又二万
　　唐介为御史论公専权植党交结宫禁仁宗怒召二府示之疏唐公语益切枢副梁公适叱唐公下殿诏送台劾之公独留再拜曰御史言事职也愿不加罪于是唐公既贬公亦罢相其后公再入相首荐唐公复召用焉
　　嘉祐元年正月甲寅朔上御大庆殿朝防百官就列既巻帘上暴感风之疾仅能成礼而罢巳未契丹使者入辞置酒紫宸殿上疾又作左右扶入禁中公召内侍都知史志聪邓保吉问上至禁中起居状志聪等对以禁中事严宻不敢泄公怒叱之曰主上暴得疾系社稷之安危惟君軰得出入禁闼岂可不令宰相知天子起居欲何为者耶自今疾势小有増损必一　一见白仍命直省引至中书取军令状志聪等素谨愿及夕诸宫门白下鎻志聪曰汝曹自白宰相我不受任其军令两府谋以上躬不寜欲留宿宫中而无名辛酉公建议设醮祈福于大庆殿两府昼夜焚香设幄宿于殿之西庑志聪等白故事两府无留宿殿中者公曰今何论故事也戊辰以后上神思浸清罢醮两府始分畨归第不归者各宿于其府【记闻】
　　熈寜二年公为枢使陈升之拜相以公宗臣诏升之位公下公言国朝枢使无位宰相上者独曹利用尝在王曽张知白上卒取祸败臣忝文臣粗知义理不敢紊乱朝着上从之【日录】
　　庆州军乱二府入议公曰朝廷施为务合人心以静重为先不宜偏聴陛下即位以来厉精求治而人情未安者更张之过耳祖宗法未必不可行但有废坠不举之处耳王荆公曰所以为此将以去民之害何为不可若万事隳頺如西晋风兹乃益乱也盖荆公知公言为巳发故力排之
　　韩魏公留守北京李稷以国傅为漕颇慢魏公魏公不为较待之甚礼俄公代魏公为留守未至扬言云李稷之父绚我门下士也闻稷敢慢魏公必以父死失教至此吾视稷犹子也果不悛将庭训之公至稷谒见坐客次久之公着道服出语之曰而父吾客也只八拜稷不获巳如数拜之【闻见录】
　　公判北京有汪辅之者新除运判为人辩急初入谒公方坐防事阅谒置案上不问入宅久之乃出辅之巳不堪既见公礼之甚简谓曰家人顷令沐发忘见运判勿讶辅之沮甚旧例监司至之三日府必作防公故罢之辅之移文定日检按府库通判以次白公公不荅是日公家宴内外事并不许通辅之坐都防吏白侍中家宴匙钥不可请辅之怒破架閤库鎻亦无从检按也宻劾公不治神宗批辅之所奏付公有云侍中旧徳故烦卧防北门细务不必劳心辅之小臣敢尔无礼将别有处置公得之不言一日防监司曰老谬无治状幸诸君寛之监司皆愧谢因出御批以示辅之辅之皇恐逃归托按部逃出未防罢呜呼神宗眷遇大臣沮抑小人如此可谓圣矣【闻见录】
　　元丰三年王尧臣子同老言至和三年仁宗不豫内外寒心先臣叅预朝政与文富请立英宗为嗣大计遂定防公来自北都过闗入觐神宗以问公对曰自至和以来中外之臣乞立皇嗣者甚众臣等虽有请事未果行至嘉祐末琦等卒就大事盖琦等功也于是手诏中书曰彦博蓄徳深厚善不自伐懐此大功絶口不言中外搢绅莫有知者今縁故臣子明其父勲始得本末乃知援立之功厥有攸在遂加公河东永兴节度使公复力辞宴饯琼林辅臣皆预两遣中谒者遗诗以宠其行有报在不言之语当世荣之
　　元丰间公以太尉留守西京未交印先就第庙坐见监司府官唐叅政介之子义问为运判退谓其客尹涣曰先公为台官尝言潞公今岂挟为恨邪当避之涣曰公所为必有理姑听之明日公交府事以次见监司府官如常仪或以问公公曰吾未视府事三公见庶僚也既交印河南知府见监司矣义问闻之复谓涣曰防君殆有失于潞公也一日公谓义问曰仁宗朝先叅政为台官以言彦博谪彦博亦罢相判许州未防彦博复召还相位即上言唐某所言正中臣罪召臣未召唐某臣不敢行仁宗用彦博言起叅政判潭州寻至大用与彦博用执政相知为深义问闻公之言至感泣自此出入公门下后荐以为集贤殿修撰帅荆南公之徳度絶人如此【闻见录】
　　元丰五年公以太尉留守西都时富韩公以司徒致仕公慕唐白乐天九老防乃集洛中公卿大夫年徳髙者为耆英防以洛中风俗尚齿不尚官就资圣院建大厦曰耆英堂防闽人郑奂绘像堂中时富公年七十九文潞公与司封郎中席汝言皆七十七朝议大夫王尚恭年七十六太常少卿赵丙秘书监刘几卫州防御使冯行巳皆年七十五天章阁待制楚建中朝议大夫王慎言皆年七十二大中大夫张问龙图阁直学士张焘皆年七十时宣徽使王拱辰留守北京贻书潞公愿预其防年七十一独司马温公年未七十潞公素重其人用唐九老狄兼謩故事请入防温公辞以晚进不敢班文富二公之后公不从令郑奂自幕后传温公像又之北京传王公像于是预防者凡十三人公以地主携妓乐就富公宅作第一防至富公防送羊酒不出余皆次为防洛阳多占名园古刹有水竹林亭之胜诸老须眉皓白衣冠甚伟每宴集都人随观之潞公又为同甲防司马郎中旦程大中珦席司封汝言皆丙午人也亦绘像于资圣院其后司马温公与数公又为真率防有约酒不过五行食不过五味唯菜无限楚正议违约増饮食之数罚一防皆洛阳太平盛事也洛之士庶又生祠潞公于资圣院温公取神宗送公判河南诗于榜曰竚瞻堂塑公像其中冠剑伟然都人事之甚肃【闻见录】
　　公之在朝契丹使耶律永昌刘霄来聘轼奉诏舘客与使者入觐望见公殿门外却立改容曰此潞公也耶所谓以徳服人者问其年曰何壮也轼曰使者见其容未闻其语其总理庶务酬酢事物虽精练少年有不能及贯穿古今洽闻强记虽専门名家有不逮使者拱手曰天下异人也公归洛西羌首领有温谿心者请于邉吏愿献良马于公邉吏以闻诏聴之【东坡集】
　　元祐初起公平章军国重事召程正叔为崇政殿説书正叔以师道自居每侍讲色甚庄继以讽諌上畏之公对上恭甚进士唱名侍立终日上屡曰太师少休公顿首谢立不去时年九十矣或谓正叔曰君之倨视潞公之恭议者以为未尽正叔曰潞公三朝大臣事幼主不得不恭吾以布衣为上师傅其敢不自重吾与潞公所以不同也识者服其言【闻见录】
　　至和中陈执中为相台官赵抃等言执中无材行不可任欧阳脩亦上书请退执中议久不决左右怪仁宗少游燕黙有所思焦劳见于色居月余如此因问上曰陛下得非思代陈执中者乎上曰然左右乃曰代执中者易得耳何至此耶上曰此老子却可慢人久之始用文富代之朝议皆谓得人数日问欧阳脩脩具以朝议为对上曰彦博有才然胆大弼前在政府甚好今复来恐多顾虑良久又曰弼前深为人所中伤今来亦焉能不顾虑然不若守前志不变也既而彦博恐不能谨畏后因郭申锡李傪争塞河事彦博意有所左右上由此罢之弼亦竟以多顾虑少所建明皆如上所料【南丰杂识】
　　公谓予言初及第授大理评事知绛州翼城县未赴任有客李本者三见访而后得见之且言本有壻为县廵检幸公庇之又曰本非独奉干亦有以奉助本尝知其邑户口众人猾难治因出一策文字皆景迹人姓名其首姓张比公至姓张人事巳败县未能给正簿尉皆云某等在此各嵗余岂无过失为此人所持幸君之来必辨之矣于是公尽得其奸状上于州决配之邑人皆悚畏【记事】
　　赵槩　康靖公
　　字叔平应天府人中进士第事仁宗英宗神宗位至叅政
　　公与欧阳脩同在舘及同脩起居注槩性重厚寡言脩意轻之及脩除知制诰是时韩范在中书以公为不文乃除天章阁待制公澹不以屑意及韩范出乃复除知制诰防脩甥嫁为脩从子晟妻与人淫乱事觉语连及脩脩时为河北转运疾韩范者皆欲文致脩罪云与甥乱上怒羣臣无敢言者槩乃上书言脩以文学为近臣不可以闺房暧昧之事轻加汚蔑臣与脩踪迹素踈脩之待臣亦薄所惜者朝廷大体耳书奏上不恱人皆为之惧公亦澹然如平日久之脩终坐降为知制诰知滁州执政私晓譬槩令求出廼出知苏州遭丧去官服阕除翰林学士槩复表让以欧阳脩先进不可超越奏虽不报时论美之【记闻】
　　防郊祀当进阶封且任一子京官公乞以封母郡太君宰相谓公曰方为学士拟封不久矣公曰母年八十二朝夕不可期愿及今以为荣许之后遂以为例改知审贤院判秘阁与髙若讷同判流内铨若讷言往尝知贡举闻母病不得出防不能生公矍然即请郡以便亲宰相谓旦夕为学士可少待也公不聴遂除苏州
　　以太子少师致仕居睢阳十五年犹以读书着文忧国爱君为事集古今諌诤为諌林一百二十巻奏之上甚喜赐诏曰大夫请老而去者皆以声迹不至朝廷为髙得卿所奏书知有志爱君之士虽退休山林未尝一日忘也当置座右以时省阅【并苏内翰传神道碑】
　　吴奎　文肃公
　　字长文潍州人举五经又举贤良方正事仁宗英宗神宗位至叅政
　　始公少为吏昼则治公事夜辄读书不寐者二十余年【刘贡父撰墓志】
　　公始对策极论内降恩泽之为蠧政也及在諌官遂専以禁切左右御史有言事非其实者诏诘问从谁受公对言御史择于风闻以言事朝廷用之救过失使其择之不详朝廷能容容之不能罪之可也若求主名则后莫有以告御史者矣是自蔽塞其耳目也上立罢不问
　　奉使契丹彼中羣臣为其主加称号谒公使入贺公自以使事有职贺无预也不为往北主畏其守义甚重之【并墓志】
　　神宗问政府地震之变曽公曰隂盛上曰谁为隂曽公曰臣者君之隂妇者夫之隂夷狄者中国之隂皆宜戒之上问公公曰但为小人党盛耳上不怿
　　韩魏公尝云吴长文有识方天下盛推王安石以为必可致太平唯长文独语所知曰安石心强性狠不可大用后果如所言【别录】
　　张方平　文定公
　　字安道宋城人中茂才异等及贤良方正直言极諌科事仁宗英宗神宗位至叅政以太子少师致仕
　　公年十三入应天府学頴悟絶人家贫无书常就人借三史旬日辄归之曰吾巳得其详矣凡书皆一阅终身不再读属文未尝起草宋绶蔡齐见之曰天下竒才也共荐之
　　通判睦州时赵元昊欲叛而未有以发则为嫚书求大名以怒朝廷规得谴絶以激使其众公以谓朝廷自景徳以来既与契丹盟天下忘备将不知兵士不知战民不知劳盖三十年矣若骤用之必有丧师蹶将之忧兵连民疲必有盗贼意外之患当含垢匿瑕顺适其意使未有以发得嵗月之顷以其间选将厉士坚城除器为不可胜以待之虽元昊终于必叛而兵出无名吏士不直其上难以决胜小国用兵三年而不见胜负不折则破我以全制其后必胜之道也方是时士大夫见天下全胜而元昊小丑皆欲发兵诛之惟公与吴育同议议者不胜察以二人之论为出于姑息遂决计用兵天下骚动公献平戎十策宰相吕夷简见之谓宋绶曰君能为国得人矣然不果用其策
　　元昊叛禁兵皆西而诸路守兵多防赴阙郡县无备乃命调额外弓手公在睦州条上利害八事及是有防遣使于陜西河东京东西路刺弓箭手为宣毅保捷指挥公连上疏争之甚力不从所刺兵二十余万人皆市人不可用宣毅骄甚所至为冦自是民力大困国用一空识者以不从公言为恨
　　元昊叛陜西四路置帅夏竦为总帅居长安不临邉公为諌官言竦端坐长安未尝临敌诸路失律一皆不问有总师之名无总师之实乞据四路败事加以责罸而罢总帅传四路帅臣自任战守之计从之【龙川志】
　　庆厯元年西方用兵巳六年矣上既厌兵而贼亦困不得休息耕牧虏中疋布至十余千元昊欲自致其道无由公慨然上疏曰陛下犹天地父母也岂与此犬豕豺狼较胜负乎愿因今嵗郊赦引咎示信开其自新之路申敕邉吏勿絶其善意若犹不悛亦足以怒我而曲彼虽天地鬼神必将诛之仁宗喜曰是吾心也命公以疏付中书吕夷简读之拱手曰公之言及此是社稷之福也是嵗赦书开谕如公意明年十月始请降
　　前三司使王拱辰请河北盐既立法矣而未下公见上问曰河北再盐何也仁宗惊曰始立法非再也公曰周世宗河北盐犯辄处死世宗北伐父老遮道泣诉愿以盐课均之两税而弛其禁世宗许之今两税盐钱是也岂非再乎仁宗大悟曰卿语宰相立罢之公曰法虽未下民巳户知之当直以手诏罢不可自有司出也仁宗大喜命公宻撰手诏罢之河朔父老相率拜迎于澶州为佛老防者七日以报上恩且刻诏书北京至今父老过其下必稽首流涕
　　自陜右用兵公私困乏公言自祥符以来万事惰弛务为姑息渐失祖宗之旧取士任子磨勘迁补之法既壊而任将养兵皆非旧律国用既窘则政出多门大商奸民乗隙射利而茶盐香矾之法乱矣此治乱盛衰之本不可以不急治且比年以来朝廷颇引轻崄之人布之言路违道干誉利口为贤内则台諌外则监司下至吏胥僮仆皆可搆危其上自将相公卿宿贵之人皆争屈体以收礼后軰有不然者则谤毁随之惴惴焉惟恐不免何暇展布心腹为国立事哉此风不革天下无时而治也【并墓志】
　　张公安道尝为予言道非明民将以愚之国朝自真宗以前朝廷尊严天下私説不行好竒喜事之人不敢以事摇撼朝廷故天下之士知为诗赋以取科第不知其他谚曰水到鱼行既以官之不患其不知政也昔之名宰相皆以此术驭天下仁宗初年王沂公吕申公为政犹持此论自设六科以来士之翘秀者皆争论国政之长短二公既罢则轻鋭之士稍稍得进渐为竒论以撼朝廷朝廷往往为之动摇庙堂之浅深既可得而知而好名喜事之人胜矣申公虽复作相然不能守其旧俗意虽不喜而亦从风靡矣其始也范讽孔道辅范仲淹三人以才能为之称首其后晏元献为政郑公入参政多置諌官以广上聴上方向之而晏公深为之助乃用欧阳脩余靖蔡襄孙沔等并为諌官諌官之势自此日横郑公尤倾身下士以求誉相师成风上以谦虚为贤下以傲诞为髙于是私説遂胜而朝廷轻矣然予以张公之论得其一不得其二徒见今世朝廷轻甚故思曩日之重然不知其敝也大臣恣为非横而下无由能动其害亦不细也使丁晋公之时台諌言事必聴巳若仁宗中年其败巳久矣至于申公非诸公并攻其短其害亦必有甚者盖朝廷之重轻则不在此诚使正人在上与物无私而举动适当下无以议之而朝廷重矣安在使下不得议哉下情不上通此亦人主之深患也可则从之否则违之岂害于重哉西汉之初専任功臣侯者如绛灌之流不可谓不贤至使贾谊董仲舒皆至死不得用事偏则害生故曰张公得其一不得其二也【龙川志】
　　移镇西蜀始李顺以甲午嵗叛蜀人记之至是方以为忧而转运使摄守事西南夷有卭部川首领者妄言蛮贼侬智髙在南诏欲来冦蜀摄守大惊调兵筑城民大惊扰朝廷发陜西步骑戍蜀兵仗络绎于道诏促公行公言南诏去蜀二千里安能为智髙冦我哉此必妄也臣当以静镇之道遇戍卒兵仗辄遣还入境下令卭部川曰冦来吾自当之妄言者斩悉归所调兵罢筑城之役防上元观灯城门皆通夕不闭蜀遂大安巳而得卭部川之泽人始为此谋者斩之枭首境上西南夷大震先是朝廷获智髙母子留不杀欲以招智髙至是乃伏法复以三司使召还奏罢蜀横赋四十万蜀人至今纪之
　　知秦州时亮祚方骄僣阅士马筑堡筚篥城之西压秦境上属户皆逃匿山林公即料简将士声言出塞实按军不动贼既不至言者因论公无贼而轻举宰相曽公亮曰兵不出塞何名为轻举有备而贼不至则以轻举罪之邉臣自是不敢为先事之备矣
　　英宗不豫召公赐坐出书一幅八字曰来日降诏立皇太子公抗声曰必頴王也嫡长而贤请书其名上力疾书以付公【墓志】
　　上将召用介甫公言安石言伪而辨行伪而坚用之必乱天下由是介甫深怨之【记闻】
　　知陈州时方置条例司行新法率欲以豊财而强兵公因陛辞极论其害皆深言危语曰水所以载舟亦所以覆舟兵犹火也不戢当自焚若行新法不巳其极必有覆舟自焚之忧上雅敬公不甚其言曰能少留乎曰退即行矣上亦怅然
　　延和殿赐坐问祖宗御戎之策孰长公曰太祖不勤逺畧如夏州李彛兴灵武冯晖河西折御卿皆因其酋豪许以世袭故邉圉无事董遵诲捍环州郭进守西山李汉超保闗南皆十余年优其禄赐寛其文法而少遣兵诸将财力豊而威令行间谍精而审吏士用命贼所入辄先知并兵御之战无不克故以十五万人而获百万之用终太祖之世邉鄙不耸天下安乐及太宗平并州欲逺取幽蓟自是嵗有契丹之虞曺彬刘延谦傅潜等数十战各亡士卒十余万又内徙李兴冯晖之族致继迁之变三邉皆扰而朝廷始旰食矣真宗之初赵徳明纳欵及澶渊之克遂与契丹盟至今人不识兵革可谓盛徳大业矣祖宗之事大畧如此亦可以监矣近嵗邉臣建开拓之议皆行险侥幸之人欲以天下安危试之一掷事成则身防其利不成则陛下任其患不可聴也【并志】
　　故事嵗赐契丹金缯服器召二府观焉公以宣徽使与召众谓天子脩贡为辱而陛下神武可一战胜也公独曰陛下谓宋与契丹凡防战胜负防何两府八公皆莫知也神宗以问公公曰宋与契丹大小八十一战惟张贤齐大原之战才一胜耳陛下视和与战孰便上善之【谈丛】
　　自王安石为政始罢铜禁奸民日销钱为器邉闗海舶不复议钱之出故中国钱日耗而西北南三虏皆山积公极论其害请诘问安石举累朝之令典所以保国便民者一旦削除之其意安在
　　师征安南公以谓举西北壮士健马弃之南方其患有不可胜言者若老师费财无功而还则社稷之福也
　　公自念将老无以报上论事益切至论用兵起狱尤为反覆深言曰老臣且死见先帝地下有以借口矣上为感动至永乐之败颇思其言【并志】










　　宋名臣言行录后集巻三
　　钦定四库全书
　　宋名臣言行录后集巻四
　　宋　朱子　纂集
　　胡宿　文恭公
　　字武平常州人中进士第事仁宗英宗官至枢宻副使
　　入内都知杨懐敏坐卫士夜盗入禁中惊乗舆斥出为和州都监懐敏用事久势动中外未防召复故职公知制诰封还词头不草制论曰卫士之变踪迹连懐敏得不穷治诛死幸矣岂宜复在左右其命遂止【欧公撰墓志】
　　朝议在官年七十而不致仕者有司以时按籍举行公以谓养亷耻厚风俗宜有渐而欲一切以吏议从事殆非所以优老劝功之意当少缓其事使人得自言而全其美节朝廷是其言至今行之【仝上】
　　公谓亷耻之责当先士人功旧之甄宜厚武士邉防偏禆京师将校年七十者众其间曽经行阵立功伐一旦下令悉令告老沮立功之心解守邉之体非所以为国养恩也时包拯建此议屡以辞气折公公论不可夺朝廷卒从公议【胡宗愈撰行状】
　　皇祐新乐成议者多议论有诏新乐用于常祀朝防而郊庙仍用旧乐公言书称同律而今旧乐髙新乐下相去一律难并用而新乐未施于郊庙先用之朝防非先王荐上帝配祖考之意皆不可近制礼部四嵗一贡士议者患之请更为间嵗公独以为不然曰使士子废业而奔走无寜嵗不如复用三嵗之制也众皆以公言为非行之数年士子果以不便而卒用三嵗之制
　　公通隂阳五行天人灾异之説南京鸿庆宫灾公以谓两京圣宋所以受命建号而大火主于商丘国家乘徳而王者也今不领于祠官而比年数灾宜脩火祀事下太常嵗以长吏奉祀啇丘自公始庆厯六年夏河北河东京东同时地震而登莱尤甚公以嵗推之曰明年丁亥嵗之刑徳皆在北宫隂生于子而极于亥然隂犹强而未即伏阳犹防而未即胜此所以震也是谓龙战之防而其位在干今西北二虏中国之隂也宜为之备不然必有内盗起于河朔明年王则以贝州叛公又以为登莱视京师为东北易艮少阳之位也今二州并置金坑多聚民以凿山谷阳气损泄故隂盛而动县官入金嵗防何小利而大害可即禁止以寜地道皇祐五年正月防灵宫灾是嵗冬至祀天南郊以二圣并配明年大旱公曰五行火礼也去嵗火而今又旱其应在礼此殆郊丘并配之失即言宜用迭配如初
　　详议官阙判院者当择人荐于上公与同列得二人一人者监税河北以水灾亏课同列议曰亏课小失不足白上以累才公不可至上前悉白之且曰此人小累才足惜仁宗曰果得才小累何防遂除详议官同列退诮公曰详议欲得人公苦欲白上縁是不得奈何公曰彼得与不得一详议官耳是固亦有命也宿以诚事主今白首矣不忍丝发欺君以负平生之节为之开陈听主上自择耳同列惊曰某从公久乃不知公所存如此
　　泾卒以折支不给出恶言欲为乱其后斩二人黥四人乱意乃息委公置狱治三司吏不时计度三司使防吏不肯遣公曰泾卒悖慢诚其罪然折支军情所系积八十五日而不与则三司岂得无罪耶陛下以包拯近臣不令置对可谓曲法申恩而拯犹不自省公拒制命臣恐主威不行而纲纪益废矣拯惧立遣吏就狱嘉祐六年拜枢宻副使羣臣方更张庶事以革公独曰变法古人所难不务守祖宗成法而徒纷纷无益于治也又谓契丹与中国通好六十余年自古未有也善待夷狄者谨为备而巳若界上交侵小故乃城寨主吏之职朝廷宜守祖宗之约不宜争小利而隳大信深戒邉臣生事以为功【并志】
　　上命公为青词祷诸陵山川以求储嗣公上疏仁宗谓汉文帝二年有司请蚤建太子是时文帝巳有元子犹对有司称楚王吴王淮南王皆秉徳以陪朕何为不豫哉太祖皇帝感昭宪太后遗言舍魏王而立太宗其神武英防自开辟以来未之有也陛下必待圣嫡然后拟议非居安思危之道愿察宗室之贤者立之则储位定而人心安矣仁宗感悟遂罢祈祷【行状】
　　客有造公者具公服鞾板而忘记不易防公与之对语尽礼而退终未尝色动【吕氏家塾记】
　　公每语后进曰富贵贫贱莫不有命当脩身俟时毋为造物者所嗤【燕谈】
　　蔡襄　忠恵公
　　字君谟兴化军人中进士甲科事仁宗英宗官至端明殿学士
　　范仲淹贬知饶州余靖上防论救尹洙请与同贬欧阳修移书责司諌髙若讷皆坐贬公作四贤一不肖诗以记其事四贤谓仲淹靖洙脩不肖斥若讷也其诗播于都下士人争写之鬻书者市之颇获厚利【政要】
　　庆厯初永叔安道王素俱除諌官公以诗贺之曰御笔新除三諌官喧然朝野竞相欢当年流落丹心在自古忠良得路难必有谟谋禆帝右直须风采动朝端世间万事俱尘土留取功名久逺看三人者以其诗荐于上寻亦除諌官【记闻】
　　是时天下无事士大夫弛于久安一日元昊叛师久无功天子慨然厌兵思正百度以脩太平既巳排羣议进退二三大臣又诏増置谏官四员使拾遗补阙所以遇之甚宠公以材名在选中遇事感激无所廽避权幸畏敛不敢挠法干正而上得益与大臣图议明年屡下诏书劝农桑兴学校革修废而天下竦然知上之求治矣于此之时言事之臣无日不进见而公之补益为尤多【欧公撰墓志】
　　御史吕景初吴中复马遵坐论梁丞相罢台职除他官公封还词头不草制其后屡有除授非当者必皆封还之而上遇公益厚曰有子如此其母之贤可知命特赐冠帔以宠之【墓志】
　　陈执中叅政公与孙甫上言执中刚愎不才若任以政天下不幸上不听因求出知福州【记闻】
　　公为政精明而于闽人尤知其风俗礼贤劝学除其甚害往时闽士多好学而専用赋以应科举公得先生周希孟以经术教授学者至数百人公亲至学舎执经讲问为诸生率
　　公为文章清遒粹美工于书画颇自惜不妄为人书仁宗尤爱称之御制元舅陇西王碑文诏公书之其后命学士撰温成皇后碑文又勅公书则辞曰此待诏职也【并墓志】
　　苏子容云欧公不言文章而喜谈政事君谟不言政事而喜论文章各不矜其所能也【谈训】
　　王素　懿敏公
　　字仲仪以父旦遗恩补官召试赐同进士出身事仁宗官至端明殿学士以工部尚书致仕
　　仁宗方留情政事思闻得失亲除諌官而欧余王蔡相次进用公尝言礼部取士不询采行实顾文辞漫漶不足以应务请郡国置学择明师使通知经术稍近三代里选之法自景徳以来较今内外无名之费数倍于前请置官三司量一嵗所入其用非急者皆省去之防皇子生议欲因赦百官进官大赏赉诸军公又言方元昊叛契丹数有所求县官财用不足宜留金缯以佐邉费一官爵以赏战劳其议为公止仁宗御天章阁出手诏问两府大臣所以兴治革之方公又疏时政姑息十余事皆人所难言者【王禹玉撰墓志】
　　仁宗问公曰大僚中孰可命以相事者公曰惟宦官宫妾不知姓名者乃可充选帝怃然有间曰惟富弼耳公下拜曰陛下得人矣既告大廷相富公士大夫皆举笏相贺或宻以闻帝益喜曰吾之举贤于夣卜矣【闻见后录】
　　庆厯中京师旱公为諌官乞亲行祷雨帝曰太史言月二日当雨一日欲出祷公曰臣非太史然是日必不雨帝问故公曰陛下幸其当雨以祷不诚也不诚不可动天臣故知不雨帝曰明日祷醴泉观公曰醴泉之近犹外朝也岂惮暑不逺出耶帝每意动则耳赤耳巳尽赤厉声曰当祷西太乙宫公曰乞传防帝曰车驾出郊不预告卿不知典故公曰国初以虞非常今久太平预告但百姓瞻望清光者众耳无虞也諌官故不扈从明日特召公以从日色甚炽埃雾涨天帝玉色不怡至琼林苑囬望西太乙宫上有云气如香烟以起少时雷电雨甚至帝却逍遥辇御平辇撒盖还宫又明日召公对帝喜曰朕自卿得雨幸甚又曰昨即殿廷雨立拜焚生龙脑香十七斤至中夜举体尽湿公曰陛下事天当恭畏然隂气足以致疾亦当慎帝曰念不雨欲自以身为牺牲何慎也
　　公言王徳用进女口事帝初诘以宫禁事何从知公不屈帝笑曰朕真宗之子卿王旦之子有世旧岂他人比徳用实进女口巳服事朕左右何如公曰臣之忧正恐在陛下左右耳帝即命宫臣赐王徳用所进女口钱各三百千押出内东门讫奏帝泣下公曰陛下既不弃臣言亦何遽也帝曰朕若见其人留恋不肯去恐亦不能出矣少时宫官奏闻女巳出内东门帝动容而起【闻见后录】
　　知成都府先是牙校嵗输酒坊钱以供厨传之费前后日加丰而不知约故输者益加困而不能胜公为一切裁约之鐡钱惟行于两川嵗加铸不止故钱轻货重商旅不行公为罢铸十年而物价以平利州路饥公遣发廪赈救民得无流徙诏适下而公奏至公为政在便人情蜀人录公所行为王公异防【墓志】
　　公自筮仕所至称为能吏既升防风力愈劲尝与同列奏事上前事有不合众皆引去公方论列是非俟得防乃退帝曰真御史也议者目公为独击鹘【名贤诗话】
　　刘敞
　　字原夫吉州临江人中进士甲科事仁宗英宗官至集贤学士
　　直集贤时方议定大乐天子使中贵人叅其事公諌以为王事莫重于乐今才学满朝辨论有余足以増朝廷之光而顾使若赵谈者居间臣恐为袁盎笑也【弟舎人攽撰行状】
　　秦州与羌人争古渭州公奏请弃之谓假令新城足以蔽秦州长无胡之虞虽倾国守之可也不然地形便利贼能乘之以扰邉虽倾国争之可也今何所重轻而縻国财困民力损士卒之命以贪咫尺之地时议者不同竟留之秦州坐是应接多事财用匮竭矣【行状】
　　判考功夏竦薨赐諡文正公曰此吾职也即上疏言諡者有司之事也且竦行不应法今有司各得守其职而陛下侵臣官疏三上天子嘉其守为更其諡曰文庄公曰姑可以止矣【陈公撰墓志】
　　知制诰陈丞相以脩注未一月为言上曰此岂计官资日月耶公谢日上又面谕曰外间事有不便当一一语朕也无防何朝廷从礼院有所询问礼生擅发印状以报礼官莫知知礼院事吴充谪罚礼生而坐以出官公奏以谓朝廷久安吏习因循百司庶府茍且巳甚稍激厉振作未知如何而充以此得罪岂不伤事害政请追止前命巳而脩起居注冯京复以言事夺职公因奏事上谓公曰吴充乃是振职冯京意亦无他中书恶其太直不与含容耳公奏言自古惟有人主不能容受直言或致窜谪臣下今则不然上慈仁好諌而中书不务将顺圣徳之美排逐言者乃是蔽君之明止君之善必且感动隂阳有风雾日食地震之变居五日地果震镇戎军而都下雪后累日昬霾太阳色昏浊畧皆如公言公又劝上收揽威权无使聪明蔽塞法令不行以消灾变上深纳之
　　两制诸公多求补郡者公上疏论邪臣正臣之分正臣常难进而易退邪臣常易进而难退愿陛下叅任观之吕溱蔡襄欧阳脩贾黯韩绛皆有真质无流心论议不阿执政有益当世者诚不宜许其外补使四方有以窥朝廷啓奸幸之心上悟颇留脩等【并行状】
　　宦者石全彬以劳迁宫苑使领观察使意不满退而愠有言居三日正除观察使公封还词头不草制其命遂止【墓志】
　　奉使契丹公素知敌山川道里敌人道自古北口囬曲千余里至都河公问曰自松亭趋栁河甚直而近不数日可至中京何不道彼而道此葢敌人常故迂其路欲以国地险逺夸示使者且谓莫习其山川不虞公之问也相与惊顾羞愧即吐其实曰诚如公言时顺州山中有异兽如马而食虎豹敌人不识以问公曰此所谓駮也为言其形状声音敌人益叹服
　　治扬前守政苛吏民不安公以寛简附之而民大和及至郓月余境内政清盗贼屏息先是西路久旱郓尤多蝗公入境而雨至州数日蝗自出境亡去
　　是时士大夫稍矜虚名每得官辄让众亦予其恬退让不失始利而得名益髙让端无穷或四五让至七八下至布衣福州陈烈等初除吏亦让赐之粟帛亦让公以为此皆挟伪求名要上迷众其风不可长乃建言诸让官或一让或再让或不得让宜一以故事旧典为准
　　是嵗将亲大祫于太庙丞相欲加上尊号公以礼部兼领名表丞相请撰表公説止之曰陛下自寳元以来不受徽号至今且二十年天下之人莫不知天子持盈好谦今复加数字既不足尽圣徳而前美并弃诚亦可惜愿加深思富丞相不怡曰适已奏闻乃是上意欲尔不可止也公曰诺退谓子弟曰吾备位近臣当献可替否寜得罪权门岂可使主上受虚名而弃实美耶遂上疏曰陛下尊号既巳云体天法道钦文聪武神圣孝徳尽善极美复加大仁不足増光而曰至治有若自矜今百姓多困仓廪不实风俗未清贤不肖混淆狱讼繁多盗贼羣起水旱继有四夷虽粗定亦本以重赂厚利羁縻之非畏威慕义者也未可谓至治然则让而不居于圣徳弥髙矣臣谓陛下永执至道以当天心必有一谦四益之报増加数字未足发扬光辉而反累二十年昭升之美章凡四上天子得公奏顾侍臣曰我意本谓当如此遂防章表不受公于是忤时相
　　公学问广博无书不通自浮屠老子以及山经地志隂阳卜筮医药天文畧皆究知尝斋太乙宫与内弟王钦臣夜语曰嵗星往来虚危间色甚明盛以吾观之当有兴于齐者嵗余英宗以齐州防御使入继大统遂登大位【并行状】















　　宋名臣言行录后集巻四
<史部,传记类,总录之属,宋名臣言行录>
　　钦定四库全书
　　宋名臣言行录后集巻五
　　宋　朱子　纂集
　　唐介　质肃公
　　字子方荆南人举进士事仁宗英宗神宗官至参政
　　张尧佐者以进士擢第累官至员外郎知开州防其侄女有宠于仁宗遂骤迁一日中除宣徽节度景灵羣牧使介上疏引杨国忠为戒又与諌官包拯吴奎等七人论列殿上卒夺尧佐宣徽景灵两使特加介六品服以旌敢言未几尧佐复除宣徽使知河阳公又独争之不能夺仁宗谕曰除拟初出中书公遂极言宰相文彦博知益州日以灯笼锦媚贵妃而致相位今又以宣徽使结尧佐请逐彦博而相富弼又言吴奎观望挟奸语甚切直仁宗怒却其奏不视且言将贬窜介徐读毕曰臣忠义愤激虽鼎镬不避上急召二府以疏示之曰介言他事乃可至谓彦博因贵妃得政此何言也介面质彦博曰彦博宜自省即有之不可隠彦博拜谢不已枢副梁适叱介下殿介诤愈切仁宗大怒玉音甚厉众恐祸出不测是时蔡襄修起居注立殿陛即进曰介诚狂直然纳諌容言人主之美徳必望全贷遂召当制舍人就殿庐草制贬秦州别驾翊日改英州别驾复取其奏以入又明日罢彦博出吴奎而遣中使防送介至贬所且戒以必全之无令道死【名臣传】
　　仁宗一日幸张贵妃阁见定州红甆器帝怪问曰安得此物妃以王拱辰所献为对帝怒曰尝戒汝勿通臣僚馈遗不聴何也因以所持柱斧碎之妃愧谢乆之乃已妃又尝侍宴于端门服所谓灯笼锦者上亦怪问妃曰彦博以陛下眷妾故有此献上终不乐或云潞公夫人遗妃公不知也【闻见录】
　　又晁以道云介贬岭南将行遣中使赐介金又画其像于便殿
　　潭州巨贾私藏蚌胎为关吏所搜太守而下轻其估悉自售焉公时以言事谪潭倅分珠狱发奏方入仁宗谓近侍曰唐介必不肯买案具奏覆览之果然【湘山野录】
　　改知复州未至召充言事御史帝曰知卿被谪以来未尝以私书至京师可谓不易所守公顿首谢退就职言事无避如前【墓志】
　　出知扬州徙江东转运使御史吴中复请还公言路时潞公再当国亦言介顷为御史所言亦中臣病而责大重愿如中复言召之【刘忠肃撰神道碑】
　　至和后仁宗临朝渊黙公言君臣如天地以交泰为治愿时延访羣下发徳音可否政事以幸天下又言赏罚不可以贵贱轻重如孙沔吕溱侈纵宜深责必行则众信矣论宫禁干丐恩泽其命不由中书此古所谓斜封非盛朝所宜有请裁放后宫冗数罢祈禳之不经者又言士节弗立愿委大臣进敦厚忠朴之士稍抑聚敛文法吏以消刻薄浮竞之风【墓志】
　　治平元年召为侍御史中丞英宗面谕曰卿在先朝有直声今出自朕选非由左右言也公言先帝在位四十余年天下安乐惟仁治而已愿恢圣度广恩徳则为善继四海防福矣
　　公虽居外意未尝不在朝廷于是濮议起言者多得罪公忧形于色宻疏请还台諌之谪者
　　拜参政公自以进由直道感慨知遇益致所以事君之义纯诚尽公多所献替用人明言其才否不立恩不避怨与同列论政事反覆再三未尝阿屈于祖宗法有所更近臣有所进退尤极其慎虽在帝前必究切辨析要是非之归未尝反顾帝于是益敬信之而天下翕然想望其风采【神道碑】
　　王荆公与公同为参政议论未尝少合荆公好冯道以其能屈身安人如诸佛菩萨之行一日于上前语及此事介曰道为相易四姓事十主此得为纯臣乎荆公曰伊尹五就汤五就桀者志在安人而已岂可亦谓之非纯臣也公曰有伊尹之志则可荆公为之变色【笔录】
　　公语诸子曰吾备位政府知无不言桃李固未尝为汝等栽培而荆棘则甚多矣然汝等穷达莫不有命惟自勉而已【野录】
　　熙宁初富公弼曾公公亮为相公与赵公抃王荆公安石为参政是时荆公方得君鋭意新美天下之政自宰执同列无一人议论稍合而台諌章疏攻击者无虚日吕诲范纯仁钱顗程颢之论尤极诋訾天下之人皆目为生事是时郑公以病足鲁公以年老引去公屡争于上前不能胜未几疽背死赵少师力不胜但终日叹息遇一事更改即声苦者数十故当时谓中书有生老病死苦言介甫生明仲老彦国病子方死阅道苦也【笔录】
　　介为人简伉以敢言见惮每言事官缺众皆以介直处之神宗以其有直名故卒大用然居政府遭时有为少所建明声名减于諌官御史时
　　孙参政抃为御史中丞荐公与吴中复为御史人或问曰闻君未尝与二人相识而遽荐之何也孙答曰昔人耻呈身御史今岂求识面台官也后二人皆以风力称于天下孙晚年执政尝叹曰吾何功以辅政唯荐二台官为无媿耳【笔录】
　　赵抃　清献公
　　字阅道衢州人举进士事仁宗英宗神宗官至参政
　　公为武安军推官有伪造印者吏皆以为当死公独曰造在赦前而用在赦后赦前不用赦后不造法皆不死遂以疑谳之卒免死一府皆服【苏内翰撰神道碑】
　　以母越国夫人丧庐于墓三年不宿于家县榜其所居里为孝悌处士孙处为作孝子传
　　为殿中侍御史弹劾不避权幸京师号公铁面御史其言常欲朝廷别白君子小人谓小人虽小过当力排而絶之后乃无患君子不幸而有诖误当保持爱惜以成其徳故言事虽切而不厌
　　先是吕溱出守徐蔡襄守泉吴奎守夀韩绛守河阳已而欧阳修乞蔡贾黯乞荆南公即上言近日正人贤士纷纷引去忧国之士为之寒心侍从之贤如修者无几今皆欲请郡者以正色立朝不能谄事权要伤之者众耳修等由此不去一时名臣赖以复安
　　知睦州睦嵗为杭市羊公移文却之民籍有茶税而无茶地公奏蠲之民至今称焉
　　陈升之除枢副公与唐介等同言升之交结宦官进不以道章二十余上不省即居家待罪诏强起之乃乞补外
　　贾昌朝以使相判大名府公欲按视府库昌朝遣其属来告曰前此监司未有按视吾事者公虽欲举职恐事有不应例奈何公曰舍大名则郡不服矣即往视之昌朝初不悦也前此有诏募义勇过期不足者徒二年州郡不时办官吏当坐者八百余人公被防督其事奏言河朔嵗丰熟故募不如数请寛其罪以俟农隙从之坐者得免而募亦随足昌朝乃愧服曰名不虚得矣
　　为参政防王安石用事议论不协既而司马光辞枢副台諌侍从多以言事求去公言朝廷事有轻重体有小大财利于事为轻而民心得失为重青苖使者于体为小而禁近耳目之臣用舍为大今不罢财利而轻失民心不罢青苗使者而轻弃禁近耳目去重而取轻失大而得小非宗庙社稷之福臣恐天下自此不安矣言入即求去【并神道碑】
　　荆公初参政下视庙堂如无人一日争新法怒目诸公曰公辈坐不读书耳公同参政事独折之曰君言失矣如臯夔稷契之时何书可读荆公黙然【邵氏后录】
　　成都以戍卒为忧朝廷选择遣大臣为蜀所爱信者皆莫如公遂以大学士知成都然意公必辞及见上曰近嵗无自政府复往者卿能为朕行乎公曰陛下有言即法也顾岂有例哉上大喜【神道碑】
　　公初任成都携一龟一鹤以行其再往也屏去龟鹤止一苍头执事张公裕学士送以诗云马谙旧路行来滑龟放长河不共来【吕氏家塾记】
　　徙青州因其俗朴厚临以清净时山东旱蝗自淄齐来及境遇风退飞堕水而尽
　　吴越大饥民死者过半公尽所以救荒之术发廪劝分而以家赀先之生者得食病者得药死者得藏下令修城使民食其力故越人虽饥而不怨【神道碑　南丰集有赵越州救灾议】
　　熙宁中以大资知越州两浙旱蝗米价踊贵死者十五六诸州皆榜衢路禁増米价阅道独榜衢路令有米者任増价粜之于是诸州米商辐集诣越米价更贱民无饥者【记闻】
　　韩忠献之守安阳人将鬭讼輙自止曰吾非畏汝愧见侍中耳郡几无事赵清献再守杭天下剧郡清献从容为之其政本于孝悌然不严而肃民不敢犯议者谓二公治民虽西京所称循吏不能过也【家塾记】
　　公平生日所为事夜必衣冠露香拜手以告于天不可告者则不敢为也【闻见录】
　　吕诲
　　字献可正惠公之孙登进士第事仁宗英宗神宗官至御史中丞
　　公幼孤自力为学家于洛阳性沉厚不妄交游洛阳士人往往不之识【温公撰墓志】
　　治平元年孙觉过余言曰闻台官以数言事不用相谓言小事不足决去就当共争濮王事不聴则决去葢是时知杂御史吕诲吕大防范纯仁等与諌官司马光数论孙固庸回王广渊奸邪不当用其言愈切而用之愈坚事如此类者甚众凡台諌官言入輙以进呈讫寝之时人谓之讫了范纯仁言台吏亦为之沮赧每白御史曰某事又讫了也葢执政方恃权欲一切以阻言者而言者以不能塞职为愧且愤故相约如此觉语余时正月初五六间也后数日果闻台官论濮王事甚急至上元后诲等疏已七八上不聴遂皆纳告求罢去家居不复供职而执政方宻启令禁中自定议尊濮王为皇是月二十间天章阁赏小桃因以劝太后太后有酒所卧阁中内臣髙居简苏利涉从上至太后榻前拜以书一封进太后求一押字太后酒未解不知书所言何事遂从之既而书出乃太后命中书尊濮王为皇等事明日遂奉行太后始知京师諠然下至闾巷亦以为不可太后力争不已二十二日乃下诏罢濮王称皇等事范纯仁等欲起供职公曰称亲犹为吾徒言不用也遂以前后所上九疏乞付中书求去而诲等遂皆绌矣葢自至和以后仁宗在位乆熟知人情伪与羣臣才性之善恶故虽委事大臣而聴用台諌官广开言路使耳目无壅蔽大臣有不法者輙去之故任事者虽専亦不能自肆治平初英宗即位多不豫任事益専始欲快意因用王畴为枢副知制诰钱公辅封还词头遂黜公辅为滁州团练使知制诰祖无择亦封还词头又罚无择铜三十斤而制遂行是时台諌官言事一切不聴或尽逐台諌不留一人京师为之语曰絶市无台官其弊至此然人主犹采物论朝廷正人未尽去公议有所属言事者斥逐相望而后来者其言愈厉至濮议执政议称王为考是也遂欲称王为伯陋矣葢两言者各率其私意而不知考据于载籍皆不学之过故各有得失然争论至于纷纭连年汹汹者葢由言路不通故如此皆执政自用好胜激之使然也【南丰杂识】
　　公以追尊濮园事击欧公如曰首开邪议妄引经证以枉道悦人主以近利负先帝者凡十四章具载奏议中司马文正作序乃首载欧公諌臣论以为诚言文正之意以献可能尽欧公所书諌臣之事使欧公无得以怨欤抑以欧公但能言之献可实能行之也不然献可排欧公为邪反以欧公之论序献可之奏又以为诚言可乎欧公晚着濮议一书専与献可辨独归过献可为甚矣【邵氏后录】
　　权御史中丞时有侍臣弃官家居者王安石朝野称其材天子引参大政众皆喜于得人献可独以为不然居无何弃众任已厌常为竒多变祖宗法専汲汲敛民财所爱信引拔时或非其人天下大失望献可屡争不能得乃抗章悉条其过失且曰误天下苍生必此人如乆居庙堂必无安静之理上遣使谕解执之愈坚乃罢中丞出知邓州【墓志】
　　介甫初参政神考励精求治一日紫宸早朝二府奏事颇乆日刻既晏例隔登对官于后殿须上更衣复坐以次赞引时公任御史中丞将对于崇政殿而司马公为翰林学士侍讲迩英阁亦将趍资善堂以俟宣召相遇于路并行而北温公宻问曰今日请对欲言何事献可举手曰袖中弹文乃新参也温公慊然曰以介甫之文学行义命下之日众皆喜于得人奈何论之献可正色曰君实亦为此言邪安石虽有时名上意所向然好执偏见不通物情轻信难回喜人佞已聴其言则美施于用则疎若在侍从犹或可容置诸宰辅则天下必受其弊矣温公曰与公素为心交茍有所懐不敢不尽今日之论未见不善之迹似伤匆遽或别有章疏愿先进呈姑留是事更加筹虑可乎献可曰上新嗣位富于春秋朝夕所与谋议者二三执政而已茍非其人将败国事此乃腹心之疾治之惟恐不及顾可缓邪语未竟阁门吏抗声追班乃趋而去温公退自经筵黙坐玉堂终日思之不得其説既而搢绅间寖有传其章疏者往往窃议其太过未几变更祖宗法専务聚敛百姓骚然然后前日之议者始愧仰叹服以为不可及而公终縁兹事出知邓州温公退居洛阳每论当世人物必曰吕献可之先见范景仁之勇决皆予所不及心诚服之【刘諌议集】
　　神宗天资节俭因得老宫人言祖宗时妃嫔公主月俸甚防叹其不可及安石独曰陛下果能理财虽以天下自奉可也帝始有意主青苗助役之法矣安石之术类如此故吕诲弹章有曰外示朴野中懐狡诈【闻见录】
　　献可病自草章乞致仕曰臣无宿疾偶值医者用术乖方殊不知脉有虚实隂阳有逆顺诊察有标本治疗有先后妄投汤剂率任情意差之指下祸延四肢非秪惮盭之苦又将虞心腹之变葢以一身之疾喻朝政之病也温公康节日就卧内问疾献可所言皆天下国家之事忧愤不能忘未尝一语及其私也一日手书托温公以墓志温公亟省之已瞑目矣温公呼之曰更有以见属乎献可复张目曰天下事尚可为君实勉之温公志其墓未成河南监牧使刘航仲通自请书石既见其文迟回莫敢书其子安世曰成吾父之美可乎代书之仲通又隂嘱献可诸子勿摹本恐非三家之福时小人蔡天申厚赂镌工得本以献安石安石得之挂壁间谓其门下士曰君实之文西汉之文也献可忍死谓温公以天下事尚可为当自爱后温公相天下再致元祐之盛献可不及见矣天下诵其言而悲之至温公薨献可之子由庚作挽诗云地下若逢中执法为言今日再升平记其先人之言也
　　彭思永
　　字季长吉州人中进士第事仁宗英宗神宗官至权御史中丞
　　公为侍御史极论内降授官资之弊以谓斜封非公朝之事仁宗深然之皇祐祀明堂前一日有传赦语百官皆得迁秩者公方从驾宿景灵宫亟上言不宜滥恩以益侥幸既肆赦果然时张尧佐以妃族进王守忠以亲侍帷幄被宠参政缺员尧佐朝暮待命守忠亦求为节度使公抗疏极言至曰陛下行此覃恩无意孤寒独为尧佐守忠故取悦众人耳且言妃族秉政内臣用事皆非国家之福疏入仁宗震怒諌官吴奎等为上言其忠上怒解
　　为荆湖北转运使至部奏罢守令之残暴疲懦者各一人而八州知劝时大农以利诱诸路使以羡余为献公曰裒民取赏吾不忍为遂无所献
　　权御史中丞时追崇濮国大号复有称亲之议諌官相继论列者六七人皆以罪去公力陈其不可且请召还言事者上未之察更为疏极论其事英宗深加聴纳事几施行而大臣持之甚力故不果【并明道先生撰行状】
　　又伊川先生集代彭中丞奏云濮王生陛下而仁宗以陛下为嗣承祖宗大统则仁庙陛下之皇考陛下仁庙之嫡子濮王陛下所生之父于属为伯陛下濮王出继之子于属为侄此天地大义生人大伦如乾坤定位不可得而变易也固非人意所能推移茍乱大伦人理灭矣陛下仁庙之子则曰父曰考曰亲乃仁庙也若更称濮王为亲是有二亲臣以为当以濮王之子袭爵奉祀尊称濮王为濮国太王凡百礼数必皆称情借如既置嗣袭必伸祭告当曰侄嗣皇帝名敢昭告于皇伯父濮国太王自然在濮王极尊崇之道于仁皇无嫌贰之失矣
　　御史蒋之竒奏发大臣隂事欲援公为助乃曰公尝言之公亦谓帷簿之私非外人所知诚难究诘然亦有以取之故谤言一兴而人以为信且其首为濮园议违典礼以犯众怒不宜更在政府执政以之竒所论昧不可质迫公言其所从来三问而公奏益急且曰风闻者以广聪明也今必问其所从来因而罪之则后无闻矣宁甘重谪不敢废国家开言路之法因极陈大臣朋党専恣非国家计翌日降授给事中知黄州【行状】
　　公年八九嵗时从尚书出官岳州晨起将就学舍得金钗于门外黙坐其处以伺访者有一吏徘徊乆之问故果坠钗者也公诘其状验之信即出付之吏谢以数百金公笑不受曰我若欲之取钗不过于数百金邪吏叹骇而去
　　始就举时贫无余赀惟持金钏数只栖于旅舍同举者过之众请出钏为翫客有坠其一于袖间者公视之不言众莫知也皆惊求之公曰数止此耳非有失也将去袖钏者揖而举手钏坠于地众服公之量
　　尝曰牢笼之事吾所不为每谓人曰吾不为他学但幼即学平心以待物耳又尝教其子弟曰吾数嵗时冬处被中则知思天下之寒者矣
　　范镇　蜀郡忠文公
　　字景仁成都人中进士第事仁宗英宗神宗官至内翰
　　公少举进士善文赋塲屋师之补国子监生及贡院奏名皆第一故事殿廷唱第过三人则为奏名之首者必抗声自陈以祈恩虽考校在下天子必擢置上列以吴春卿欧阳永叔之耿介犹不免从众景仁独不然左右与并立者屡趣之使自陈景仁不应至七十九人始唱名及之景仁出拜退就列讫无一言众皆服其安恬自是始以自陈为耻旧风遂絶【司马公作传】
　　召试学士院诗用采霓字学士以沈约郊居赋雌霓连婘读霓为入声谓景仁为失韵由是除馆阁校勘殊不知约赋但取声律便美非霓不可读为平声也当时有学者皆为愤郁而公处之晏然不辨
　　上疏论民力困弊请约祖宗以来官吏兵数酌取其中以为定制以今赋入之数十之七为经费而储其三以备水旱非常又言古者冡宰制国用唐以宰相兼盐铁转运或判户部度支今中书主民枢宻主兵三司主财各不相知故财已匮而枢宻益兵无穷民已困而三司取财不已请使中书枢宻通知兵民财利大计与三司同制国用【苏内翰撰墓志】
　　葬温成皇后太常议礼前谓之园后谓之陵宰相刘沆前为监防使后为园陵使公言尝闻法吏舞法矣未闻礼官舞礼也请诘问前后议异同状又请罢焚瘗锦綉珠玉以纾国用从之
　　文富入相百官郊迎时两制不得诣宰相居第百官不得间见公言隆之以虚礼不若开之以至诚乞罢郊迎而除谒禁以通天下之情
　　仁宗即位三十五年未有继嗣嘉祐初得疾中外危恐公独奋曰天下事尚有大于此者乎即上疏曰太祖舍其子而立太宗此天下之大公也周王既薨真宗取宗室子养之禁中此天下之大虑也愿陛下择宗室贤者异其礼物而试之政事以系天下心章累上不报因阖门请罪防有星变其占为急兵公言国本未立若变起仓卒祸不可以前料兵孰急于此者乎今陛下得臣疏不以留中而付中书是欲使大臣奉行也臣两至中书大臣设辞以拒臣是陛下欲为宗庙社稷计而大臣不欲也臣窃原其意特恐行之而陛下中变尔夫中变之祸死而无愧急兵之忧死且有罪愿以此示大臣使自择而审处焉闻者为之股栗除兼侍御史知杂事公以言不从固辞不受凡见上面陈者三公泣上亦泣曰朕知卿忠卿言是也当更俟二三年章凡十九上待罪百余日须髪为白朝廷不能夺乃罢知諌院改集贤殿修撰判流内铨修起居注除知制诰公虽罢言职而无嵗不言储贰事以上春秋髙每因事及之冀以感动上心及为知制诰正谢上殿面论之曰陛下许臣今复三年矣愿早定大计明年又因祫享献赋以讽其后韩琦卒定防立英宗
　　英宗即位中书请追尊濮王下两制议以为宜称皇伯公时判太常寺率礼官上言汉宣帝于昭帝为孙光武于平帝为祖则其父容可以称皇考然议者犹非之谓其以小宗而合大宗之统也今陛下既考仁宗又考濮王则其失非特宣光之比矣凡称帝若皇考立寝庙论昭穆皆非是于是具列仪礼及汉儒论议魏明帝诏为五篇奏之
　　安石始变更法令改常平为青苗法公上疏曰常平之法始于汉之盛时视谷贵贱发敛以便农末最为近古不可改而青苗行于唐之衰乱不足法且陛下疾富民之多取而少取之此正百步与五十步之间耳今有一人坐市贾一人下其直以相倾夺则人皆知恶之其可以朝廷而行市道之所恶乎疏三上不报迩英阁进读与吕惠卿争论上前因论旧法预买防绢亦青苗之比公曰预买亦敝法也若陛下躬节俭府库有余当并预买去之奈何更以为比乎后上言臣言不行无顔复立于朝请致仕疏五上最后指言安石以喜怒为赏罚且曰陛下有纳諌之资大臣进拒諌之计陛下有爱民之性大臣用残民之术安石大怒自草制极口诋公落翰林学士以本官致仕闻者皆为公惧公上表谢其畧曰虽曰乞身而去敢忘忧国之心又曰望陛下集羣议为耳目以除壅蔽之奸任老成为腹心以养和平之福天下闻而壮之安石虽诋之深人更以为荣
　　公得谢苏轼往贺之曰公虽退而名益重矣公愀然曰君子言聴计从消患于未萌使天下隂受其赐无智名勇功吾独不得为此命也夫使天下受其害而吾享其名吾何心哉轼慙而退
　　韩维上言公在仁宗朝首开建储之议其后大臣继有论奏先帝追录其言存没皆推恩而镇未尝以语人人亦莫敢为言者虽顔子不伐善介之推不言禄不能过也悉以公十九疏上之拜端明殿学士
　　元祐初首以诏起公曰西伯善养二老来归汉室卑词四臣入侍为我强起无或惮勤天下望公与温公同升矣公辞曰六十三而求去葢以引年七十九而复来岂云中礼卒不起先是蔡京见公曰上将起公矣公正色曰镇以论新法不合得罪一旦先帝弃天下其可因以为利乎故公卒不为元祐二圣一起
　　初仁宗命李照改定大乐下王朴乐三律皇祐中又使胡瑗等攷正公与司马光皆上疏论律尺之法又与光往复论难凡数万言自以为独得于心元丰三年神宗诏公与刘凡定乐公曰定乐当先正律上曰然公作律尺龠合升斗豆区鬴斛欲图上之又访求真黍以定黄钟而刘凡即用李照乐加用四清声而奏乐成诏罢局既致仕请大府铜造乐逾年乃成比李照乐下一律有竒二圣御延和殿召执政同观赐诏嘉奬以乐下太常公作东斋记事曰君实子莫逆之交也惟议乐为不合往在馆阁时决于同舍同舍不能决遂奕棊以决之君实不胜乃定其后二十年君实在西京为留防予往之不持他书惟持所撰乐论八篇示之争论者数夕莫能决又投壶以决之予不胜君实懽曰大乐还魂矣凡半月卒不得要领而归岂所见然耶将戏谑耶抑遂其所执不欲改之邪俱不得而知也是必戏谑矣
　　公学本于六经仁义口不道佛老申韩之説其文清丽简逺学者以为师法凡五入翰林四知贡举凡朝廷有大述作有大议论未尝不与契丹髙丽皆知诵公文赋少时尝赋长啸却胡骑及奉使契丹羣相目曰此长啸公也【墓志】
　　东坡云景仁平生不好佛晚年清慎减节嗜欲一物不芥蔕于心却是学佛作家然至死不取佛法【李廌谈记】
　　公论性曰岂有生为此死又却为彼尽似见得后却云自有鬼神又却迷也【程氏遗书】
　　客有问迂叟以今世之勇者叟曰有范景仁其勇人莫之敌客曰景仁长五尺循循如不胜衣奚其勇叟曰何哉而所谓勇者而以瞠目裂眦髪上指冠力拽九牛气陵三军者为勇乎是匹夫之勇尔勇于外者也若景仁勇于内者也自唐宣宗以来不欲闻人言立嗣万一有言之者輙切齿疾之与悖叛无异而景仁独倡言之十余章不已视身与宗族如鸿毛后人见景仁无恙而继为之者则有矣然景仁冒不测之渊无勇能之乎人之情孰不畏天子与执政亲爱之隆者孰若父子执政欲尊天子之父而景仁引古义以争之无勇能之乎禄与位皆人所贪或老且病前无可冀犹恋恋不忍舍况景仁身已通显有声望视公相无跬步之逺以言不行年六十三即拂衣归终身不复起无勇者能之乎【温公作传】
　　熙宁元丰间士大夫论天下贤者必曰君实景仁其道徳风流足以师表当世其议论可否足以荣辱天下二公葢相得懽甚皆自以为莫及曰吾与子生同志死当同传而天下之人亦无敢优劣之者二公既约更相为传而后死者则志其墓故君实为景仁传其略则曰吕献可之先见景仁之勇决皆予所不及也葢二公用舍大节皆不谋而同如仁宗时论立皇嗣英宗时论濮王称号神宗时论新法其言若出一人相先后如左右手故君实尝谓人曰吾与景仁兄弟也但姓不同耳然至于论钟律则反复相非终身不能相一君子是以知二公非茍同者【墓志】









　　宋名臣言行录后集巻五
　　钦定四库全书
　　宋名臣言行录后集巻六
　　宋　朱子　纂集
　　曾公亮　鲁国宣靖公
　　字明仲泉州人中进士第位至丞相以太傅兼侍中致仕配享英宗庙庭
　　仁宗一日召执政侍从防访政事时公侍楚国太夫人病谒告家居亟以手诏就问公条六事以献其畧谓完堡栅蓄兵马使主兵者乆于其任则夷狄不敢窥邉取之得其要任之尽其材则将帅不患无人损冗兵汰冗官则财用省徭役不専在农则耕者劝又陈古者取六郡良家子为宿卫及府兵番上十六卫之制以明今宿卫之失言狂者似直爱憎似忠以明聴言知人之难葢皆取当时之所先急而便于施行者以为説【曽内翰撰行状】
　　知郑州郡多冦攘公至悉窜他境路不拾遗民外戸不闭至号公为曽开门常有使客亡槖中物移文求盗公谕以境内无盗必从者也索之果然
　　在枢府更制图籍以周知四方兵数多少登耗三路屯戌众寡地里逺近及在相位谓政事以仁民为先故其志尤急于去民所疾苦而补助其穷乏罢弛茶禁归之于民籍戸絶田收其租为广惠仓以廪食穷独其他施设多类此
　　与韩忠献力赞仁宗早建皇子以为天下万世之本前此固有言者未之开纳至是感悟储贰乃定
　　公在位乆熟于朝廷政事尤矜慎折狱四方奏谳必躬自省览原情议法宻州银发民田中盗往强取之大理当以强盗应死执政皆欲从之公独以为此禁物也取之虽强与盗民间物有间固争不决遂下有司议如公言比刼禁物法盗得不死葢公推析律意而主于平恕类皆如此【并行状】
　　公自嘉祐秉政至熙宁中尚在中书年虽髙而精力不衰故台諌无非之者唯李复圭以为不可作诗曰老凤池邉蹲不去饥乌台上噤无声公亦去【笔录】
　　王安石　荆国文公
　　字介甫抚州人登进士甲科事仁宗英宗神宗位至丞相左仆射司空追封舒王
　　公好读书能强记虽后进投贽及程试有美者一读过輙成诵在口终身不忘其属文动笔如飞初若不措意文成见者皆服其精妙议论髙竒能以辨博济其説始为小官不急急于仕进皇祐中文潞公为相荐公及张曽公定韩维四人恬退乞朝廷不次进用以激浇竞之风有防皆籍记其名至和中召试馆职固辞乃除羣牧判官又辞不许乃就职恳求外补得常州由是名重天下士大夫恨不识其面朝廷尝欲授以美官惟恐其不肯就自常州徙提防江西刑狱嘉祐中召除馆职三司度支判官固辞不许未几命修起居注辞以新入馆馆中先进多不当超处其右章十余上有防令阁门吏赍勑就三司授之安石不受吏随而拜之安石避之于厠吏置勅于案而去安石使人追而与之朝廷卒不能夺嵗余朝廷复申前命安石辞七八章乃授除知制诰自此不复辞官矣【温公语】
　　司马温公尝曰昔与王介甫同为羣牧司判官包孝肃为使时号清严一日羣牧司牡丹盛开包公置酒赏之公举酒相劝光素不喜酒亦强饮之介甫终席不饮包公不能强也光以此知其不屈【闻见录】
　　嘉祐末公紏察在京刑狱有少年得鬬鹑同侪恃与之狎昵遂持去鹑主追及之踢其胁立死开封府捕按其人罪当偿死及紏察录问介甫驳之曰按律公取窃取皆为盗此不与而彼强携以去乃盗也此追而欧之乃捕盗也虽死当勿论府司失入平人为死罪府官不伏事下审刑大理详定以府断为是有防王安石放罪旧制放罪者诣殿门谢介甫自言我无罪不谢御史台及阁门累移牒促之终不肯谢【琐语】
　　知制诰一日赏花钓鱼宴内侍各以金楪盛钓饵药置几上安石食之尽明日仁宗谓宰辅曰王安石诈人也使误食钓饵一粒则止矣食之尽不情也常不乐之后安石自着日录厌薄祖宗仁宗尤甚每谓汉文帝不足取其心薄仁宗也故一时大臣富弼韩琦文彦博皆为其毁诋云【闻见录】
　　初韩魏公知扬州介甫以新进士佥书判官事魏公虽重其学而不以吏事许之介甫秩满去防有上韩公书者多用古字韩公笑而谓僚属曰惜王廷评不在此其人颇识难字介甫闻以为轻已由是怨之【记闻】
　　公为翰林学士初入对神宗问方今治当何先公对曰择术为先上问唐太宗如何公曰陛下当以尧舜为法太宗所知不逺所为不尽合先王不足道也尧舜之道至简而不繁至要而不迂至易而不难但末世学者常以为髙而不可及上曰卿可谓责难于君矣朕自视眇然恐无以副卿意可悉意辅朕庶同济此道一日侍上语及诸葛亮魏郑公公对曰陛下诚能为尧舜则必有皐夔稷契陛下诚能为髙宗则必有傅説魏郑公诸葛亮皆有道者所羞何足道哉但恐陛下择术未明推诚未至则虽有皋夔稷契傅説之贤亦为小人所蔽因巻懐而去耳上曰自古治世岂能使朝廷无小人虽尧舜之时不能无四凶公曰惟能辨四凶而诛之此乃所以为尧舜也若使四凶得肆其防慝则皐夔稷契亦安肯茍食其禄以终身乎未几遂参大政
　　公既参大政上谓之曰人皆不能知卿以为卿但知经术不晓世务公对曰经术正所以经世务但后世所谓者大抵皆庸人故世俗皆以为经术不可施于世务耳上问然则卿所施设以何为先公曰变风俗立法度最方今所急也于是青苗市易坊塲保甲保马导洛免役之政相继并兴设制置三司条例司与知枢宻院事陈升之同领之吕诲论公十事公力求去位上为出吕公而韩魏公亦上疏论青苗法乞罢诸路提举官奏至公称疾乞分司上不许公入谢因为上言陛下欲以先王正道变天下流俗故与天下流俗相为重轻流俗权重则天下之人归流俗陛下权重则天下之人归陛下权者与物相为重轻虽千钧之物所加损不过铢两而移今奸人欲败先王之正道以沮陛下之所为于是陛下与流俗之权适争轻重之时加铢两之力则用力至防而天下之权已归流俗矣此所以纷纷也上以为然公乃视事
　　公在台阁侍从时每为人言唐太宗令諌官随宰相入閤最切于治道后世所当行也及入司事政而孙莘老李公择在諌职二人者熟公此论遂列奏请举行之公不可曰是又益两参政也【吕氏家塾记】
　　公知制诰吴夫人为买一妾公见之曰何物女子曰夫人令执事左右曰汝谁氏曰妾之夫为军大将部米运失舟家赀尽没犹不足又卖妾以偿公愀然曰夫人用钱几何得汝曰九十万公呼其夫令为夫妇如初尽以钱赐之司马温公从厐颖公辟为太原府通判尚未有子夫人为买一妾公殊不顾夫人疑有所忌也一日教其妾俟我出汝自饰至书院中冀公一顾也妾如其言公讶曰夫人出汝安得至此亟遣之颖公知之对僚属咨其贤二公不好声色不爱官职不殖货利皆同平生相善至论新法不合始著书絶交矣
　　公知明州鄞县读书为文二日一治县事起阳堤堰决陂塘为水陆之利贷谷于民立息以偿俾新陈相易兴学校严保伍邑人便之故熙宁初为执政所行之法皆本于此然公知行于一邑则可不知行于天下不可也又所遣新法使者皆刻薄小人急于功利遂至决河为田壊人坟墓室庐膏腴之地不可胜纪青苗虽取二分之利民请纳之费至十之七八又公吏冒民新旧相因其弊益繁保甲保马尤有害天下骚然不得休息葢祖宗之法一变矣独役法新旧差募二议俱有弊吴蜀之民以雇役为便公与温公皆早贵少厯州县不能周知四方风俗故公主雇役温公主差役苏内翰范忠宣温公门下士复以差役为未便章子厚公门下士亦以雇役为未尽三人虽贤否不同皆聪明晓吏治兼知南北风俗其所论甚公各不私于所主元祐初温公复差役改雇役子厚议曰保甲保马一日不罢有一日害如役法则熙宁初以雇役代差役议之不详行之太速故后有弊今复以差役代雇役当详议熟讲庶几可行而限止五日太速后必有温公不以为然子厚罪去蔡京者知开封府用五日限尽改畿县雇役之法为差役白温公公喜曰使人人如待制何患法不行子厚入相复议以雇役改差役置司讲论乆不决蔡京兼提举白子厚曰取熙宁元丰法施行之耳尚何讲焉子厚信之雇役遂定京前后观望反覆贤如温公暴如子厚皆足以欺之诚小人也
　　公晚年于钟山书院多冩福建子三字葢悔恨于吕惠卿者恨为惠卿所陷悔为惠卿所误也每山行多恍惚独言若狂者公既病和甫以邸吏状示公适报司马公作相公怅然曰司马十二作相矣公薨温公在病中闻之简吕申公曰介甫无他但执拗耳赠恤之典宜厚温公盛徳如此【闻见录】
　　公改科举暮年乃觉其失曰本欲变学究为秀才不谓变秀才为学究葢举子専诵王氏章句而不解义正如学究诵注疏尔【谈丛】
　　公在金陵闻朝廷变其法夷然不以为意及闻罢役法愕然失声曰亦罢至此乎良久曰此法终不可罢安石与先帝议之两年乃行无不曲尽后果如其言【巵史】
　　公尝云自议新法始终言可行者曽布也始终言不可行者司马光也余皆前叛后附或出或入
　　先生与仆论变法之初仆曰神庙必欲变法何也先生曰葢有説矣天下之法未有无弊者祖宗以来以忠厚仁慈治天下至嘉祐末年天下之事似乎舒缓委靡不振当时士大夫亦自厌之文字论列然其实于天下根本牢固至神庙即位富于春秋天资絶人读书一见便解大指是时见两蕃不服及朝廷州县多纾缓不及汉唐全盛时每与大臣论议有怫然不悦之色当时执政从官中有识者以谓方今天下正如大富家上下和睦田园开辟屋宇牢壮财用充足但屋宇少设饰器用少精巧仆妾朴鲁迟钝不敢作过但有邻舍来相凌侮不免嵗时以物赠之其来已乆非自家做得如此遂不敢承当上意改革法度独金陵揣知上意以一身当之为激切奋厉之言以动上意遂以仁庙为不治之朝神庙一旦得之以为千载防遇改法之初以天下公论谓之流俗内则太后外则顾命大臣尚不能回况台諌乎祗増其势耳虽天下之人羣起而攻之而金陵不可动者葢此八个字吾友宜记之仆曰何等八字曰虚名实行强辨坚志当时天下之论以金陵不乍执政为屈此虚名也平生行止无一防涴论者虽欲诬之人主信乎此实行也论议人主之前贯穿经史今古不可穷诘故曰强辨前世大臣欲任意行一事或可以生死祸福恐之得回此老实不可以此动故曰坚志此法所以必行也【元城语录】
　　介甫请并京师行陜西所铸折二钱既而宗室及诸军不乐有怨言上闻之以问介甫欲罢之介甫怒曰朝廷每举一事定为浮言所移如此何事可为退遂移疾卧不出上使人谕之曰朕无间于卿天日可鉴何遽如此乃起【同上】
　　公秉政更新天下之务而宿徳旧人论议多不协遂选用新进待以不次故一时政事不日皆举而两禁台閤内外要权莫非新进洎三司论市易而吕参政指为沮法公信以为然坚乞罢相既出吕嘉问张谔持公而泣公慰之曰已荐吕惠卿矣二子收涙及惠卿入参有射羿之意而一时之士见其得君谓可倾夺公矣遂更朋附之既而天子断意再召公秉政惠卿自知不安乃条列公兄弟之失凡数事面奏意欲上意有二上封惠卿所言以示公故公表有忠不足以取治故事事欲其自明义不足以胜奸故人人与之立敌葢谓是也既而惠卿出知亳州邓绾张谔之徒皆以罪去然自是门下之人皆无固志公无与共图事者又请去而再镇金陵故诗有纷纷易变浮云白落落难钟老栢青者葢谓是也【笔录】
　　初惠卿为公所知骤引至执政公去惠卿遂背之暨公再相于是起华亭诏狱而使徐禧等按之惠卿情不得练亨甫吕嘉问以邓绾所条惠卿事交鬬其间复为惠卿所中语连公子雱雱时已病坐此忧愤而卒公忧伤益不堪遂再求罢去
　　熙宁庚戌冬公拜相百官皆贺公以未谢皆不见之独与余坐西庑之小閤忽颦蹙乆之取笔书牕曰霜筠雪竹钟山寺投老归欤寄此生放笔揖余入后再罢相归金陵筑第于白门外元丰癸丑春余谒公于第公遽邀余同游钟山憇法云寺偶坐于僧房余因为公道平昔之事及诵书牎之诗公抚然曰有是乎防笑而已【笔录】
　　元丰七年春公有疾两日不言少苏语吴国夫人曰夫妇之情偶合耳不须他念强为善而已执叶涛手曰君聪明宜博读佛书慎勿徒劳作世间言语安石生来多枉费力作闲文字深自悔责吴国勉之曰公未宜出此言曰生死无常吾恐时至不能发言故今叙此时至则行何用君劝公疾瘳乃自悔曰虽识尽天下理而定力尚浅或者未死应尚竭力修为陈子闻之而疑曰岂现行无常现身有疾者乎不可疑也【公语录】
　　元丰末创为戸马之説神宗俯首叹曰朕于是愧于文彦博矣王珪请宣徳音复曰彦博顷年争国马不胜尝曰陛下十年必思臣言珪因奏曰罢去祖宗马监是安石坚请行之者本非陛下意也上叹曰安石误朕岂独此一事
　　神宗闻安石之贫命中使甘师顔赐之金五十两安石好为诡激矫厉之行即以金施之定林僧舍师顔因不敢受常例回具奏之上谕御药院牒江宁府于安石家取师顔常例安石约惠卿无令上知一帖惠卿既与公分党乃以其帖上之上问熙河嵗费之説于王韶安石喻韶不必尽数以对韶既畔安石亦以安石言上之【晁以道论配享劄】
　　仁宗朝韩富二公为相凡言闻邉者皆不纳熙宁初公执政始有开邉之议王韶者罢新安簿游邉得其説遂上开河湟之防公以为竒谋乃有熙河之役独岷州白石大潭秦州属县有赋税其余无防粟尺布惟仰陜西州郡朝廷帑藏供给故自开熙河以来陜西民日困朝廷财用益耗初唃厮啰分处诸子于熙河洮岷之地唃厮啰死诸子皆衰弱故韶能取之【并闻见录】
　　熙宁六年吏有不附新法介甫欲深罪之上不可介甫因争之曰不然法不行上曰闻民间亦颇苦新法介甫曰祁寒暑雨民犹有怨咨者岂足顾也上曰岂若并祁寒暑雨之咨亦无耶介甫不悦退而属疾家居数日上遣使慰劳之乃出其党为之谋曰今不取门下士上所素不喜者暴进用之则权轻将有人窥间隙者矣介甫从之即奏擢章惇赵子几等上喜其出勉强从之由是权益重【记闻】
　　介甫不知事君道理观他意思只是要乐子之无知如上表言秋水既至因知海若之无穷大明方升岂宜爝火之不息皆是意思常要已在人主上自古主圣臣贤乃常理何至如此又观其説鲁用天子礼乐云周公有人臣所不能为之功故得用人臣所不得用之礼乐此乃大段不知事君大凡人臣身上岂有过分之事凡有所为皆是臣职所当为之事也介甫平居事亲最孝观其言如此其事亲之际想亦洋洋自得以为孝有余也臣子身上皆无过分事惟是孟子知之説曾子只言事亲若曾子可矣不言有余只言可矣【程氏遗书】
　　公平生养得气完为他不好做官职作宰相只吃鱼饭得受用底不受用縁省便去就自在尝上殿进一劄子拟除人神宗不允对曰阿除不得又进一劄子拟除人神宗亦不允又曰阿也除不得下殿出来便乞去更留不住平生不屈也竒特【上蔡语录】
　　因论公法云青苗免役亦是法然非藏于民之道如青苗取息虽不多然嵗散万缗则夺民二千缗入官既入官则民间不复可得矣免役法取民间钱雇人役于官其得此钱用者皆州县市井之人不及乡民乡民惟知输而不得用故令乡民多乏于财也青苗二分之息可谓轻矣而不见利于百姓何也今民间举债其息少者亦须五七分多者或倍而亦不觉其害曰惟其利轻且官中易得人徒知目前之利而不顾后患是以乐请若民间举债则利重又百端要勒得之极难故人得已且已又青苗虽名取二分之息其实亦与民间无异葢小民既有非不得已而请者又有非不得已用之且如请钱千或遇亲旧于州县间须有酒食之费不然亦须置小小不急之物只使二百钱已可比民间四分之息又请纳时往来之用与官中门戸之赂遗至少亦不下百钱况又有胥吏追呼之烦非货不行而公家期限又与私间不同而民之畏法者至举债以输官往往防此遂破荡产业者固多矣此所以有害而无利也或云官中息轻民得之可以自为经营嵗岂无二分之息乎盖未之思也若用之商贩则钱散而难集正公家期逼卒收不聚失所指凖其患岂细往年富家知此患也官中配之请不得已而藏之比及期出私钱为息输之官乃无患夫使民如此是无事而侵扰之也何名补助之政乎【龟山语录】
　　公治天下専讲求法度如彼修身之洁宜足以化民矣然卒不逮王文正吕晦叔司马君实诸人者以其所为无诚意故也明道尝曰有关雎麟趾之意然后可以行周官之法度葢深达乎此【同上】
　　公在上前争论或为上所疑则曰臣之素行亦不至无亷耻如何不足信且论事当问事之是非利害如何岂可以素有亷耻刼人使信已也夫亷耻在常人无足道若君子更自矜其亷耻亦浅矣葢亷耻自君子所当为者如人守官曰我固不受赃不受赃岂分外事乎【同上】
　　子雱字元泽性险恶凡公所为不近人情者皆雱所教吕惠卿辈奴事之公置条例司初用程颢伯淳为属伯淳贤士一日盛暑公与伯淳对语雱囚首跣足手携妇人冠以出问公曰所言何事公曰以新法数为人沮与程君议雱箕踞以坐大言曰枭韩琦富弼之头于市则新法行矣公曰儿误矣伯淳曰方与参政论国事子弟不可预姑退雱不乐去伯淳自此与公不合雱死公罢相哀悼不忘有一日凤鸟去千年梁木摧之诗葢以比孔子也公坐钟山常恍惚见雱荷枷杻如重囚者公遂施所居半山园宅为寺以荐其福后公病疮良苦尝语其侄曰亟焚吾所谓日录者侄绐公焚他书代之公乃死或云又有所见也【闻见录】
　　王安国字平甫常非其兄所为为西京国子监教授溺于声色介甫在相位以书戒之曰宜放郑声安国复书曰亦愿兄逺佞人官满至京师召上殿上问其兄秉政物论如何对曰但恨聚敛太急知人不明耳上黙然不悦尝諌其兄以天下不乐新法恐为家祸介甫不聴安国哭于影堂曰吾家灭门矣又尝责曾布以误惑丞相更变法令布曰足下人之子弟朝廷变法何预足下事安国怒曰丞相吾兄也丞相之父即吾父也丞相由汝之故杀身破家僇及先人发掘邱垄岂得不干预我事耶【记闻】
　　安国召对上曰卿学问通古今以汉文何如主也对曰三代以后贤主未有如文帝者上曰但惜其才不能立法更制耳对曰文帝自代来夜入未央宫于扰攘时定变故于俄顷之际诸将故武夫皆胁息待命恐无才者不及是然能用贾谊之言待羣臣有节専务以徳化民海内兴于礼义几致刑措使一时风俗耻言人过则文帝加有才一等矣上曰王猛佐苻坚以蕞尔国而令必行今朕以天下之大而不能使人何也对曰王猛睚眦之忿必报専教苻坚以峻法杀人为事此必小臣刻薄有以误陛下者愿専以尧舜三代为法理顺而埶利则下岂有不从者乎【笔录】
　　公为参政因阅晏元献小词而笑曰宰相而作艶词可乎平父曰亦偶然尔吕惠卿为馆职在坐曰为政必放郑声平父正色曰放郑声不若逺佞人也吕以为讥已自是与平父相失【笔录】
　　公与吕惠卿论新法平父吹笛于内公谕之曰请学士放郑声平甫即应曰愿相公逺佞人惠卿深防之【闻见录】
　　郑侠介夫者福州人公居忧金陵时尝从学后举进士调光州司法秩满至京防公秉政问以所闻侠因为具言青苗免役用兵之害公不答又数以书论之亦不报乆之得监在京安上门时初行免役及收市利钱京师细民负水拾髪担粥提茶之类皆有免行钱不输者母得贩鬻市道门司税院并行仓法専拦月赋每正税百钱则收市利十钱以给之逮法之行则正税不及十钱者有司亦取之其末反重于本侠又言于公得损其尤甚者数事防大旱自十一月不雨至于三月河东河北陜西流民大入京师与城外饥民市麻籸麦麸为糜或掘草根木实以食或身被锁械而负瓦掲木卖妻鬻子以偿官侠画图为书勾马以闻曰如行臣之言十日不雨即乞斩臣以正欺罔之罪又自劾擅发马铺待罪时熙宁七年三月二十六日也神宗览疏叹息遂诏韩维孙永体量免行钱曾布体量市易法又诏司农寺发常平仓放商税务及诸门税钱三十钱以下市利钱二十文以下青苗免役权罢追索方田保甲并罢凡此类十八事民间懽呼相庆四月一日遂下诏责躬求言越三日大雨七日早朝贺雨上出图状示宰执且责之丞相以下皆谢罪公遂力求去已而公卒去位荐惠卿以代已命下之日京师大风雨土翳席逾寸侠又上书言安石本为惠卿所误至此今复扳援以遂前非不复为宗社计又上疏諌用兵语甚切属熙河奏捷杀戮甚众上为恻然手诏谕王韶等今后只务招降未征余党毋以多杀为功于是惠卿等益恶之侠又上书言大臣奏以三路流民皆为南北下各有田名燕子田若北旱则南南荒又北此皆诬罔上聴臣乞勘防三路之民自去冬流移至今不已何人是南方有田者他语讥大臣甚众并诋台諌皆如刍灵木偶又言禁中被甲登殿等事奏入执政大怒言于上以为谤讪朝政追毁出身以来文字送汀州编管既行上问惠卿郑侠小臣禁中宻事及大臣奏对之言何自闻之惠卿对曰此皆冯京手录使王安国持示导之使言耳惠卿与京同列议多矛盾又以谄事荆公为安国所疾屡讽其兄不悟故并中之已而上以惠卿语责京京惶恐曰臣与侠素不相识上方疑之御史知杂张琥遂以侠事劾京京奏侠行未逺乞追还对辨遂诏赴台推勘遣舒亶追侠及诸太康搜其衣槖得王尧臣所赆银三十两御史台知班杨忠信所赠韩范诸公所言新法不便奏藁两帙遂逮赴诏狱侠对实不识京但每遣人吴无至诣检院投匦判院丁讽輙为无至道京称叹之语及罢局时遇安国于途安国马上举鞭相揖曰贤可谓独立不惧因随至所居求观前后奏草侠答以未尝存留安国言亦见所与家兄书家兄虽安国之言不聴而况公乎侠曰不意丞相一旦为小人所误以至于此安国曰是何为小人所误家兄自以为人臣子不当避四海九州之怨使怨归于已方是臣子尽忠国家侠曰未闻尧舜在上防契在下而有四海九州之怨安国以为然忠信者常应诏言新法不便因谓侠曰御史职在諌争皆缄黙不言公一监门耳乃上书不巳是言责在监门而台中无人也探懐中书授侠曰以此为正人助京未尝使安国传道省中语凡所论乃邻居内殿崇班杨永芳所告也安国赴对不承侠责之曰凡对制使不当有隠口所言者安得讳之天地鬼神皆在左右学士欲谁欺邪安国乃伏狱成侠送英州编管忠信无至真决编管湖外京罢政讽落职安国放归田里侠徒步赴贬所侠性清俭布衣粝食终其身有应举不以实年者戒之曰方谋入仕已有欺君之心不可暇日闻子侄诵诗考槃之义曰弗谖者弗忘君之恶弗过者弗过君之朝弗告者弗告君以善顾人之于君有惓惓之不忍也故永矢以絶之公叹曰是何言欤古之人在畎畆不忘君况于贤者一不见用而忿戾若是哉葢弗谖者弗忘君也弗过者弗以君为过也弗告者弗以告他人也其存心如此故虽流落顿挫之余一话一言未尝不在君父覩政役繁兴民物嗸嗸但颦顣而已【郑侠言行录】
　　钱景谌者忠懿王孙旧与公善论新法不合遂相絶其家集有答兖守赵度支书自序甚详云荆公任政用事而一代成法无一二存者百姓愁苦而郡县吏惴惴忧惧虞以罪去且不但变其法制而已乃以穿凿不经入于虚无牵合臆説作为字解者谓之时学而春秋一王之法独废而不用又以荒唐诞怪非昔是今无所统记者谓之时文倾险趍利残民无耻者谓之时官驱天下之人务时学以时文邀时官仆既与仕籍而所学者圣贤事业専以春秋为之主皆大中至正三纲五常之道其所为文学六经而为必本于道徳性命而一归于仁义其施于君者则又忠厚爱人兼善天下之道自顾不合于时而学之又不能方惶惶然无所容其迹而故人张諌议正国辟仆为髙阳帅幙今邵尧夫亦有书招我为洛中游兼有诗云年光空去也人事转萧然止俟贫老之兄生事粗足幼而孤者有分有归亦西归洛中守先人坟墓徜徉于有洛之表吾愿毕矣【闻见录】





　　宋名臣言行录后集巻六
　　钦定四库全书
　　宋名臣言行录后集巻七
　　宋　朱子　纂集
　　司马光　温国文正公
　　字君实陜州人举进士甲科位至丞相事仁宗英宗神宗哲宗赠太师配享哲庙
　　公自成童凛然如成人七嵗闻讲左氏春秋大爱之退为家人讲即了其大义自是手不释书至不知饥渇寒暑年十五书无所不通文词醇深有西汉风【苏内翰撰行状】
　　又邵氏后录云予见温公亲书一帖云光年五六嵗弄青胡桃女兄欲为脱其皮不得女兄去一婢子以汤脱之女兄复来问脱胡桃皮者光曰自脱也先公适见诃之曰小子何得谩语光自是不敢谩语
　　防时患记诵不如人羣居讲习众兄弟既成诵防息矣独下帷絶编迨能倍诵乃止用力多者收功逺其所精诵乃终身不防也公尝言书不可不成诵或在马上或中夜不寝时咏其文思其义所得多矣【家塾记】
　　山谷云范纯甫言公初宦时年尚少家人毎毎见其卧斋中忽蹶起着公服执手版危坐久率以为常竟莫识其意纯甫尝从容问之答曰吾时忽念天下事夫人以天下安危为念岂可不敬邪【冷斋夜话】
　　交趾贡异兽谓之麟公言诚伪不可知使其真非自至不为瑞若伪为逺人笑愿厚赐而还之因奏赋以讽【行状】
　　有司奏六月朔日当食公言故事食不满分或京师不见皆贺臣以为日食四方见京师不见天意人君为隂邪所蔽天下皆知而朝廷独不知其为灾当益甚皆不当贺诏从之后遂以为常
　　初至和三年仁宗始不豫国嗣未立天下寒心而不敢言惟范镇首发其议公时通判并州闻而继之上疏言礼大宗无子则小宗为之后者为之子也愿陛下择宗室贤者使摄储贰以待皇嗣之生退居籓服不然则典宿卫尹京邑亦足以系天下之望疏三上其一留中其二付中书公又与镇书此大事不言则已言一出岂可复反愿公以死争之于是镇言之益力及公为諌官复上疏且面言上因令公以所言付中书公曰愿陛下自以意谕宰相后复上疏面言臣向者进说陛下欣然无难色谓即行矣今寂无所闻此必有小人言陛下春秋鼎盛何为此不祥之事小人无逺虑特欲仓卒之际援立其所厚善者耳唐自文宗以后立嗣皆出于左右之意至有称定防国老门生天子者此祸可胜言哉上大感悟曰送中书公至中书见韩琦等曰诸公不及今定议异日夜半禁中出寸纸以某人为嗣则天下莫敢违琦等皆曰唯敢不尽力后月余诏英宗判宗正寺固辞不就职明年遂立为皇子
　　除知制诰辞至八九乃改天章阁待制公有上厐丞相啓云光于属文性分素薄又懒为之当应举时强作科塲文字虽仅能牵合终不甚工颇慕作古文又不能刻意致力窥前修之藩徒使其言迂僻鄙俚不益世用虽亲旧书啓不免假手于人今知制诰掌为天子作诏文宣布华夷岂可使假手答书啓者为之邪以是观之光之不受知制诰出于赤诚非饰让也
　　仁宗崩英宗以哀毁致疾慈圣光献太后同听政公首上疏言章献明肃太后保佑先帝进贤去奸有大功于赵氏特以亲用外戚小人故负谤天下今太后初摄大政大臣忠厚如王曾清纯如张知白刚正如鲁宗道质直如薛奎者当信用之鄙偎如马季良谗謟如罗崇勲者当疎逺之则天下服
　　英宗疾既平皇太后还政公上疏言治身莫先于孝治国莫先于公其言切至皆母子间人所难言者
　　治平中韩魏公建议于陜西刺义勇凡三丁刺一毎人支买弓弩箭钱三贯文省共得二十余万人深山穷谷无得脱者人情惊挠而民兵纪律疎略终不可用徒费官钱公时为諌官极言不便持劄子至中书魏公曰兵贵先声后实今谅祚方桀骜使闻陜西骤益兵岂不震慴公曰兵之用先声为无其实也独可以欺之于一日间耳少缓则敌知其情不可复用矣今吾虽益兵然实不可用不过十日西人知其详不复惧矣魏公不能答复曰公但见庆厯陜西乡兵初刺手背后皆刺靣充正兵忧今复作俑尔今已降敕榜与民约永不充军戍邉矣公曰光终不敢奉信魏公怒曰君何相轻甚邪公曰相公长在此坐可也万一均逸偃藩他人在此因相公见成之兵遣之运粮戍邉反掌间耳魏公黙然竟不为止其后不十年义勇运粮戍邉率以为常一如公之言【龙川志】
　　王广渊除集贤院公言广渊奸邪不可近昔汉景帝为太子召上左右饮卫绾独称疾不行及即位待绾有加周世宗镇澶渊张美掌州之钱谷世宗私有求假美悉力应之及即位薄其为人不用今广渊当仁宗之世私自结于陛下岂忠臣哉愿黜之以厉天下【行状下仝】
　　神宗即位首擢公为翰林学士公力辞不许上面谕公古之君子或学而不文或文而不学惟董仲舒扬雄兼之卿有文学何辞为公曰臣不能为四六上曰如两汉制诏可也公曰本朝故事不可上曰卿能举进士取髙等而云不能四六何也公趋出上遣内臣至閤门强公受告拜而不受趣公入谢曰上坐以待公公入至庭中以告置公怀中不得巳乃受
　　除御史中丞上疏论修心之要三曰仁曰明曰武治国之要三曰官人曰信赏曰必罚其说甚备且曰臣昔为諌官即以此六言献仁宗其后以献英宗今以献陛下平生学力所得尽在是矣
　　延和登对言张方平叅政奸邪贪猥不恊物望上作色曰朝廷毎有除拜众言輙纷纷非朝廷好事光曰此乃朝廷好事也知人帝尧所难况陛下新即位万一用奸邪台諌循黙不言陛下何从知之此乃非朝廷好事也【日录】
　　甲寅予初赴经筵上自制自书资治通鉴序以授光光受读降再拜读三家为诸侯论上顾禹玊等称美久之【仝上】
　　邉吏上言西戎部将嵬名山欲以横山之众取谅祚以降诏邉臣招纳其众公上疏极论以为名山之众未必能制谅祚幸而胜之灭一谅祚生一谅祚何利之有若其不胜必引众归我不知何以待之臣恐朝廷不独失信于谅祚又将失信于名山矣若名山余众尚多还北不可入南不受必将突防邉城以救其命陛下独不见侯景之事乎上不听遣将种谔发兵迎之取绥州费六十万西方用兵盖自是始【行状】
　　执政以河朔灾伤国用不足乞今嵗亲郊两府不受金帛送学士院取防公言两府所赐以匹两计止二万未足以救灾宜皆减半公与学士王珪王安石同对公言救灾节用宜自贵近始可听两府辞赐安石曰常衮辞赐馔时议以为衮自知不能当辞位不当辞禄且国用不足非当今之急务也公曰衮辞禄犹贤于持禄固位者国用不足真急务安石言非是安石曰不足者以未得善理财者也公曰善理财者不过头防箕敛以尽民财民穷为盗非国之福安石曰不然善理财者不加赋而上用足公曰天下安有此理天地所生财货百物止有此数不在民则在官譬如泽夏涝则秋旱不加赋而上用足不过设法隂夺民利其害甚于加赋此乃桑羊欺汉武帝之言太史公书之以见武帝之不明尔至其末年盗贼蜂起几至于乱若武帝不悔祸昭帝未变法则汉几亡争议不已王珪进曰救灾节用宜自贵近始光言是也然所费无几恐伤国体安石言亦是惟明主裁择上曰朕意与光同然姑以不允答之　日録又云臣非谓今日得两府郊赉能富国也欲陛下以此为裁省之始尔且陛下强裁省之则失体今大臣以河北灾伤忧公体国自求省郊赉从其请所以成其美何伤体之有
　　安石创立制置三司条例司建为青苗役水利均输之政置提举官四十余贠公上疏逆陈其利害曰后当如是行之十余年无一不如公言者天下传诵以公为真宰相虽田父野老皆号为司马相公而妇人孺子知其为君实也迩英进读萧何曹参事公曰参不变何法得守成之道故孝惠髙后时天下晏然衣食滋殖上曰汉常守萧何之法不变可乎公曰何独汉也使三代之君常守禹汤文武之法虽至今存可也武王克商曰乃反商政政由旧然则虽周亦用商政也书曰无作聪明乱旧章汉武帝用张汤言取髙帝法纷更之盗贼半天下元帝改宣帝之政而汉始衰由此言之祖宗之法不可变也后数日吕惠卿进讲因言先王之法有一年一变者正月始和布法象魏是也有五年一变者廵狩考制度是也有三十年一变者刑罚世轻世重是也有百年不变者父慈子孝兄友弟恭是也前日光言非是其意以讽朝廷且讥臣为条例司官耳上问公惠卿言何如公曰布法何名为变若四孟月朔属民读法为时变月变邪诸侯有变礼易乐者王廵狩则诛之王不自变也刑新国用轻典乱国用重典平国用中典是谓世轻世重非变也且治天下譬如居室弊则修之非大坏不更造也大坏而欲更造非得良匠美材不成今二者皆无有臣恐风之不庇也公卿侍从皆在此愿陛下问之三司使掌天下财不才而黜可也不可使两府侵其事今为制置三司条例司何也宰相以道佐人主尚安用例茍用例则胥吏足矣今为看详中书条例司何也惠卿不能对则诋公曰光为侍从何不言言而不从何不去公作而答曰是臣之罪也上曰相与论是非尔何至是讲毕赐坐戸外将出上令徙戸内左右皆避去上曰朝廷毎更一事举朝汹汹何也公曰青苖出息平民为之尚能以蚕食下戸至饥寒流离况县官法令之威乎惠卿曰青苖法愿取则与之不愿不强也公曰愚民知取债之利不知还债之害非独县官不强富民亦不强也臣闻作法于凉其弊犹贪作法于贪弊将若之何昔太宗平河东立和籴法时米斗十余钱草束八钱民乐与官为市后物贵而和籴不解遂为河东世世之患臣恐异日之青苖犹河东之和籴也上曰陜西行之久矣民不以为病公曰臣陜西人也见其病不见其利朝廷初不许也而有司尚能以病民况立法许之乎上曰坐仓籴米何如坐者皆起曰不便上已罢之幸甚上曰未罢也公曰京师有七年之储而钱常乏若坐仓钱益乏米益陈奈何惠卿曰坐仓得米百万斛则省东南百万之漕以其钱供京师何患无钱公曰东南钱荒而粒米狼戾今不籴米而漕钱弃其有余取其所无农末皆病矣侍讲吴申起曰光言至论也公曰此皆细事不足烦人主但当择人而任之有功则赏有罪则罚此则陛下职也上曰然【行状】
　　迩英读通鉴贾山上疏因言从諌之美拒諌之祸上曰舜堲谗说殄行若台諌欺罔为谗安得不黜光曰进读及之尔时事臣不敢论也及退上留光谓曰吕公着言藩镇欲兴晋阳之甲岂非谗说殄行也光曰公着平居与侪辈言犹三思而发何故上前轻发乃尔外人多疑其不然上曰此所谓静言庸违者也光曰公着诚有罪不在今日向者朝廷委公着专举台官公着乃尽举条例司之人与条例司互相表里使炽张如此乃始逼于公议复言其非此所可罪也上言安石不好官职及自奉养可谓贤者光曰安石诚贤但性不晓事而愎此其短也又不当信任吕惠卿惠卿真奸邪而为安石谋主安石为之力行故天下并指安石为奸邪也上曰今天下詾詾者孙叔敖所谓国之有是众之所恶也光曰然陛下当审察其是非然后守之今条例司所为独安石韩绛惠卿以为是天下皆以为非也陛下岂能独与此三人共为天下邪遂退
　　上问近相陈升之外议云何光对陛下擢用宰相臣愚何敢与上曰第言之光曰闽人狡险楚人轻易今二相皆闽人二参政皆楚人必将援引乡党之士充塞朝廷天下风俗何以更得淳厚上曰然今中外大臣更无可用者独升之有才智晓民政邉事他人莫及光曰升之才智诚如圣防但恐不能临大节而不可夺尔昔汉髙祖论相以为王陵少戅陈平可以辅之平智有余然难独任真宗用丁谓王钦若亦以马知节参之凡才智之士必得忠直之人从旁制之此明主用人之法也上曰然升之朕固已戒之矣上又曰安石何如光曰人言安石奸邪则毁之太过但不晓事又执拗尔上曰韩琦敢当事贤于富弼但木强尔光曰琦实有忠于国家之心但好遂非此其所短也上因问至吕惠卿光曰惠卿憸巧非佳士使安石负谤中外皆惠卿所为也近日不次进用大不合众心上曰惠卿明辨亦似美才光曰惠卿文学辨慧诚如圣防然用心不端陛下更徐察之江充李训若无才何以动人主上因论台諌天子耳目光曰台諌天子耳目陛下当自择人今言执政短长者皆斥逐之尽易以执政之党臣恐聪明将有所蔽防也上曰諌官难得卿更为择其人光退而举陈荐苏轼王元规赵彦若
　　迩英进读通鉴三叶毕上更命读一叶半读至苏秦约六国从事上曰苏秦张仪掉三寸舌乃能如是乎光曰臣所以存其事于书者欲见当时风俗专以辩说相髙人君委国而听之此所谓利口覆邦家者也上曰卿进读毎存规諌光曰非敢然也欲陈著述之本意耳
　　吕晦叔曰昨使契丹虏中接伴问副使狄谘曰司马中丞今为何官谘曰今为翰林兼侍读虏曰不为中丞邪闻是人甚忠亮
　　上谓晦叔曰司马光方直其如迂阔何晦叔曰孔子上圣子路犹谓之迂孟轲大贤时人亦谓之迂阔况光岂免此名大抵虑事深逺则近于迂矣愿陛下更察之【并日录】
　　韩琦上疏论青苗之害上感悟欲罢其法安石称疾求去会拜公枢副公上章力辞至六七曰上诚能罢制置条例司追还提举官不行青苗役等法虽不用臣臣受赐多矣不然终不敢受命上遣人谓公枢密兵事也官各有职不当以他事为辞公言臣未受命则犹待从也于事无不可言者安石起视事青苗法卒不罢公亦卒不受命则以书喻安石三往反开谕切至犹幸安石之听而改也且曰巧言令色鲜矣仁夫忠信之士于公当路时虽龃龉可憎后必徐得其力謟防之人于今诚有顺适之快一旦失势必有卖公以自售者意谓吕惠卿对賔客輙指言之曰覆王氏者必惠卿也小人本以利合势倾利移何所不至其后六年而惠卿叛安石由是天下服公先知
　　魏公言君实初除枢副竟辞不受时公在魏闻之亟遣人赍书与潞公勉之云主上倚重之厚庶几行道道或不行然后去之可也似不须坚譲潞公以书呈君实君实云自古被这般官爵引得坏了名节为不少矣后得寛夫书云君实作事今人所不可及须求之古人【魏公语录】
　　老先生尝谓金陵曰介甫行新法乃引用一副当小人或在清要或为监司何也介甫曰方法行之初旧时人不肯向前因用一切有才力者法行已成即逐之却用老成者守之所谓智者行之仁者守之先生曰介甫误矣君子难进易退小人反是若小人得路岂可去也必成雠敌他日将悔之介甫黙然后果有卖荆公者虽悔之无及【元城语录】
　　熈宁七年上以天下旱蝗诏求直言公读诏泣下欲黙不忍乃复陈六事一青苗二免役三市易四邉事五保甲六水利此尤病民者宜先罢又以书责宰相吴充曰天子仁圣如此而公不言何也【行状】
　　潞公谓温公曰彦博留守北京遣人入大辽侦事囘云见虏主大宴羣臣伶人剧戯作衣冠者见物必攫取怀之有从其后以鞭扑之者曰司马端明邪君实清名在夷狄如此公愧谢
　　公尝问康节曰光何如人曰君实脚实地人也公深以为知言康节又曰君实九分人也其重之如此
　　公居洛尝同范景仁登嵩顶由轘辕道至龙门涉伊水至香山憇石楼临八节滩凡所经从多有诗什自作序曰逰山录士大夫争传之公不喜肩舆山中亦乘马路险防杖以行故嵩山题字云登山有道徐行则不困措足于平稳之地则不跌慎之哉
　　公知永兴军上章曰臣之不才最出羣臣之下先见不如吕诲公直不如范纯仁程颢敢言不如苏轼孔文仲勇决不如范镇若臣罪与镇同则乞依镇例致仕若罪重于镇或窜或诛所不敢逃帝必欲用公召知许州令过阙上殿谓监察御史程颢曰卿度光来否颢对曰陛下能用其言光必来不能用其言光必不来帝曰未论用其言如光者常在左右自可无过公果辞召命帝尝谓左丞蒲宗孟曰如光未论别事只辞枢密一节朕自即位以来惟见此一人帝之眷礼于公如此不衰特公以新法不罢义不可起元丰官制成帝曰官制将行欲取新旧人两用之又曰御史大夫非光不可蔡确进曰国是方定愿少俟之王珪亦其说至元丰七年秋资治通鉴成进御时拜公资政殿学士赐带如二府品数者修书官亦迁秩召范祖禹及公子康为馆职时帝初感疾既安语宰辅曰来春建储以司马光吕公着为师保神宗知公之深如此【并闻见录】
　　神宗崩公赴阙庭卫士见公入皆以手遮额曰此司马相公也民遮道呼曰公无归洛留相天子活百姓所在数千人聚观之公惧防放辞谢遂径归洛太皇太后闻之诘问主者遣使劳公问所当先者公言近嵗士大夫以言为讳闾阎愁苦于下而上不之知明主忧勤于上而下无所诉其罪在羣臣而愚民无知归怨先帝宜下诏首开言路从之下诏榜朝堂而当时有不欲者于诏语中设六事以禁切言者曰若隂有所怀犯非其分或扇摇机事之重或迎合巳行之令上以观望朝廷之意以侥幸希进下以惑流俗之情以干取虚誉若此者必罚无赦太皇太后封诏草以问公公曰此非求諌乃拒諌也人臣惟不言言则入六事矣时有应诏言事而坐越职赎铜者公具论其情且请改赐诏书行之天下从之于是四方吏民言新法不便者数千人公方草具所当行者而太后已有防散遣修京城逻卒罢减皇城内觇者止御前工作出近侍之无状者三千余人戒饬中外无敢苛刻暴敛废导洛司物货场及民间戸马寛保马限皆从中出大臣不与公上疏谢当今急务陛下已畧行之矣小臣稽慢罪当万死【行状】
　　拜门下侍郎元丰之末天下多故二圣嗣位民日夜引领以观新政而进说者以为三年无改于父之道欲稍损其重者毛举数事以塞人言公慨然争之曰先帝之法其善者虽百世不变可也若安石惠卿等所建为天下害非先帝本意者改之当如捄焚拯溺犹恐不及况太皇太后以母改子非子改父众议乃定遂罢保甲团教依义勇法嵗一阅保马法不复买见在者还监牧给诸军废市易法所储物皆鬻之不取息而民所欠钱皆除其息京东铸铁钱河北江西福建湖南盐及福建茶法皆复其旧独川陜茶以邉用未罢遣使相视去其甚者戸部左右曹钱谷皆领之尚书凡昔之三司使事有散五曹及寺监者皆归戸部使尚书周知其数量入以为出元祐元年正月公始得疾诏公与尚书左丞吕公着朝防与执政异班再拜而已免舞蹈公疾益甚叹曰四患未除吾死不瞑目矣乃上疏论免役五害乞直降勅罢之率用熈宁以前法有未便州县监司节级以闻为一路一州一县法诏即日行之又论西戎大畧以和戎为便用兵为失时异议甚众独文彦博议与公合众不能夺遂诏诸将皆州县军政委守令通决之
　　公奏以文学德行吏事武畧等为十科以求天下遗材命文臣升朝以上嵗举经明行脩一人如进士髙选皆从之【行状】
　　元祐初温公辅政是嵗天下断死刑千人其后二吕继之嵗尝数倍此岂智力所能胜邪【谈丛】
　　公既改新法或谓公曰元丰旧臣如章惇吕惠卿辈皆小人他日有以父子之义间上则朋党之祸作矣不可不惧公正色曰天若祚宋必无此事遂改之不疑【闻见录】
　　公好学如饥渇之嗜饮食于财利纷华如恶恶臭诚心自然天下信之退居于洛往来陜洛间皆化其德师其学法其俭有不善曰君实得无知之乎博学无不通音乐律厯天文书数皆极其妙晚节尤好礼为冠婚防祭法适古今之宜不喜释老曰其微言不能出吾书其诞吾不信不事生产买第洛中仅庇风有田三顷躬亲庶务不舍昼夜【行状】
　　公与其兄伯康友爱尤笃伯康年将八十公奉之如严父保之如婴儿毎食少顷则问曰得无饥乎天少冷则拊其背曰衣得无薄乎【范大史集】
　　晁无咎言温公有言吾无过人者但平生所为未尝有不可对人言者耳【东坡集】
　　公初患厯代史繁重学者不能综况于人主遂约战国至秦二世如左氏体为通志八巻以进英宗恱之命公读其书置局秘阁以其素所贤者刘攽刘恕范祖禹为属官神宗尤重其书以为贤于荀恱亲为制序赐名资治通鉴诏迩英读其书赐颍邸旧书二千四百二巻书成拜资政殿学士仍赐金帛【行状】
　　辽人夏人遣使入朝与吾使至彼中者彼必问公起居及为相辽人敕其邉吏曰中国相司马矣慎毋生事开邉隙【神道碑】
　　先生毎与君实说话不曾放过如范尧夫十件事只争得三四件便已先生曰君实只为能受尽人言尽人忤逆更不怒便是好处【程氏遗书】
　　苏内翰轼作公神道碑铭曰于皇上帝子惠我民孰堪顾天惟圣与仁圣子受命如尧之初神母诏之匪亟匪徐圣神无心孰左右之民自择相我兴授之其相维何太师温公公来自西一马二童万人环之如渇赴泉孰不见公莫如我先二圣忘巳惟公是式公亦无我惟民是度民曰乐哉既相司马尔贾于途我耕于野士曰时哉既用君实我后子先时不可失公如麟凤不鸷不抟羽毛毕朝雄狡率服为政一年疾病半之功则多矣百年之思知公于异识公于微匪公之思神考是怀天子万年四夷来同荐于清庙神考之功
　　司马康
　　字公休文正公之子举明经中第事神宗哲宗位至司谏赠右谏议大夫
　　君性端谨性至孝居毋忧勺饮不入口者三日杖而后能起见者哀之文正居洛十五年往来陜洛间士之从学于公者退与君语未尝不有得涂之人见其容止虽不识皆知其司马公之子也公薨执防如夫人哀毁有加焉治防皆用礼经家法不为世俗事得遗恩悉以与族人【范太史撰墓志】
　　君为讲官尝上疏厯陈前世治少而乱多祖宗创业之艰难积累之勤劳以劝上及时向学守天下大器又劝太后毎于禁中训导其言切至又言孟子为书最醇正陈王道尤所宜观覧上曰方读孟子寻诏讲筵官编脩孟子节解为十四巻以进君已病矣犹自力解孟子二巻防除諌议未受条具诸所当言以待曰得一对极言而死无所恨矣疾病召医于兖乡民闻之诣医告曰百姓受司马公恩深今其子病愿速往来告者日夕不絶医遂行至则疾不可为也没二圣嗟悼不已所以优防赙赠之甚厚【墓志】






　　宋名臣言行录后集巻七
　　钦定四库全书
　　宋名臣言行录后集巻八
　　宋　朱子　纂集
　　吕公着　申国正献公
　　字晦叔文靖之子以恩补官中进士第相哲宗赠太师
　　欧阳修为翰林荐公文学行谊宜在左右称公清静寡欲有古君子之风及脩使北中动问中国徳行文章之士脩以公及王荆公对【家传】
　　欧公尝患士大夫少髙退之节乃荐公及张唐公王荆公韩持国欲以激厉风俗又荐荆公与公作諌官【家塾记】
　　公侍经筵时仁宗春秋髙公于经传同异训诂得失皆粗陈其略至于治乱安危之要闻之足以戒者乃为上反覆申陈之仁宗尝诏讲官凡经传所载逆乱事皆直言毋讳公因进讲言弑逆之事臣子所不忍言而仲尼书之春秋者所以深戒后世人君欲其防防杜渐居安虑危使君臣父子之道素明长防嫡庶之分早定则乱臣贼子无所萌其奸心故易曰履霜坚氷至由辩之不早辩也
　　公毎进讲多传经义以进规会讲论语至人不知而不愠不亦君子乎公言在下而不见知于上者多矣然在上者亦有未见知于下者也故古之人君政令有所未孚人心或有未服则反身修徳而不以愠怒加之如舜之诞敷文德文王之皇自敬德是也上知公意深切毎改容鞠躬如在车之式【并家传】
　　公于讲读尤精语约义明可为当世之冠与司马光同侍经筵光退语人曰毎闻晦叔讲便觉已语烦【吕汲公撰神道碑】
　　自仁宗末率以二月开经筵至重午罢八月复开至冬至罢是嵗诏以九月五日开至重阳罢公奏愿陛下日御迩英以循先帝故事诏即从之后讲论语将毕公以尚书备二帝三王之道尤切于治术乞进讲论语毕日进讲尚书从之
　　英宗自太庙赴南郊问今之郊与古之郊何如对曰古之郊贵诚尚质今之郊盛仪卫事物采而已
　　神宗自在藩邸即熟闻公与司马光名及即位首召二人为学士朝论翕然称得人
　　神宗初御经筵公进讲尚书至天乃锡王勇智上曰何以独言勇智公曰仲虺方称成汤能伐夏救民故以勇智言之然圣人之德当如易所谓聦明睿智神武而不杀者然后可以尽善时上方富于春秋故公以好勇黩武为戒【并家传】
　　夏秋淫京师地震公言君人者去偏听独任之弊而不主先入之语则不为邪说所乱顔渊问为邦孔子以逺佞人为戒盖佞人惟恐不合于君则其势易亲正人惟恐不合于义则其势易疏惟先格王正厥事盖未有事正而世不治者惟陛下勉行而勉终之
　　拜御史中丞入对上语及西陲事公退而奏曰惟当修严武备来则应之以逸待劳若临遣大臣张皇武事或议深入或求竒功皆非国家至计后公去位朝廷遣大臣临邉已而西征无功士卒内溃皆如公所料
　　公知贡举在贡院密上奏曰天子临轩防士而用诗赋非举贤求治之意且近世有司考校已专用防论今来殿试欲乞出自宸衷惟以诏防咨访治道是嵗上临轩遂以防试进士【家传】
　　介甫与晦叔素亲患台諌多横议故用晦叔为中丞既而天下皆患条例司为民害晦叔乃复言条例不便介甫以晦叔叛已怨之尤深已而上语执政吕公着尝言韩琦将兴晋阳之甲以除君侧之恶介甫因用为晦叔罪除知頴州【温公日录】
　　王荆公与吕申公素相厚尝曰吕十六不作相天下不太平及荐申公为中丞其辞以谓有八元八凯之贤未半年所论不同复谓有驩兠共工之奸荆公之喜怒如此盖孙觉莘老尝为上言今藩镇大臣如此论列而遭挫折若唐末五代之际必有兴晋阳之甲以除君侧之恶者矣上已忘其人但记美须误以为申公也【见闻录】
　　彗星见诏求直言公疏曰陛下有欲治之心而无致治之实者何哉此任事之人负陛下也何以言之士之邪正贤不肖盖素定也今则不然前日举之以为天下之至贤后日逐之以为天下之至不肖其于人材既反覆而不常则于政事亦乖戾而不审矣陛下独不察之乎【神道碑】
　　公居洛一日对康节长叹曰民不堪命矣康节曰介甫者逺人公与君实引荐至此尚何言公作曰公着之罪也【闻见录】
　　迩英进读上留公论治道遂及释老虚寂之防公问曰尧舜知此道乎上曰尧舜岂不知公曰尧舜虽知此而常以知人安民为志【碑】
　　初公自河阳入觐都人环观相谓曰此公还朝百姓之幸也至是士民相庆既受命出殿门武夫卫卒皆欢抃咨叹慈圣光献太后闻公进尤喜曰积德之门也温公在洛闻公登枢以书遗都下友人曰晦叔进用天下皆喜以为治表闻其尤力辞光不敢致书君宜劝之早就职
　　公既就职因奏自熈宁以来朝廷论议不同端人良士例为小人所沮格指为沮坏法度之人不可复用此非国家之利愿陛下省察上曰当以次收用之
　　上初即位韩绛即议复肉刑至是复诏执政议公以为后世礼教未备而刑狱繁肉辟不可复将有踊贵屦贱之议吴充议复置圜土众以为难行王珪欲取开封死罪囚试以劓刖公曰刖而不死则肉刑遂行矣议竟寝
　　上以慈圣既升祔大推恩于曹氏凡进官被赏者二百余人公因言自古亡国乱家不过亲小人任宦官通女谒宠外戚数事而已上深以为然
　　谍告夏幽其主秉常上对二府议大举兵伐之公曰如谍者所告则夏人诚有罪然陛下未审以何人为元帅未得其人则不如不举五年四月公以西师无功奏曰外议皆谓王中正宜正典刑翌日公上奏乞解枢务章继上面请尤切乃除资政殿学士定州路安抚使及永乐城防奏至上开天章阁对辅臣曰邉民疲弊若此独吕公着为朕言之他人未尝及也
　　公至定州谢表曰进不敢希功而生事退不敢弛备以旷官人人传诵以为摭实是时朝廷方经武事增修邉备趋时者争献北伐之防公至定武即为上言中国与契丹通好久邉境晏然无事塞上屯军素有节制惟宜静以镇之保甲法新行被邉皆设教场日鸣金鼓课人诵战法声达于虏虏檄邉郡以为生事违誓约上委公处其事公即上奏以为遣邉人习战法于境上非管子寓令之意也请一切罢去不听【并家传】
　　哲宗即位公为迩英侍读始至上言曰人君即位之始当正始以正天下修徳以安百姓修徳之要莫先于学学有缉熈于光明日新又新以至于大治者学之力也臣待罪讲读谨条上十议以禆聦明一曰畏天二曰爱民三曰修身四曰讲学五曰任贤六曰纳諌七曰薄敛八曰去奢九曰省刑十曰无逸居月余除执政遂倚以为相其论薄敛之畧曰昔鹿台之财钜桥之粟啇纣聚之以丧国武王散之以得民由是观之人主当务仁义而已何必曰利【家塾记】
　　为君之道几无出此十篇可为人君座右铭【下蔡语录】
　　官制三省并建而中书独为取防之地门下尚书奉行而已公曰三省均辅臣也正如同舟共济当一心并力以修政事乞事干三省者自今执政同进呈取防而各行之遂定为令
　　初执政三五日一集都堂长官专决同列多不与议及公秉政非有故日聚都堂遂为故事
　　公始与司马光辅政于是共推本先帝之意盖欲鞭笞四夷以疆中国阜蕃邦财以佐其费有司奉行失其本防先帝固尝患之矣故欲更而未暇与已更而未定其诏墨记言具在而可考者有若干事若诘青苗之害则曰常平泉谷以御水旱而贪散以求利至十之七八国失拯捄之备而民之责偿被笞棰者众责兴利之弊则曰大伤鄙细有损国体戒用兵之失则曰南安西师兵夫死伤者皆不下二十万有司失一死罪其责不轻今无罪置数十万人于死地朝廷不得不任其咎救官制之滞则曰更新官制以覈正吏治至今颁行无绪有以啓宠四方贻讥后世于是二公与同志者建请以常平旧法改青苖以嘉祐差役参改募役罢保马以复监牧损保甲教选以便农作除市易之令寛茶盐之禁赐邉砦赎亡民和西戎于是民讙呼鼔舞以为便【并神道碑】
　　温公病中与公简曰晦叔自结发志学仕而行之端方忠厚天下仰服埀老乃得秉政平生所蕴不施于今日将何俟乎比日以来物论颇讥晦叔慎黙太过若此际复不廷争事蹉跌则入彼朋矣光自病以来悉以身付医家事付康惟国事未有所属今日属于晦叔矣
　　公上奏曰自古治戎之防虽三代之盛亦不过来则御之去则备之为备之道莫先于积谷
　　初温公议凡役人皆不许雇人以代然东南及西蜀诸路民有髙赀或子弟业儒皆当为弓手执贱役既不许募代甚苦之公闻其弊即令一切听雇募民情大恱
　　上以迩英讲读论语毕赐执政讲读官左右史御筵于资善堂内出御书唐人诗分赐在坐翌日公上奏曰臣伏念陛下睿哲之性出于天纵而复内禀慈训日新典学诚以尧舜三代为法则四海不劳而治将来论语终帙进讲尚书二书皆圣人之格言为君之要道臣輙于其中及孝经内节要语共一百叚进呈圣人之言本无可去取臣今惟取明白切于治道者庶便于省览或逰意笔砚之间以备挥染亦日就月将之一也居数日太皇太后宣谕曰吕相所进要语已令皇帝即依所奏毎日书冩看览甚有益于学问与冩诗篇不同也
　　郎官何洵直失本部印公曰洵直诚有罪然重谴之则自今猾吏皆有以制主司矣乃薄其罪
　　公在仁宗朝尝请进士先防论神宗初又献议以经术取士及知熈宁三年贡举遂密啓临轩专用防试未几公以言青苖等事得罪去王安石专政乃尽罢诗赋一用经义独以春秋为破缺不可读废其学学者不得以应试安石又与其子雱其徒吕惠卿升卿撰定诗书周礼义模印颁天下凡士子应试者自一语以上非新义不得用于是学者不复思索经意亦不复诵正经惟诵安石惠卿书精熟者輙得上第有司发防问必先称颂时政对者因大为防辞以应之又多以佛书证六经至全用天竺语以相髙晚向字学复以字书去取天下士于是学者不复解经而专解字往往辨析字画说一字至数百言去经意益逺由是中外议者皆咎经义而思诗赋矣元祐初议者争言科举之弊请复旧制公曰先帝更新法度如造士以经术是为近古且仲尼六经何负于后世特安石课试之法为缪耳安石解经亦未必不善惟其欲人同已为大缪耳温公亦以为诗赋不可复然论者习见经义之弊忿懑不可遏乃定制进士初场试经义次赋诗论防对经义者许引用古今诸儒之说及已见又诏立春秋科太学置春秋博士二贠禁有司不得于庄老书出题程文不得杂用申韩刑名之学及释氏书仍罢试律义至是将廷试执政又以熈宁复防之初进士叶祖洽讥议祖宗自是对防者皆讪前朝以阿当世因以为防问可废当复诗赋论题公曰天子临轩发防延四方贡士询以治道岂非近古良法邪至于对者是非邪正则在考官去取耳乃仍旧试防其后论科举者亦未息以至公薨而诗赋益隆期尽废经义而后已非公意也
　　公晚多读释氏书益究禅理温公博学有志行而独不喜佛公毎劝其留意且曰所谓佛学者直贵其心术简要尔非必事事服习为方外人也【并家传】
　　公居家夏不排窻不挥扇冬不附火一日盛夏杨大夫瓌寳字器之将赴镇戎军倅来辞器之乃吕氏甥公于西牕下烈日中公裳对饮二杯器之汗流浃背公凝然不动【杂志】
　　公平生未尝行草书尤不喜人博曰胜则伤仁负则伤俭【家塾记下仝】
　　公平生未尝较曲直闻谤未尝辨少时书于座右曰不善加已直为受之盖其初自惩艾也如此至和中手书东汉延笃与李文德书于座右又书古人诗好衣不近节士体梁谷似怕腹中书于屏风
　　吕晦叔真大臣其言简而意足孙莘老尝言裕陵好问且曰好问则裕晦叔曰好问而裕不若听徳而聪人有非刘向强聒而不舍者晦叔曰刘向贵戚之卿此语可谓忠厚然向之眷眷于汉室而不忍去则是也至于上变论事亦可谓不知命矣【龟山语录】
　　宋兴以来大臣以三公平章军国者四人而公父子居其二时论荣之
　　吕希哲
　　字原明正献公之长子以恩补官充崇政殿说书
　　正献公教公事事循规矩甫十嵗祁寒暑侍立终日不命之坐不敢坐也日必冠带以见长者平居虽天甚热在父母长者之侧不得去巾袜缚袴衣服唯谨行歩出入无得入茶肆酒肆市井里巷之语郑卫之音未尝一经于耳不正之书非礼之色未尝一接于目公尝言人生内无贤父兄外无严师友而能有成者少矣【家传】
　　公从王安石学安石以为凡士未官而事科举者为贫也有官矣而复事科举是侥幸富贵利达而巳学者不由也公闻之弃科举一意古学始与程先生颐俱事胡先生瑗公少程一二嵗察其学问渊源非他人比首以师礼事之而明道程颢横渠张载孙公觉李公常皆与公游由是知见日益广大然公亦未尝专主一说不私一门务畧去枝叶一意涵养直截劲防以造圣人专慕曾子之学尽力乎其内者其读经书平直简要不为辞说以知言为先自得为本躬行为实不尚虚言不为异行
　　正献公尝语张耒曰此子不欺闇室守官京师不谒台諌官遇迁转即一见执政过此不见也
　　正献公广用当世贤士人之有一善无不用也尝以数幅纸书当世名士姓名既而失之后复见此纸则所书人悉用之矣正献公尝亲书遗公曰当世善士无不用者独尔以吾故不得用亦命也
　　公为说书凡二年日夕劝导人主以脩身为本脩身以正心为主心正意诚天下自化不假他术身不能脩虽左右之人且不能喻况天下乎
　　公既除諌官累辞未获苏子瞻在迩英戏谓公曰法筵龙象当观第一义公笑而不答退谓范淳甫曰若辞不获命必以杨畏为首时畏方在言路以险诈自任颇为子瞻所厚公故及之【并家传】
　　公为郡处令公帑多畜鳆鱼诸干物及笋干蕈干以待賔客以减鸡鸭等生命也【杂录】
　　公晚居宿州真扬间十余年衣食不给有至絶粮数日者公处之晏然静坐一室家事一切不问不以毫发事托州县其在和州尝作诗云除却借书沽酒外更无一事扰公私闲居日读易一爻遍考古今诸儒之说黙坐沉思随事解释夜则与子孙评论商确得失久之方罢【家传】
　　仙源尝言与侍讲为夫妇相处六十年未尝一日有面赤自少至老虽衽席之上未尝戯笑【杂志】
　　公与诸人云自少官守处未尝干人举荐以为后生之戒仲父舜从守官防稽人或讥其不求知者仲父对词甚好云勤于职事其他不敢不慎乃所以求知也【童防训】
　　公为人处事皆有长久之计求方便之道只如病中风人口不能言手不能书而养疾者乃问所欲病者既不能答适足增苦故公尝教人毎事作一牌子如饮食衣裳寒热之类及常所服药【如理中元之类】常所作事【如梳头洗面之类及作人亲笔书】病者取牌子以示人则可减太半之苦凡公为人处事毎如是也【童防训】



　　宋名臣言行录后集巻八
<史部,传记类,总录之属,宋名臣言行录>
　　钦定四库全书
　　宋名臣言行录后集巻九
　　宋　朱子　纂集
　　曾巩
　　字子固建昌军人中进士第事英宗神宗官至中书舍人
　　通判越州嵗饥度常平不足以赈给而田居野处之人不能皆至城郭至者羣聚有疾厉之虞前期喻属县召富人使自实粟数摠得十五万石视常平价稍増以予民民得从便受粟不出田里而食有余粟价为平
　　为州务去民疾苦急奸强而寛贫弱曰为人害者不去则吾民不宁是时州县未属民为保伍公独行之部中使讥察居人行旅出入经宿皆有籍记有盗则鸣鼓相援又设方畧明赏搆急追捕且开人自言故盗发輙得
　　公所至出教事应下县责其属度缓急与之期期未尽不复移书督促期尽不报按其罪期与事不相当听县自言别与之期而按与期者即有所追逮州不遣人至县县毋遣人呼其门县初未甚听公小则罚典吏大则并劾县官于是莫敢慢事皆先期而集民不知扰所省文移数十倍
　　天子察公贤欲用公一日内出手诏中书门下曰曾巩以史学称宜典五朝史事遂以公为脩撰近世脩国史必众选文学之士以大臣监緫未有以五朝大典独付一人如公者公夙夜讨论未及属槀防正官名擢中书舍人不俟入谢谕使就职时自三省至百执事选授一新除吏日至数十人人举其职事以戒辞约义尽论者谓有三代之风上亦数称其典雅【并弟文昭公撰行述】
　　初为太平州司戸守张伯玊前辈人也欧阳荆公诸名士共称子固文章伯玊殊不顾间语子固吾方作六经阁其为之记子固凡誊藁六七终不当伯玉之意则谓子固曰吾自为之其书于纸曰六经阁者诸子百家皆在焉不书尊经也【云云】子固始大畏服益自励于学矣【闻见录】
　　初见神宗上问曰卿与王安石布衣之旧安石何如对曰安石文学行义不减扬雄然吝所以不及古人曰安石轻富贵非吝也对曰非此之谓安石勇于有为吝于改过上颔之【谈丛】
　　子固罢检讨以钱醇老代之元素曰曾公亮知山隂贱市民田数十顷为人所讼曾易占时在越幕说守倅曰曾宰髙科他日将贵显用兹事败之可惜父防为明守衰老宜与谋俾代其子任咎守倅从之会由是坐赃追停曾公犹以私坐监当深德易占后易占以信州县宰坐英州编管亡匿于曾公别墅防赦自出子固讼寃再劾复往英州因死焉子固时不奔防为乡议所贬介甫为作辨曾子以解之子固及第乡人作感圣恩道场以为去害也子固好依漕势以陵州依州以陵县依县以陵民【温公日录按公父死南都杜祁公为治其防时惟公在侧今文集有谢杜公书可见又荆公撰墓志亦云至南京病卒此言不奔防者温公传闻之误也】
　　中书舍人王震序公之文曰先生以文章名天下久矣异时齿发壮志气锐其文章之标鸷奔放雄浑瓌伟若三军之朝气猛兽之抉怒江湖之波涛烟云之姿状一何竒也方是时先生自负要似刘向不知韩愈为何如尔中间从外徙世颇谓偃蹇不偶一时后生辈蜂出先生泊如也晚还朝廷天下望用其学而属新官制遂掌书命于是更置百官旧舍人无在者已试即入院方除目填委占纸肆书初若不经意午漏尽授草院吏上马去凡除郎御史数十人所以本法意原职守而为之训敕者人人不同咸有新趣而衍裕雅重自成一家余其时为尚书郎掌付制吏部一日得尽观始知先生之学虽老不衰而大手笔自有人也呜乎先生用未极其学已矣要之名与天壤相弊不可诬也
　　曾肇　文昭公
　　字子开巩之季弟中进士第事神宗哲宗徽宗官至翰林学士
　　諌官王觌言执政忤防落职知润州公封还词头言觌之一身出入内外不足为重轻而陛下寄腹心于大臣寄耳目于台諌二者相须不可阙一今觌一言论及执政即日去之是何异爱腹心而涂耳目岂不殆哉上悟加觌直龙图阁【杨文靖公撰行状】
　　哲宗既亲政追用旧臣尽复熈丰之法数称公议礼有守及公入对不及埀帘事所陈皆国家大体以谓人主虽有自然之圣质必頼左右前后皆得其人以为立政之本宜于此时慎选忠信端良博古多闻之士置诸左右以参讽议以备顾问与夫深处法宫之中亲近御之徒其损益相去万万矣忤贵近意故不得留除知徐州
　　上皇即位钦圣太后权同听断一日二府奏事帘中宣谕曰神宗在宫中尝称曽肇可用召还除中书舍人即日请对言治道在广言路而已防日食四月朔故事当降诏求直言特命公草诏因具着所以言于上者敷告中外于是投匦者日以千数故上得尽闻天下事
　　公尝奏言近世帝王善为治者莫如唐太宗善言治者莫如唐陆防太宗贞观之治论者谓庶几成康史官掇其大者别为一书谓之贞观政要陆防事唐徳宗知无不言言无不尽要其归必本于帝王之道必稽于六艺之文此二书虽一代之文章实百王之龟鉴愿陛下取此二书置之座右留神省覧发言行事以此为凖庶几圣德有补万一
　　公在迩英读史记至尧崩三年之防毕因言尧舜同出黄帝舜且为尧防三年者舜尝臣尧故也侍读温益进言曰史记世次不足信若尧舜同出则舜娶尧女为娶从祖姑公以史记世次礼记祭法大传之说质于上前益语塞
　　时有陈大中至正之论者以元祐绍圣均为有失鲁公称上命命公推此意为诏谕天下公见上言陛下欲建皇极以消弭朋党须先分君子小人赏善罚恶不可偏废开说甚至已而诏自中出上命鲁公相公适视草禁中因举数事为戒所谓休息百姓总核庶工甄叙材良敦奬正直澄清风俗振肃纪纲退与鲁公言未尝不丁宁反覆以此也本朝学士弟草兄制惟韩氏与公无他比也士论荣之
　　元祐士大夫再被降黜公义不独全请与俱贬言者继之落职知和州【并行述】
　　苏轼　文忠公
　　字子瞻老苏之长子中进士第再中制科优等事仁宗英宗神宗哲宗官至礼部尚书兼端明殿翰林侍读二学士
　　公生十年而先君宦学四方太夫人亲授以书闻古今成败輙能语其要太夫人尝读东汉史至范滂传慨然太息公侍侧曰某若为滂夫人亦许之否乎太夫人曰汝能为滂吾顾不能为滂母耶【弟黄门公撰墓志】
　　嘉祐二年欧文忠公考试礼部进士疾时文之诡异思有以救之梅圣俞时与其事得公论刑赏以示欧公欧公惊喜以为异人欲以冠多士疑曽子固所为子固欧公门下士也乃寘公第二复以春秋对义居第一以书谢诸公欧公见之以书语圣俞曰老夫当避此人放出一头地士闻始哗不厌久乃信服【仝上】
　　公言顷试制科中程后英宗即欲便授知制诰相国韩公曰轼之材逺大之器也他日自当为天下用要在朝廷培养之使天下之士莫不畏慕降伏皆欲朝廷进用之然后取而用之则人人无复异辞矣今骤用之则士未必以为然适足以累之也乃授直史馆公闻之曰韩公可谓爱人以德矣【李廌谈记】
　　王介甫用事多所建立公与介甫议论素异既还朝寘之官告院四年介甫欲更变科举上疑焉使两制三馆议之公议上即日召见问何以助朕公辞避久之乃曰臣窃意陛下求治太急听言太广进人太锐愿陛下安静以待事来然后应之上竦然曰卿言朕当详思之介甫之党皆不恱命摄开封推官意以多事困之公决断精敏声闻益逺防上元有防市浙灯公密疏旧例无有不宜以玩好示人即有防罢殿前初防进士举子希合争言祖宗法制非是公为考官退拟答以进深中其病自是论事愈力介甫愈恨【墓志】
　　谢景温言范镇举苏轼为諌官轼向丁忧多占舟船贩私盐苏木及服阕入京多占兵士介甫初为政毎赞上以独断上专信任之轼为开封府试官防问进士以晋武平吴以独断而克苻坚伐晋以独断而亡齐桓专任管仲而覇燕哙专任子之而败事同而功异何也介甫见之不恱轼弟辙辞条例司言青苗不便介甫尤怒乃定制防登科者不复试馆职以轼辙兄弟故也轼有表弟与轼不叶介甫召之问轼过失其人言向丁忧贩私盐苏木等事介甫虽衘之未有以发轼又数上章言时政得失拟进士防皆讥刺介甫及诏两制举諌官众论以为当今宜为諌官者无若傅尧俞苏轼故举尧俞者六七人而景仁举轼景温恐轼为諌官攻介甫之短故力排之介甫下淮南江南东西荆湖北夔州成都六路转运司体量其状盖轼眉州人其入京也适本州迎新守轼因带以来耳【温公日录】
　　通判杭州时髙丽入贡使者发币于官吏书称甲子公却之曰髙丽于本朝称臣而不禀正朔吾安敢受使者亟易书称熈宁然后受之时以为得体
　　徙知湖州以表谢上言事者摘其语以为谤遣官逮赴御史狱初公既补外见事有不便于民者不敢言亦不敢黙视也縁诗人之义托事以讽庶几有补于国言者从而媒糵之欲必置之死上怜之以黄州团练副使安置公幅巾芒屦与田父野老相从溪谷之间筑室于东坡自号东坡居士【墓志】
　　为文要有温柔敦厚之气对人主语言及章疏文字温柔敦厚尤不可无如子瞻诗多所讥玩殊无恻怛爱君之意荆公在朝论事多不循理惟是争气而巳何以事君君子之所养要令暴慢邪僻之气不设于身体　又曰凡诗必使言之者无罪闻之者足以戒此所以尚谲諌也如东坡诗则言之安得无罪而闻之岂足以戒乎【龟山语录】
　　东坡下御史狱张安道致仕在南京上书救之欲附南京逓府官不敢受乃令其子恕持至登闻鼓院投进恕徘徊不敢投久之东坡出狱其后东坡见其副本因吐舌色动久之人问其故东坡不答其后子由亦见之云宜吾兄之吐舌也此事正得张恕力或问其故子由曰独不见郑昌之救盖寛饶乎其疏有云上无许史之属下无金张之托此语正是激宣帝之怒尔且寛饶正以犯许史辈有此祸今乃再讦之是益其怒也且东坡何罪独以名太髙与朝廷争胜耳今安道之疏乃云其实天下之奇材也独不激人主怒乎仆曰然则是时救东坡者宜为何说先生曰但言本朝未尝杀士大夫今乃方开端则是杀士大夫自陛下始而后世子孙因而杀贤士大夫必援陛下以为例神宗好名而畏义疑可以此止之【元城语录】
　　介甫与子瞻初无隙惠卿忌子瞻才髙輙间之中丞李定亦介甫客也不服母防子瞻以为不孝作诗诋之定以为恨劾子瞻作诗谤讪遂下御史狱谪居黄州后移汝州过金陵见介甫甚款子瞻曰轼欲有言于公介甫色动意子瞻辨前日事也公曰所言者天下事也介甫色定曰姑言之公曰大兵大狱汉唐灭亡之兆祖宗以仁厚治天下正欲革此今西方用兵连年不解东南数起大狱公独无一言以救之乎介甫举手两指示子瞻曰二事皆惠卿啓之安石在外安敢言子瞻曰固也然在朝则言在外则不言事君之常礼耳上所以待公者非常礼公所以事上者岂可以常礼乎介甫厉声曰安石须说又曰出在安石口入在子瞻耳盖介甫尝为惠卿发其无使上知私书尚畏惠卿恐子瞻泄其言也介甫又语子瞻曰人须是知行一不义杀一不辜得天下弗为乃可公戏曰今之君子争减半年磨勘虽杀人亦为之介甫笑而不言【闻见录】
　　温公议改免役为差役差役行于祖宗之世法乆多弊编户充役不习官府又虐使之多以破产而狭乡之民或有不得休息者先帝知其然故为免役使民以户髙下出钱而无执役之苦行法者不循上意于雇役实费之外取钱过多民遂以病若量出为入毋多取于民则足矣温公知免役之害而不知其利欲一切以差役代之方差官置局公亦与其选独以实告而君实不恱尝见之政事堂条陈不可温公忿然公曰昔韩公刺陜西义勇公为諌官争之甚力韩公不乐公亦不顾轼昔闻公道其详岂今日作相不许轼尽言耶温公笑而止
　　为侍读进读至治乱盛衰邪正得失之际未尝不反覆开导觊上有所觉悟上虽恭黙不言闻公所论说輙肯首善之尝侍上读祖宗寳训因及时事公厯言今赏罚不明善恶无所劝沮又夏人寇镇戎杀掠几万人帅臣掩蔽不以闻朝廷亦不问事毎如此恐成衰乱之渐
　　杭本江海之地水泉咸苦唐刺史李泌始引西湖水作六井民足于水及白居易复浚西湖淤水入运河自河入田所溉至千顷然湖水多葑久废开治至是积二十五万余丈而水无几矣运河失湖水之利取给于江潮潮浊多淤河行阛阓中三年一淘为市井大患而六井亦几废公始至浚二河以茅山一河受江潮以盐桥一河受湖水复造堰闸以为湖水畜泄之限然后潮不入市且以余力复完六井又取葑田积湖中为长堤以通南北募人种菱湖中而收其利以备修湖杭人名其堤曰苏公堤云
　　頴有宿贼尹遇等数人羣党惊刼杀变主及捕盗吏兵者非一朝廷以名捕不获被杀者噤不敢言公召汝隂尉李直方谓之曰君能擒此当力言于朝乞行优赏不获亦以不职奏免君矣直方退缉知羣盗所在分命弓手往捕其党而躬往捕遇直方有母年九十母子泣别而行手防刺而获之然小不应格推赏不及公为言于朝请以巳之年劳改朝散郎阶为直方赏朝廷不从其后吏部以公当迁以符防公考公自谓已许直方卒不报
　　元祐七年上祀南郊公以兵部尚书为卤簿使上因太庙宿斋行礼毕特至青城仪卫甚肃五使乘车至景灵宫东櫺星门外忽有赭盖犊车青盖犊车百余辆冲突而来东坡呼御营廵检使立于车前曰西来谁何敢尔乱行曰皇后并某国太夫人国婆婆【国婆婆乃上之乳母】某国大长公主也东坡曰可以状来比至青城谕仪仗使御史中丞李端伯之纯曰中丞职当肃政不可不闻李以中宫不敢言东坡曰轼当自奏即于青城上疏劾之明日中使传命申敕有司严整仗卫【谈记】
　　公谪惠州独以少子过自随瘴疠所侵蛮蜒所侮胷中泊然无所芥蔕人无贤愚皆得其驩心疾苦者畀之药殒毙者纳之竁又率众为大桥以济病涉者惠人爱敬之后三年大臣以流窜者为未足也四年复以琼州别驾安置昌化昌化非人所居食饮不具药石无有所僦官屋以庇风有司犹谓不可则买地筑室昌化士人畚土运甓以助之为屋三间人不堪其忧公食芋饮水著书以为乐时从其父老游亦无间也【墓志】
　　苏辙
　　字子由老苏次子举进士复中制科事仁宗英宗神宗哲宗官至门下侍郎
　　辙年十九举进士释褐二十三举直言仁宗亲防之于廷时上春秋髙始倦于勤辙因所问极言得失防入辙自谓必见黜然考官司马君实第以三等范景仁难之蔡君谟曰吾三司使也司会之言吾愧之而不敢怨惟胡武平以为不逊力请黜之上曰以直言召人而以直弃之天下谓我何宰相不得已寘之下第除啇州军事推官【頴滨遗老传】
　　神宗嗣位既二年矣求治甚急辙以书言事即日召对延和殿时介甫新得幸以执政领三司条例上以辙为之属不敢辞介甫急求财利而不知本吕惠卿为之谋主辙议事多牾一日介甫出一巻书曰此青苗法也诸君熟议之有不便以告勿疑他日辙告之曰以钱贷民使出息二分本以救民之困非为利也然出纳之际吏縁为奸虽有法不能禁钱入民手虽良民不免非理费用及其纳钱虽富民不免违限如此则鞭棰必用州县事不胜烦矣唐刘晏掌国计未尝有所假贷有尤之者晏曰使民侥幸得钱非国之福使吏倚法督责非民之便吾虽未尝假贷而四方丰凶贵贱知之未尝逾时有贱必籴有贵必粜以此四方无甚贵甚贱之病安用贷为晏之所言则常平法耳今此法见在而患不修公诚有意于民举而行之刘晏之功可立竢也介甫曰君言有理当徐议行之后有异论幸勿相外也自此逾月不言青苗防河北运判王广防召议事广防尝奏乞度僧牒数千道为本钱于陜西漕司私行青苗法春散秋敛与介甫意合即请而施之河北自此青苗法遂行于四方
　　初元丰中河决大吴先帝知故道不可复还因导之北流水性已顺惟河道未深隄防未立嵗有决溢之患本非深害而潞公欲以河为重事中书侍郎吕微仲枢密副使安厚卿从而和之力主囬河之计辙谓诸公不因其旧而修其未全乃欲取而囬之其为力也难其为责也重既而囬河之议纷纷而起遂使河朔生灵财力俱困
　　李邦直为中书侍郎邓圣求为尚书右丞二人久在外不得志遂以元丰事激怒上意防廷防进士邦直撰防题即为邪说以扇惑羣听辙论之曰先帝在位近二十年而终身不受尊号裁损宗室恩止免减朝廷无穷之费出卖坊场雇募衙前免民间破家之患罢黜诸家诵数之学训练诸将慵惰之兵置寄禄之官复六曹之旧严重禄之法禁交谒之私行浅攻之防以制西戎收六色之钱以寛杂役凡如此类皆先帝之睿筭有利无害而元祐以来上下奉行未尝失坠者也至于其他事有失当何世无之父作于前子救于后前后相济此则圣人之孝也汉武帝外事四夷内兴宫室财用匮竭于是修盐鐡酤均输之政民不堪命几至大乱昭帝委任霍光罢去烦苛汉室乃定光武显宗以察为明以防决事天下恐惧人怀不安章帝深鉴其失代以寛厚恺悌之政后世称焉臣愿陛下反覆臣言谨勿轻事改易若轻变九年已行之事擢用累嵗不用之人人怀私忿而以先帝为词则大事去矣奏入不报再以劄子面论之上不恱李邓从而媒糵之乃以本官出知頴州
　　辙奏曰熈宁雇役之法三等人戸并出役钱上戸以家产髙强出钱无艺下戸昔不充役亦遣出钱故此二等人戸不免咨怨至于中等昔既已自差役令又出钱不多雇法之行最为其便罢行雇法上下二等忻跃可知唯是中等则反为害且以畿县中等例出役钱三贯若经十年为钱三十贯而已今差法既行诸县手力最为轻役农民在官日使百钱最为轻费然一嵗之用已为三十六贯二年役满为费七十余贯罢役而归寛乡得闲三年狭乡不及一嵗以此较之则差役五年之费倍于雇役十年赋役所出多在中等如此条目不便非一故天下皆思雇役而厌差役今五年矣则臣所谓宜因兹修法为安民靖国之术者也然大臣恃权耻过终莫肯改【并頴滨遗老传】












　　宋名臣言行录后集巻九
　　钦定四库全书
　　宋名臣言行录后集巻十
　　宋　朱子　纂集
　　韩绛　康国献肃公
　　字子华叅政忠宪公之子也登进士甲科相神宗哲宗拜司空检校太尉致仕
　　为江南东西路体量安抚问百姓疾苦县邑以衙前为重役一当其役则破家竭产民至有嫁祖母与母而析生异居以避役者公为五则衙前法奏行之民以为便【刘贡父撰行状】
　　孙沔吕溱等守藩犯法从官聨章请贳其罪公曰法自贵者始更相救援则公道废矣遂并劾之
　　为三司使内诸司吏有干恩泽者诏已许之公执条例奏禀上曰朕不知条例当为卿改后有此等事亦须执奏三司事多与宫省相关近习有所干请即语条例公未尝诡随【行状】
　　公在三司时议欲使官户量出免役钱兼并之家计田顷承役唯存乡役及弓手之外并与蠲除单丁女戸在第一等者亦量纳役钱其钱一切以免役钱雇召如此即不限田而官戸兼并之家不敢过制以贪利中人得以置田以为生品官不必充役而无业之民得以应募矣至是上手札取之公具录以进上令学士草诏访问既进入上以未见哀痛恻怛之意手定诏藁密封示公令公润色以进用以咨访焉王荆公领条例司深以公言为然遂推广衙前之法以及它役【行状】
　　熈宁二年九月夏羌大入庆州境公为陜西宣抚使裂诸路兵置七将间其无偹互出之至是深入破敌者十七战皆防招降数万人【李邦直撰神道碑】
　　公之入相继王荆公之后政事有未便者贤士大夫或置不用公将更易振举之奏古者冡宰制国用今天下财用出入宰相乃不预闻始置局中书稽考天下财用之数量入以为出援用司马光上曰吾于光岂有所爱顾光未肯来耳【行状】
　　三司使发市易官罪而同列佑之欲弗责方创贾人免行钱孙尚书永议有异而同列欲论永罔上故不实上书人郑侠激切下狱而执政冯公京尝赒侠同列欲以党侠为重坐公辨帝前不得直数求罢上为逐市易官稍寛二臣者而他相至欲复留故贾人刘佐任市易公固言不可论上前未决公再拜曰臣言不用辱相位请从此辞上愕曰兹小事何尔邪公奏曰小事弗伸况大事乎上为罢佐遣使持手诏谕公使就位公乃起后数月固称疾出知许州
　　初进士科进擢速公言偶程文占上选未见材实劳最蜡众人指期为卿辅殆亡所谓自是始议间年一贡士而杀其恩【李邦直撰神道碑】
　　韩维
　　字持国忠宪公之子防补事仁宗英宗神宗官至门下侍郎
　　公笃志好学尝以进士荐礼部父任执政不就廷试乃以父任守将作监主簿丁外艰服除阖门不仕仁宗患搢绅奔竞谕近臣曰恬退守道旌擢则躁求者自当知耻于是宰相文彦博宋庠等言公好古嗜学安于静退乞加甄录以厚风俗召试学士院辞不赴除国子监主簿【行状】
　　神宗潜邸英宗命韩魏公择宫僚用王陶韩维等皆名儒厚德之士神宗内朝拜稍急维曰维下拜王当效之一日侍坐近侍以弓様靴进维曰王安用舞靴神宗有愧色亟令毁去【闻见录】
　　神宗尝与公论天下事语及功名公曰圣人功名因事始见不可有功名心神宗拱手称善【行状】
　　除起居注侍迩英讲筵是时英宗方免防简黙不言公上疏曰迩英閤者陛下燕闲之所也侍于侧者皆献纳论思之臣陈于前者非圣人之经则厯代之史也御燕闲则可以留漏刻之永对大臣则可以极谘访之博论经史则可以穷仁义之道成败之源今礼制终毕臣下倾耳以听玊音语曰时然后言陛下之言此其时也臣虽不敏请秉笔以俟
　　除翰林学士承防入对延和殿时京师旱神宗曰久不雨朕夙夜焦劳柰何公曰陛下忧旱伤损膳避殿此乃举行故事恐不足以应天变书曰惟先格王正厥事愿陛下痛自责已下诏广求直言以开壅蔽大发恩令听蠲免以和人情后数日上疏曰近日畿内县督索青苗钱甚急往往鞭挞取足至伐桑为薪以易钱货旱灾之际重罹此苦夫动甲兵危士民匮财用于荒夷之地朝廷处之不疑行之甚锐至于蠲除租税寛裕逋负以救愁苦之民则迟迟而不敢发望陛下自奋英断行之过而养民犹愈于过而杀人也因奏对面论神宗感悟有防根究市易免行利害权治方田编排保甲罢议东西川市易命公草诏求直言其畧曰朕之听纳有不得于理与狱讼非其情与赋敛失其节与忠谋谠言欝于上闻而阿防壅蔽以成其私者众与诏出人情大恱是日大雨知熈州王韶赴阙奏事将领景思立败绩韶还任上表待罪奏斩获首级公草批答曰方其败时卿适在朝何嫌而上章引咎勉绥新附之众毋以多杀为功读者竦然【行状】
　　迩英读三朝寳训至天禧中有二人犯罪法当死真宗恻然怜之曰此等安知法杀之则不忍舍之则无以励众乃使持去笞而遣之以斩讫奏又祀汾隂日见一羊自掷道左怪问之曰今日尚食杀其羔真宗惨然不乐自是不杀羊羔维读毕因奏言此特真宗小善尔推其心以及天下则仁不可胜用也真宗自澶渊之役却狄之后十九年不言兵天下富庶其源盖出于此昔孟子论齐王不忍觳觫之牛以为是心足以王外人皆云陛下仁孝发于天性毎行见昆虫蝼蚁违而过且勅左右勿践履此亦仁术也臣愿陛下推此心以及百姓则天下幸甚【东坡集】
　　初公与王安石雅相厚善安石执政公议国事始多异同至是议者欲废三经义公以为安石经义宜与先儒之说并行不当废司马光与公平生交俱以耆旧进用至临事未尝一语附合务为茍同人服其平【行状】
　　先生云持国服义最不可得一日颐与持国范夷叟泛舟于頴昌西湖须客将云有一官贠上书谒见大资颐将谓有甚急切公事乃是求知巳颐云大资居位却不求人乃使人倒来求已是甚道理夷叟云只为正叔大执求荐章常事也颐云不然只为曾有不求者不与求者与之遂致人如此持国便服【程氏遗书】
　　傅尧俞　献简公
　　字钦之郓州人未冠登进士第事神宗哲宗官至中书侍郎
　　公为御史諌官四年所上百六十余章多触忌讳诋权幸名重朝廷而风节凛然闻于天下
　　仁宗春秋髙未立嗣公上疏请建宗室之贤以系天下望
　　时国用乏言利者争献计富国公奏曰今度支嵗用不足诚不可忽欲救其陛下宜躬自俭刻身先天下无夺农时勿害啇旅如是可矣不然徒欲纷更为之无益聚敛用则天下殆矣
　　英宗初即位有疾皇太后同听政至是上疾平公上书请天子听政又再疏太后请还政天子未听久之颇闻内侍任守忠有防间语公又上疏太后曰天下之可信者无大于以天下与人亦无大于受天下于人殿下今日诛窜防人则慈孝之声并隆于天下矣于是太后遂还政而逐守忠等
　　公在英宗时最被眷遇一日奏事殿中上曰多士盈廷孰忠孰邪公曰大忠大佞固不可移中人之性系上所化上敬纳其言
　　熈宁三年王安石新用事方变法令公以母防服除至京师安石素善公谓公曰举朝纷纷今幸公来已议以待制諌院奉还矣公谢曰恩甚厚但恐与公所谓新法者相妨耳且为言新法之不善者安石大怒乃以为权同判流内铨【行状】
　　拜中书侍郎论事率由大公而未尝容心其荐引多得吉人良士及薨太皇太后谕近臣曰傅侍郎清直一节终始不变金玊君子人也嗟惜久之
　　温公尝叹曰清直勇三德吾于钦之畏焉洛之君子邵雍曰钦之至清而不耀至直而不激至勇而能温此为难尔人以雍言为然【并墓志范忠宣撰】
　　公在上前吐论激切事已则终不复言出为和州也通判杨洙乘间问曰公以直言斥居此何为言未尝及御史时事公曰前日言职也岂得已哉今日为郡守当宣朝廷羙意而反呫呫追言前日之阙政与诽谤何异【行状】
　　彭汝砺
　　字器资饶州人举进士第一事神宗官至吏部尚书
　　故事进士第一人无入吏部选者公在选十年人以为淹而公处之澹如也
　　罢为馆阁校勘江西运判辞日复上疏论时事且言今不患无将顺之臣患无諌争之臣不患无敢为之臣患无敢言之臣神宗察其忠慰谕久之
　　以起居舍人召既至执政有问新旧之政者公曰政无彼此之辨一于是而已今所更大者取士及差役法行之而士民皆病未见其可执政不能屈
　　绍圣元年上初专听断召二三大臣条举熈宁元丰政事人人争献所闻公居之如不能言者或问之曰在前日则无言之者于今则人人而能言之矣以寳文阁待制知江州入辞上劳问甚宠曰卿非久别也问所欲言者公曰陛下今所复者其政不能无是非其人不能无贤不肖政唯其是则政无不善人唯其贤则人无不得矣【并曹内翰撰墓志】














　　宋名臣言行录后集巻十
　　钦定四库全书
　　宋名臣言行录后集巻十一
　　宋　朱子　纂集
　　范纯仁　忠宣公
　　字尧夫文正公之次子以恩补官中进士第相哲宗
　　文正公门下多延贤士如胡瑗孙复石介李觏之徒与公从游昼夜肄业置灯帐中夜分不寝后公贵夫人犹收其帐顶如墨色时以示子孙曰尔父少时勤学灯烟迹也
　　知襄城县伯兄久心疾公承事照管如孝子召编校秘阁书籍以兄病辞不赴富公责之曰台阁清资人岂易得小官出常调亦难事何必苦辞公曰富贵有命
　　襄城民素不事蚕织鲜有植桑者公患之因民有罪而情轻者使植桑于家多寡随其罪之轻重后按其所植荣茂与除罪自此人得其利公去民怀不忘至今号为著作林著作公宰县时官也
　　久旱不雨公度将来必阙食遂尽籍境内客舟召其主而谕之曰民将无食尔等商贩唯以五谷贮于佛寺中阙食时吾为汝主粜众贾从命运贩不停以至春首所蓄无虑十数万诸县饥独境内之民不知也
　　自陜西运副召还神宗问曰卿在陜西久主漕挽必精意边事城郭甲兵粮储如何对曰城郭粗完甲兵粗脩粮储粗备上愕然曰卿才能如此朕所倚頼而执事皆言粗何也公徐对曰粗者未精之辞如是足矣臣愿陛下无深留意于边事恐边臣观望要功生事结衅夷狄残害生灵耗竭财用縻费爵赏不惟为今日目前之害又将贻他时意外之忧愿陛下究孟子交邻之道修孔子来逺之德使好生之德洽于夷狄彼将爱戴陛下如父母虽其酋首桀骜欲侵侮我疆其徒亦不为之用也【并言行录】
　　为諌官前后为上言休兵省事节用富民进君子退小人爱人材申公论为急崇聚敛事苛刻亲防佞任偏听为戒大则廷论小则疏逹未听则连章累牍不茍止其于君子小人之际尤反复激切无所讳避上方鋭于求治又言道逺当驯致事大难速成人材不可遽求积不可顿革公雅与荆公厚善至是数言其以五霸富国强兵之术误惑人主失天下望【曽子开撰墓志】
　　环庆大饥帅守坐不职罢去以公代之公到庆州饿殍满路官无谷以赈恤公欲发常平封桩粟麦赈之州郡皆欲俟奏请得防而后散公曰人七日不食即死何可待报诸公但勿预吾寜独坐罪
　　公判留台时一时耆旧多在洛公与司马公皆好客而家贫相约为真率防脱粟一饭酒数行过从不间一日洛中夸以为胜事【行状】
　　除给事中时哲宗宣仁太后共政司马温公入相首改差役法公闻之谓人曰此事当熟讲而缓行不然滋为民病且宰相职在求人变法非所先也还朝力为温公言之温公有所建请公复言宰相当虚心以延众论不必谋自巳出谋自巳出则謟谀得乘间迎合而正士将巻怀退避公与温公虽同志及临事有所矫正类如此于是人皆服公平直【墓志】
　　温公欲令进士召朝官保任然后应举又更贡举法公曰举人难得朝士相知士族近京犹可寒逺之士尤不易矣兼今之朝士未必能过京官选人京官选人未必能如布衣徒令求举未必有益既欲不废文章则杂文四六之科不如设在众人场中不须别设一科也孟子恐不可轻黜犹六经之春秋矣温公从之
　　除兼侍讲公语人曰国之本在君君之本在心人君之学当正心诚意以仁为体使邪僻浮薄之説无自而入然后发号施令为宗庙社稷之福岂务章通句解以资口舌之辩哉及在经筵进讲必反覆开陈其説归于人君可用而后止
　　元祐三年有呉处厚者以蔡确题安州车盖亭诗来上以为谤讪宣仁太后得之怒曰蔡确以吾比武后当重谪吕汲公为左相不敢言忠宣乞薄确罪不从初议贬确新州忠宣谓汲公曰此路荆棘巳七八十年吾辈开之恐不自免汲公又不敢言忠宣因乞罢政【闻见录】
　　先是河北所科夫役许输钱免夫上下皆以为便公独忧曰民力自此愈困矣或曰每嵗差夫一丁费万钱今以七千免一丁又免百姓奔走执役之劳岂不便乎公曰每嵗差夫虽曰万钱然随身者不过三千又得一丁就食于官今免夫所出七千尽归于官矣民又俨然坐食于家盖力者身之所出钱者非民所有今舍其所有而征其所无民安得不病此一事富民不亲执役者以为便穷民有力而无钱者非所便也又况差夫必计其的确合用之数縦使所差倍其所役则力愈众民愈不劳矣今若出钱以免夫虽三分之二亦可以取十分免夫钱其无由致察又从来差夫不及五百里外今免夫钱无逺不届若遇掊克之吏则为民之害无甚于此【言行录】
　　宣仁寝疾宰辅入问后留忠宣曰卿父仲淹可谓忠臣在章献朝劝后尽母道在仁宗朝劝帝尽子道卿当似之【闻见录】
　　一日三省同登蘓辙独进上前论殿试策题因引汉昭变更武帝法度事哲宗怒曰安得以汉武比先帝辙再拜而退曰臣引用失当容臣待罪公奏曰汉武雄材大略史无贬辞又辙所论非异同正欲救巳行之言望陛下宣住蘓辙尚书右丞邓润甫越次言曰先帝法度为司马光蘓辙坏尽公曰不然法本无则当改上曰人谓秦皇汉武公奏蘓辙之所论事与时也非人也辙卒得罪去【仝上】
　　哲宗亲政吕汲公欲迁殿中侍御史杨畏为諌议大夫忠宣曰天子諌官当用正人杨畏不可用汲公方约畏为助谓忠宣曰岂以杨畏尝言公耶忠宣曰不知也盖上初召忠宣畏尝有言上不行忠宣故不知也忠宣因乞罢政上不许后杨畏首叛汲公凡可以害汲公者无所不至【闻见录】
　　公在相位凡荐引人材必以天下公议所荐士未尝知出于公公亦未尝示恩意于人人或谓公曰身为宰相岂可不牢笼天下士使知出于门下公曰但愿朝廷进用不失正人何必须使知出我门下邪【言行录】
　　公在随防一年州事毫髪必亲客至谈笑终日无倦色公素苦目疾忽全失其明因上表乞致仕章惇戒堂吏不得上葢惧公复有防陈终移上意遂贬公永州安置命下公怡然就道切戒子弟不得小有不平意曰不见是而无闷尔曹勉之人或谓公为近名公闻而叹曰七十之年两目俱防万里之行岂其欲哉但区区爱君之心不能自巳人若避好名之嫌则无为善之路矣【行状】
　　永州命下忠宣欣然而往每诸子怨章惇忠宣必怒止之江行赴贬所舟覆扶忠宣出衣尽湿頋语子曰此岂章惇为之哉至永州公之诸子闻韩维少师谪均州其子吿惇以少师执政日与司马公议论多不合得免行欲以忠宣与司马公议役法不同为言求归白公公曰吾用君实荐以至宰相同朝论事不合即可汝辈以为今日之言不可也有愧而生者不若无愧而死诸子遂止【闻见録】
　　公疾革精识不乱诸子侍侧口占遗表凡八事命门生李之仪次第之【闻见録】
　　表略云葢尝先天下而忧期不负圣人之学此先臣所以教子而微臣资以事君又曰若宣仁之诬谤未明致保佑之忧勤不显本权臣务快其私忿非泰陵实谓之当然以至未究流人之往愆悉以圣恩而特叙尚使存殁犹汚瑕疵又复未解疆之严防空帑藏之积有城必守得地难耕凡此数端愿留圣念【言行录】
　　公尝曰我平生所学唯得忠恕二字一生用不尽以至立朝事君接待僚友亲睦宗族未尝须臾离此也又戒子弟曰人虽至愚责人则明虽有聪明恕巳则昏尔曹但常以责人之心责已恕已之心恕人不患不到圣贤地位亲戚间有子弟请教于公公曰唯俭可以助亷唯恕可以成德其人书于座隅终身佩服【言行录】
　　公尝曰人材难得欲随事有用则缓急无以应手七年之病三年之艾非储之以待则如病者何故雅以人材为已任每有荐引必先公议及其至也内举有所不避其不可则人君所主亦必争【行状】
　　公教子弟曰六经圣人之事也知一字则行一字要须造次颠沛必于是则所谓有为者亦若是岂不在人耶
　　时西边儒帅有以威敌斥境请于公者手自荅曰大辂与柴车较逐鸾鳯与鸱枭争食连城与瓦砾相触君子与小人闘力不惟不能胜兼亦不可胜不惟不可胜虽胜亦非也【行状】
　　公摄帅成都程子将吿归既见曰先生何以告我子曰公尝言为将帅当使士卒视已如父母然后可用然乎公曰如何子曰公言是也然公为政不若是何也公曰可得闻与子曰旧帅新亡而公张乐大享将校于府门是教之视帅如父母乎曰亦疑其不可故使属官摄主之也子曰是尤不可也公与旧帅同僚也失同僚之义其过小属官于主帅其义重曰废享而颁之酒食如何曰无颁也武夫视酒食为重事弗颁则必思其所以而知事帅之义乃因事而教也公曰若从先生言而不来则不闻此矣其喜闻义如此【遗事】
　　科举取人不得间有得者自是豪杰之士因科举以进耳且资防得官与进士得官孰为优劣以进士为胜以资防为歉者此自后世流俗之论至使人耻受其父祖之泽而甘心工无益之习与孤寒之士角胜于场屋侥幸一第以为荣是何见识夫应举亦自寒士无禄不得巳借此进身耳如得巳何用应举范公最有见识然亦以资防与进士分优劣建言于有无出身人衔位上带左右字不可谓无所蔽也其言曰欲使公卿家子弟读书耳此意甚善但以应举得官者为读书而加奨焉则彼读书者应举得官而止耳岂真学道之人至如韩持国自是经国之材用为执政亦了得不可以其无出身便废其执政之材曰尧夫所别异者莫非此等人否曰执政不是合下便做亦自小官以次迁之如后来呉坦求等在绍圣中被驳了范博士以无出身故也彼自布衣中朝廷以学行赐之爵命至其宜为博士乃复以无出身夺之此何理也资防进士中俱有人惟其人用之加一右字亦自沮人为善【山语录】
　　绍圣初哲宗亲政用李清臣为中书侍郎范丞相纯臣与清臣论事不合范公求去帝不许范公坚辞帝不得巳除观文殿大学士判頴昌府召章惇为相未至清臣独当中书益觊幸相位复行免役青苖法除诸路常平使者惇至不能容以事中之清臣出知北京建中靖国初上皇即位用韩忠彦为相清臣为门下侍郎忠彦与清臣有防故忠彦惟清臣言是听清臣复用事范右丞纯礼忠彦所荐清臣罢之刘安世吕希纯皆忠彦所重清臣不使入朝外除安世帅定武希纯帅髙阳张舜民忠彦荐为諌大夫清臣出之帅真定其所出与外除及不使入朝者皆贤士清臣素所惮不可得而用者忠彦懦甚不能为之主曽布为右相用范致虚諌疏云河北三帅连衡恐非社稷之福刘安世吕希纯同日报罢清臣亦为布所防出知北京伯温常论绍圣建中靖国之初朝廷邪正治乱未定之际皆为一李清臣以私意幸相位坏之邪説既胜众小人并进清臣自亦不能立于朝矣使清臣在绍圣初同范丞相在建中靖国初同范右丞刘安世吕希纯张舜民以公议正论共济国事则朝廷无后日之祸而清臣亦得相位享美名矣此忠臣义士惜一时治乱之机为之流涕者也【闻见录】
　　公忧国爱君不以利害得丧贰其心刻意名节难进易退虽屡黜废志气弥励以为有文正之风焉其在朝廷专务奨进人材故天下善类视公用舍以为消长其论议平恕不为巳甚世谓使其言行于熙寜元丰时后必不至纷更尽申于元祐中必无绍圣大臣雠复之祸【墓志】
　　王存
　　字正仲润州人中进士第哲宗朝官至尚书左丞
　　初修起居注即乞复唐正观起居郎舍人职事执笔随宰相入殿上韪其言故事左右史虽日侍便殿而欲奏事必禀中书俟防公因对及之即诏左右史遇侍立许直前奏事遂着为令自公始也
　　官制行上尤慎用人公因请自熙寜以来有縁议论得辠或诖误被斥而情实纳忠非有大过者随材召擢以备官使语合上意自是收拔者甚众
　　公在政府时四方奏谳大辟刑部援比请贷而都省屡以无可矜恕却之公言此祖宗制也且有司援比欲生之朝廷破例欲杀之可乎
　　公平居恂恂不为诡激之行至有所守确不可夺议论平恕无所向背温公尝曰并驰万马中能驻足者其王存乎【并曽子开撰墓志】
　　蘓颂
　　字子容泉州人移徙润州中进士第相哲宗
　　知江寜府江寜县事毎有发敛府移追扰吏系缧于道公至则曰此令职也府何与焉每因治诉旁问邻里丁产多寡悉得其详一日召乡老更定户籍民有恡占不实者必曰汝家尚有某丁产何不自言相顾而惊无敢隐者一县以为神明
　　公请以获盗多寡立县令殿最法以为巡检县尉但能捕盗而不能使民不为盗能使民不为盗者县令也且州县物务嵗课稍亏官任有罚今良民罹夺剽之害而亲民官独不任责可乎【邹侍郎撰行状】
　　天下以为当然者谓之公论公论葢非强名乃天道也此道未尝废頋所在如何耳如唐虞三代与吾祖宗之时公论在上君相主之贤哲聚于朝不肖沉于下海内入于陶冶一归于正如晚周及东汉之余上之人不能主公论所用非其人于是乎清议在下而士知所尊畏耻为非义登其门者如龙从其死者如归致党锢之祸起视汉室为何等时也顷时王安石荐李定陈襄弹之未行间擢太子中允宋次道【敏求】封还辞头翌日辞职罢之又下次直李大临蘓子容相继封还更奏复下至于七入子容与大临俱落职奉朝请名誉赫然此乃祖宗德泽百余年养成风俗公论之不可屈如此与齐太史书崔杼弑其君杀三人而执笔如初者何异其后摄官修起居注章衡行之贤不肖于此可见要之公论不可一日废然在上则治在下则乱可以卜世也【元城语录】
　　充北朝生辰国信使在契丹遇冬至本朝厯先北朝一日北人问公孰是公曰厯家算术小异迟速不同谓如亥时节气当交则犹是今夕若逾数刻即属子时为明日矣或先或后各从本朝之厯可也北人以为然遂各以其日为节庆贺使还奏之上喜曰朕思之此最难处卿之所对极中事理【行状】
　　元丰初白马县民有被盗者畏贼不敢告投匿名书于县弓手甲得之而不识字以示门子乙乙为读之甲以其言捕获贼而乙争其功吏以为法禁匿名书而贼以此发不敢处之死而投匿名者当流为情轻法重皆当奏苏子容为开封尹方废滑州白马为邑上殿论贼可减死而投匿名者可免罪上曰此情虽极轻而告讦之风不可长乃杖而免之子容以谓贼不干巳者告捕而变主匿名本未足深过而先帝犹恐长吿讦之风此所谓忠厚之至然熙寜元丰之间每立一法如手实禁盐牛皮之类皆立重赏以劝吿讦者此当时小人所为非先帝本意时范祖禹在坐曰当书之实录【东坡集】
　　知沧州陛辞上曰朕每欲用卿輙为事夺岂非命邪然卿直道久而自明顿首谢兼语及偏亲留京师未能偕行上问卿母谁氏对曰故龙图直学士陈从易之女上曰是天圣间侍从邪对曰从易祥符中馆职巳而外迁久之因自广州罢还不蓄南物独载俸余见钱过岭仁宗闻之擢知制诰上曰其清节过于马援矣故谢表云悯臣之数竒多难特轸渊衷勉臣以直道自明屡形天语【谈训】
　　元丰中上曰欲修一书非卿不可以契丹通好八十余年盟誓聘使礼币仪式皆无所考防朕欲成一书但患迩来修书者迁延嵗月不肯早成公曰恐须一二年可矣上喜曰果然及书成赐名鲁卫信录奏篇上上读序引大喜曰正类序卦之文
　　公兼侍读奏言国朝典章大抵防袭唐旧史官所记善恶咸备乞诏史官学士采录新旧唐书中臣主所行日进数事以备圣览遂诏经筵官遇非讲读日进汉唐故事十条【行状】
　　公掌天官每选人改官京朝官使臣闗陞磨勘或以功过当陞降者吏洗垢求瑕故为稽滞公敇吏曰某官缘某事当防某处仍引合用条格具委无漏落状同上自是吏不得逞每诉者至必取案牍使自省阅诉者服乃退其不服公必往复诘难度可行行之茍有疑则为之奏请防建白都堂故士大夫受赐多而不得者亦以为无可憾【行状】
　　王禹玉元厚之诸公尝问曰公记之博以至国朝典故本末无遗日月不差用何术也公曰某每以一嵗中大事为目欲记当年事则不忘矣如某年改元其年有某事某年上即位其年上有某事某年立后若太子其年有某事某年命相其年有某事则记事之一法也后观太史公书是嵗孔子生是嵗孔子卒是嵗齐威防葵丘是嵗晋文始霸之类恐亦此意也元曰不然至于暗记经史黙咏诗书以至士大夫家世阀阅名讳婚姻无遗忘者又以何法乃真强记尔
　　公尝言吾每闻前辈善言则终身佩服少时闻计用章郎中为吏以循良称数典大郡政绩尤异因造请求异闻其可纪者曰人主不宜有所好有所好则腹心肝胆皆在人矣故好征战则孙武呉起之徒出而民残于干戈矣好刑名则韩非张汤之徒出而民苦于刻核矣好聚敛则桑羊皇镈之徒出而民困于掊克矣好顺从则张禹胡广之徒出而民于夸大矣岂惟人主学士大夫亦宜知之夫神龙腾骧岂可羁也然或豢养于人者谓其有嗜欲也
　　又尝言杨告谓吾曰尝爱韩非一言以谓土木偶人者耳鼻欲大口目欲小此言可以喻大夫土木偶人而鼻先小目先大人或非之则无以为也鼻大则可小目小则可大凡事皆然不厌于三思而熟虑也人皆以非为刻薄此言非忠厚之言哉
　　公在金华每进读至弭兵息民则必反覆条奏援引古今使上不忘弭兵息民之意以谓人主之聪明不可有所向有所向则偏偏则为患大矣当今守成之际应之以无心则天下无不治矣
　　公尝云吾平生未尝以私事干人主奏对惟义理之言故厯仕四朝中间虽谪不愧于观过而神考以谓直久而自明也
　　吕吉甫参政事使其亲友谓公曰子容吾乡里丈人行若从吾言执政可得也公笑而不荅
　　公云平生荐举不知防何人惟孟安序朝奉分寜人嵗以双井一斤为饷知吾无苞苴之馈也
　　公云人生在勤勤则不匮户枢不蠧流水不腐此其理也【并谈训】
　　宋名臣言行录后集巻十一
　　钦定四库全书
　　宋名臣言行录后集巻十二
　　宋　朱子　纂集
　　刘挚　忠肃公
　　字莘老永静军人登进士甲科相哲宗
　　荆公初秉政公除御史论率钱助役官自雇人略举十害时御史中丞杨绘亦上疏论新政并公章下司农寺司农条件诘难劾绘与公险诐欺诞中有向背有防分析公奏曰臣有言责采士民之説敷吿于陛下是臣之职也今有司驳奏据令分析是使之较是非争胜负交口相直无乃辱陛下耳目之任哉所谓向背则臣所向者义所背者利所向者君父所背者权臣愿以臣章并司农奏宣示百官考定当否如臣言有取幸早施行若稍涉欺罔甘就窜逐奏入不报复上疏曰陛下夙夜励精以亲庶政天下未至于治安者谁致之耶二三年间开阖动摇无一物得安其所者盖自青苖之议起而天下始有聚敛之疑青苖之议未允而均输之法行均输之法方扰而边鄙之谋动边鄙之祸未艾而助役之事兴其间又求水利也又淤田也又省并州县也其议财则市井屠贩之人皆召而登政事堂其征利则下至厯日而官自鬻之推此而往不可究言至于轻用名器淆混贤否忠厚老成者摈之为无能侠少儇辨者取之为可用守道忧国者谓之流俗败常害民者谓之通变今三边创痍流溃未定河北大旱诸路大水民劳财乏县官减耗圣上忧勤念治之时而政事如此皆大臣误陛下而大臣所用者误大臣也居数日罢御史贬衡州
　　公在南都幕府防司农寺行新令尽斥卖天下祠庙依坊河渡法收浄利南都阏伯庙嵗为钱四十六贯微子庙十二贯公往见留守张公方平曰独不能为朝廷言之耶张公矍然因托公为奏曰阏伯迁于商丘主祀大火火为国家盛德所乘厯世尊为大祀微子宋始封之君开国此地本朝受命建号所因又有双庙者唐张巡许逺孤城死贼能捍大患今若令承买小人规利冗防渎慢何所不为嵗收微细实损大体欲望详酌留此三庙以慰邦人崇奉之意神宗即日批曰辱国渎神此为甚者速令行下更不施行
　　哲宗嗣位公复任言责上疏曰陛下春秋鼎盛在所资养愿选忠信孝悌淳茂老成之人以充劝讲进读之任便殿燕坐时赐廷对执经诵读以广睿智
　　公与同列奏事因论人材大槩公奏曰人材难得臣尝厯观士大夫间能否不一性忠实而有才识上也才虽不髙而忠实有守次也有才而难保可借以集事又其次也怀邪观望随势改变此小人终不可用
　　公教子孙先行实后文艺每曰士当以器识为先一号为文人无足观矣【并门人刘仿撰行实】
　　公自青社罢职知黄州又分司徙蕲州语诸子曰上用章丞相吾势当得罪若章君顾国事不迁怒百姓但责吾曹死无所恨苐恐意在报复法令益峻奈天下何忧形于色初无一言及迁谪也【刘大諌序公文集】
　　王岩叟
　　字彦霖大名人举明经事哲宗官至签枢
　　近臣被诏荐御史意属公而未及识或谓公曰可一往见之公笑曰此所谓呈身御史也卒不见【墓志】
　　除监察御史即上书论社稷安危之计在从諌用贤不可以小利失民心
　　元祜元年迁左司諌一日并命执政其间有不协士望者公方权给事中即缴録黄并以諌职上疏既而命复下者再遂不由门下省以出公请对言益切退就閤门复上疏云臣为諌官既当言承乏给事又当驳非臣好为髙论喜忤大臣且命令斜出尤损纪纲凡八上章命竟寝
　　九月除侍御史左右正言久阙公上疏愿诏补諌臣无令久虚其职
　　凡京城偷者所聚谓之大房多在僻逺每区容数十百人公密令掩捕毁彻随情处决遂以无盗居民开戸而寝供备库使曹读以其物产贸易万缗市侩稽违逾年止输其半读尽力无可頼一日开户外有钱声偿数皆足读怪念之询其由乃曰王公今日知府矣
　　拜枢密直学士佥书枢密院事公逊谢而进曰陛下听政以来纳諌从善务合人心所以朝廷清明天下安静愿信之勿疑守之勿失则宗社千万世之福也用人之际望更加审察邪正难辨辨之少差治乱所系又少进曰陛下今日进圣学者正欲理防邪正两字正人在朝则朝廷安人君无过举天下平治邪人一进则朝廷便有不安之象非谓一人便能如此乃其类应之者众上下防蔽人主无由得知不觉养成祸患尔二圣深然之公又进曰或闻有以君子小人参用之説吿陛下者不知果有之否此乃欲深误陛下也自古君子小人无参用之理圣人唯説君子在内小人在外则成泰小人在内君子在外则成否君子既进小人不能与君子同事自然不得亲近小人既进君子不肯与小人争进自然稍稍引去君子与小人竞进则危乱之机也此际不可不察幸陛下常用心于此【并墓志张芸叟撰】
　　因侍讲筵奏曰陛下退朝无事不知何以消日应曰看文字对曰陛下以读书为乐天下幸甚大抵圣贤之学非造次可成须在积累积累之要在专与勤屏絶他好始可谓之专久而不倦始可谓之勤四字是积学之要愿陛下特留圣意【系年录】
　　迩英进读寳训至节费公曰凡言节用非谓偶节一事便能有济要当每事以节俭为意则积久累日国用自饶【墓志】
　　刘安世　元城先生
　　字器之大名人中进士第事神宗哲宗官至左諌议大夫
　　公与温公为同年契因遂从学于温公熙寜一年举进士不就选径归洛温公曰何为不仕公以漆雕开吾斯未能信之语以对温公説复从学者数年一日避席问尽心行已之要可以终身行之者温公曰其诚乎吾平生力行之未尝须臾离也故立朝行巳俯仰无媿尔公问行之何先温公曰自不妄语始自是拳拳勿失终身行之【言行录】
　　刘安世从温公学与公休同业凡一四日一往以所习所疑质焉公欣然吿之无倦意凡五年得一语曰诚安世问其目公喜曰此问甚善当自不妄语入余初甚易之及退而自隠括日之所行与凡所言自相掣肘矛盾者多矣力行七年而后成自此言行一致表里相应遇事坦然常有余裕
　　温公言安世平生只是一个诚字更扑不破诚是天道思诚是人道天人无两个道理因举左右手顾之笑曰只为有这躯殻故假思以通之耳及其成功一也安世自从十五嵗以后便知有这个道理也曽事事着力毕竟不是只有个诚字纵横妙用无防不通以此杜门独立其乐无穷恁怎生也动安世不得【道防录云】
　　温公荐充馆职因谓公曰知所以相荐否公曰获从公游旧矣温公曰非也光居闲足下时节问讯不絶光位政府足下独无书此光之所以相荐也
　　擢右正言是时差除颇多政府亲戚公言祖宗以来执政大臣亲戚子弟未尝敢受内外华要之职自王安石秉政以后尽废累圣之制专用亲党务快私意数年间防耻扫地今庙堂之上犹习故态厯疏太师平章军国重事彦博司空平章军国事公着左仆射大防右仆射纯仁门下侍郎固左丞存右丞宗愈堂除子弟亲戚凡数十人且曰中书侍郎挚未见所引私亲而依违其间不能紏正雷同循黙岂得无罪愿出臣此章徧示三省俾自此以往厉精更始【并言行录】
　　防知汉阳军呉处厚上蔡确安州所为谤诗公即论奏曰确诗十篇多涉讥讪而二篇尤甚借唐为喻谤讪君亲至于沧海扬波之语其所包藏尤为悖逆葢自谓齿髪方盛足以有为意在他日时事变易徼幸复用摅泄祸心此而可舍国法废矣已而蔡确责授光禄卿分司南京公与梁焘同上疏力争以为责命太轻未厌舆议疏十余上始窜确于新州
　　蔡确虽贬尚与章惇等自谓有定防功创造语言恐胁贵近公复言蔡确黄履邢恕章惇四人者在元丰之末号为死党惇确执政倡之于内履为中丞与其僚属和之于外恕立其间往来传送天下之事在其掌握圣上嗣位此实太皇太后圣虑深逺为宗庙社稷无穷之计彼四人者乃敢贪天之功以为已力伏望明正四凶之罪布吿天下除蔡确近巳贬窜外所有章惇黄履邢恕欲乞并行逐之逺方终身不齿由是三人亦皆得罪
　　迁起居舍人兼司諌公偶为家人雇乳母牙媪以谓无有诘其故因言内降指挥见求乳母公怒曰汝何敢尔妄言且今上犹未纳后安得有此媪云内东门司开封府录实预其事公与府录有契因折简问之答如所闻即上疏言前世之主鲜有不以声色为累至于近之太早御之无节则又不能保固真元增益夀考圣贤所戒可为寒心且世俗间粗有百金之产犹知爱其子孙以为嗣续之托而况国朝百三十年之太平六圣忧勤积累之业陛下继而有之可不自爱自重以为宗庙社稷无穷之计乎若陛下实未尝为则臣之所言犹不失諌官之职万一有之则臣之进説巳是后时惟冀陛下爱身进徳留意问学清心寡欲增厚福基宣仁后初不知因公言始穷诘其事乃知雇乳母者为刘氏也后怒而挞之由是刘深以怨公
　　自崇庆埀帘复祖宗旧政温公既薨之后荆公之徒多为飞语以动摇在位诱之以利胁之以祸无所不至大臣多首鼠两端为自全计吕范二相尤畏之欲用其党以平旧怨谓之调停差除之际公与梁焘朱光庭每极力争论吕公病之因荐熙丰旧人邓温伯为翰林承防意言官必争因以逐之公言温伯熙寜中王安石吕惠卿更相倾防温伯始终反覆出入两党又附蔡确为之草制称其有定防之功乞行罢黜疏累上不报即引疾在告陈乞宫观乃除集贤修撰提举西京崇福宫
　　公徧厯言路正色立朝知无不言言无不尽每以辨是非邪正为先进君子退小人为急其面折廷争至雷霆之怒赫然则执简却立伺天威稍霁复前极论一时奏对且前且却者或至四五殿廷观者皆汗缩竦听目之曰殿上虎
　　宣仁后晏驾吕丞相使陵下范纯仁奏乞除执政即用李清臣为中书侍郎邓温伯为尚书右丞时大臣卒用调停之説遂有李邓之除二人皆熙丰之党屡见攻于元祐乃以先朝事激怒上意防廷防进士李邓撰防题厯诋元祐之政有复新法之意从而中伤元祐诸人公乃出镇常山未防元丰旧人悉皆收召遂相章惇言者以公顷言蔡确落职知南安军而吕丞相亦不免逺窜乃深媿于公其后范丞相门人状范公之行曰使其言行于熙丰时后必不至纷更尽申于元祐中必无绍圣大臣复雠之祸或以此问公公曰微仲尧夫不知君子小人势不两立如冰炭故开幸门延入李邓排去正人易若反掌调停之説果何益乎昔温公为相日葢知其后必有反覆之祸然救生民之患如救焚拯溺犹恐不及何暇更顾异日一身之患哉世以公为知言【并言行录】
　　绍圣初党祸起器之尤为章惇蔡卞所忌逺谪岭外盛夏奉老母以行途人皆怜之器之不屈也一日行山中扶其母篮舁憇树有大蛇冉冉而至草木皆披靡担夫惊走器之不动也蛇若相向者久之乃去村民罗拜器之曰官异人也蛇吾山之神见官喜相迎耳官行无恙乎温公门下士多矣如安世所守凛然死生祸福不变葢其平生喜读孟子故刚大不枉之气似之【闻见録】
　　惇卞用事必欲致公于死故方窜广东则移广西既抵广西则复徙广东凡二广间逺恶州军无所不至人皆谓公必死然七年之间未尝一日病年防八十坚悍不衰此非人力所及殆天相也或问何以至此曰诚而巳
　　先是文及甫持防在河阳邢恕在怀州及甫以刘丞相挚任中司日尝弹罢其左司郎啣怨不巳以书抵恕曰及改月遂除毕禫祭当外补入朝之计未可必当涂猜忌于鹰扬者益深其徒实繁司马昭之心路人所知也又济之以粉昆朋类错立必欲以眇躬为甘心快意之地绍圣末蔡确子谓受防于翰林学士蔡京且迎合大臣乃上书引及甫为证讼刘丞相等诬防其父谋危社稷朝廷骇之委京究问置狱于同文馆遂逮及甫就吏及甫称鹰扬谓其父潞公也当涂者谓刘挚也其徒实繁者谓梁焘王岩叟刘安世孙升韩川之类也司马昭之心路人所知者缘挚窜斥顾命宰相蔡确是时国势甚危疑挚有倾摇之心意在不测如司马昭废辱之事也粉昆朋类者粉谓王岩叟面白如粉昆谓梁焘字贶之以贶为兄以兄为昆也欲以眇躬为甘心快意之地可为寒心者眇躬谓主上挚既怀无君之心有动摇不逞之意前巳甘心于蔡确辈今欲快意于主上是欲以主上为甘心快意之地有忧国之心者为可寒心也问有何照据则曰先父屏人説来即无的确照据时刘丞相王彦霖巳物故然而其谋本出于蔡京故京犹乞上殿亲冩劄争论不巳三省言蔡京奏挚等逆心则其一时党附显著之人同恶相济岂得无之如刘安世常论禁中雇乳母事谓陛下巳亲女宠又论不御经筵陛下巳惑酒色诬罔圣躬形于章疏者果何心也今挚贬死废及子孙而安世不问罪罚殊科如此臣不知其説也诏刘安世移梅州安置公时执防不候服阕赴贬所时公在贬所有土豪缘进纳以入仕者因持厚赀入京以求见惇犀珠磊落贿及仆久之不得见其人直以能杀公意逹之惇乃见之不数日荐上殿自选人改秩除本路转运判官其人飞驭径驱至公贬所郡将遣其客来劝公治后事涕泣以言公色不动留客饮酒谈笑自若俄报运使距郡城二十余里翌日当至家人闻之益号泣不食且治公身后事而公饮食起居如平常曾无少异至夜半伺公则酣寝鼻息如雷忽闻钟动上下惊曰钟声何太早也黎明问之鸣钟者乃运判一夕呕血而毙矣明日有客唁者曰若人不死则公未可知矣然公亦无喜色于是见公处死不乱如此【并言行录】
　　公曰安世除諌官三日有大除拜安世便入文字凡二十四章又论章惇十九章及得罪惇必欲见杀人言春循梅新与死为隣髙窦雷化説着也怕八州恶地安世厯徧七州【道防录】
　　建中间公与苏子瞻自岭外同归至宣和间内侍梁师成得幸贵震一时虽蔡京童贯皆出其下师成令呉可自京师来宋欲钩致公引以大用且以书抵公可至三日然后敢出之且道所以来之意大槩以诸孙求仕为言以动公公谢曰吾若为子孙计则不至是矣且吾废斥防三十年未尝有一防墨与当朝权贵吾欲为元祐完人不可破戒乃还其书而不答人皆为公危之而公自若也【言行录】
　　先生曰金陵有三不足之説闻之乎仆曰未闻先生曰金陵用事同朝起而攻之金陵辟众论进言于上曰天变不足畏祖宗不足法人言不足恤此三句非独为赵氏祸乃为万世祸也先生尝云人主之势天下无能敌者或有过举人臣欲囘之必思有大于此者巴揽之庶防可囘也今乃教人主使不畏天变不法祖宗不恤人言则何事不可为也【马永卿编语录】
　　先生曰金陵亦非常人其粗行与老先生略同其质朴俭素终身好学不以官职为意是所同也但学有邪正各欲行其所学者尔而诸人輙溢恶此人主所以不信而天下之士至今疑之以其言不公故愈毁之而愈不信也故攻金陵者只宜言其学乖僻用之必乱天下则人主必信若以为以财利结人主如桑洪羊禁人言以固位如李林甫奸邪如卢大佞如王莾则人主不信矣葢以其人素有德行而天下之人素尊之而人主夷攷之无是事则与夫毁之之言亦不信矣此进言者之大戒【语录】
　　器之尝谓予言当官处事须权轻重务合道理毋使偏重可也夫是之谓中因言元祐间尝谒见冯当世当世言熙寜初与陈旸叔吕寳臣同任枢密叔聪明少比遇事之来迎刃而解而吕寳臣尤善秤停事毎事之来必秤停轻重令得所而后巳也事经寳臣处者人情事理无不允当器之因极言秤停二字最吾辈当今所宜致力【童防训】
　　器之云安世初登第与二同年谒李若谷参政三人同起身请教李曰若谷自守官以来常持四字曰勤谨和缓其间一后生应声曰勤谨和既闻命矣缓之一字某所未闻李正色曰何尝教贤缓不及事来且道世间甚事不因忙错了【吕氏杂録】
　　公自宣和元日以后谢絶賔客四方书问皆不啓封家事无巨细悉不问夏六月丙午忽大风飞瓦骤雨如注雷电昼晦于公正寝人皆骇惧而走及雨止辨色公巳终矣闻者咸异焉及杨中立以文吊之曰刼火洞然不烬惟玉搢绅往往传诵以为切当公在宋杜门屏迹不妄交游人罕见其面然田夫野叟市井细民以谓若过南京不见刘待制如过泗州不见大圣及公殁耆老士庶妇人女子持薫剂诵佛经而哭公者日数千人后二年虏人驱坟戸发棺见公顔貎如生咸惊曰必异人也一无所动葢棺而去【言行录】
　　昔有与苏子瞻论元祐人材者至公则曰器之真铁汉不可及也











　　宋名臣言行录后集巻十二
<史部,传记类,总录之属,宋名臣言行录>
　　钦定四库全书
　　宋名臣言行录后集巻十三
　　宋　朱子　纂集
　　范祖禹
　　字淳甫成都人中进士第事神宗哲宗先尝为太史着唐鉴官至内翰
　　公未生河南郡太君梦一伟丈夫披金甲而至寝室曰吾故汉将军邓禹也既寤犹见之是日公生遂以为名初字梦得温公以传称邓仲华笃行淳备改字淳甫故称淳甫【家传】
　　熙寜三年温公修厯代君臣事迹辟公同编修又辟刘攽刘恕及温公归洛诏听以其属自随而二公在官所独公在洛温公专以书局事属之故公于此书致力尤多【同上】
　　除正言客有言于温公以公在言路必能协济温公正色曰子谓淳甫见光有过不言乎殆不然也【遗事】
　　公在书局分职唐史考其成败治乱得失之迹撮其机要论次成书名曰唐鉴元祐元年上奏进其书【家传】
　　元祐中客有见伊川先生者几案无他书唯印行唐鉴一部先生谓客曰近方见此书自三代以后无此议论崇寜中冲见栾城先生于頴昌先生曰老来不欲泛观他书近日且看唐鉴【遗事】
　　元祐初伊川除崇政殿説书时公为著作佐郎伊川谓温公曰经筵若得范淳夫来尤好温公曰他巳修史朝廷自擢用矣伊川曰不谓如此但经筵须要他温公问何故伊川曰颐自度乏温润之气淳夫色温而气和尤可以开陈是非导人主之意其后除侍讲
　　朝廷既相温公申公诏起蜀公蜀公以书问于公公谓不当起蜀公得书大喜曰是吾心也吾所欲为者君实巳为之矣何用复出又与亲旧书云比亦欲出而二即劝止遂巳
　　冬大寒禁中出钱十万贯以赐贫民公言朝廷自嘉祐巳前诸路皆有广惠仓以救恤孤贫京师有东西福田院以收养大小废疾至嘉祐八年增置城南北福田院共为四院此乃古之遗法也臣以为宜于四福院增葢官屋以处贫民不限人数委左右厢提举使臣预设方略救济不必专散以钱计其存活死损以为殿最其天下广惠仓宜更举行令官吏用心赈恤须要实惠及民上纳用焉
　　讲读论语毕赐宴于东宫赐御书唐人诗各一首公表谢曰臣愿陛下笃志学问亦如好书益进道德皆如游艺又赋诗以献退而节尚书论语孝经要切之语训戒之言得一百十九事名曰三经要语进之
　　是夏权住进讲公上疏曰陛下今日学与不学系天下他日之治乱臣不敢不尽言之陛下如好学则天下之君子欣慕愿立于朝以直道事陛下辅助德业而致太平矣陛下如不好学则天下之小人皆动其心欲立于朝以邪謟事陛下窃取富贵而专权利矣君子专于为义小人专于为利君子之得位欲行其所学也小人之得位将济其所欲也用君子则治用小人则乱君子与小人皆在陛下心之所召也凡人之进学莫不在于年少之时陛下数年之后虽欲勤于问学恐不得如今日之专也
　　蔡确既贬公上言圣人之道不过得中天下之事不可极意用刑寜失之寛不可失之急寜失之略不可失之详偏见异论者皆以为党确而逐之臣恐刑罚失中人情不安矣
　　范忠宣之罢公尝论列客有谓忠宣曰淳夫亦有言何也忠宣曰使纯仁在言路见宰相政事如此亦岂可黙也
　　禁中下开封覔乳母十人公在告闻之即上疏曰陛下未建中宫而先近幸左右好色伐性伤于太早陛下承天地宗庙社稷之重守祖宗百三十年基业为亿兆之父母岂可不爱惜圣体哉又上疏皇太后曰千金之家有十三嵗之子犹不肯使近女色而况乎万乘之主乎陛下爱子孙而不留意于此非爱子孙之道也譬如美木方长正当封植培壅以待其蔽日凌云若戕伐其根岂不害哉
　　有诏选后并令侍从礼官讲求礼制公上疏言四事一曰族姓二曰女徳三曰隆礼四曰博议又与诸公讨论讲议约先王之礼参酌其宜为礼上之及中宫初建又解家人卦以献
　　尝采集帝王学问及祖宗讲读故事为帝学八巻上之秘书监王钦臣奏差真靖大师陈景元校黄本道书公封还之以谓诸子百家神仙道释葢以备篇籍异闻以示藏书之富本非有益于治道不必使方外之士雠校以崇长异学也昔王安石使其门僧智缘随王韶诱説木征时人谓之安抚太师今乃有校书道士人必谓之编校太师矣事虽至微实损国体遂罢其命
　　元祐七年迩英阁对公奏臣伏观仁宗在位四十二年丰功盛徳固不得而名言所可见者其事有五畏天爱民奉宗庙好学纳諌仁宗行五者于天下所以为仁也然仁宗每因事示人好恶皇祐中杨安国讲直哉史鱼邦有道如矢邦无道如矢君子哉伯玉邦有道则仕邦无道则巻而怀之仁宗曰伯玉信君子矣然不若史鱼之直据孔子所言则史鱼不若伯玉之为君子仁宗之言仁君之言也人君欲臣下切直故言伯玉不如史鱼以开臣下切直之路由是天下知仁宗好直不好佞此圣人大徳也愿陛下以此为法昭示所好以慰羣望上然之
　　公劝上畏天爱民修身纳諌稽法祖宗而专引仁宗行事以为故实又采集仁宗圣政数百事为仁宗训典六巻以献在经筵据经守正献纳尤多讲尚书内作色荒外作禽荒甘酒嗜音峻宇雕墙有一于此未或不亡讲毕再诵此六句却立云愿陛下留意哲宗首肯者再三然后退就位讲孟子今之乐犹古之乐孟子之心切于救民故劝齐王与民同乐而谓今之乐犹古之乐然世俗之乐郑衞淫哇之声非古先王之法岂可荐上帝配祖考降天神出地只也今乐古乐如君子小人之不可同邪正之不可并如必欲以礼乐治天下国家则当如孔子答顔渊之言孔子所言者为邦之正道孟子所言者救世之急务此所以不同讲公刘好货太王好色曰孟子以王好货劝以当如公刘与民同利以王好色劝以当如太王与民同欲然臣窃谓公刘非好货乃是厚民太王非好色乃是正家人君不可好货亦不可好色好货则贪而害民好色则荒而害政孟子事中才以下之君故其言如此
　　东坡尝曰淳夫讲説为今第一言简而当无一冗字长语义理明白而成文粲然得讲师三昧也
　　公诘朝当讲前一夕正衣冠俨然如在上前命子弟侍坐先案讲其説平时温温其语若不出诸口及当讲开列古义仍参之时事及近代本朝典故以为戒劝其音琅琅然闻者兴起讲王制巡狩柴望之礼曰古之人多因燔柴望秩之説乃附防为封禅之事或以求神僊或以祈福或以吿太平成功皆秦汉之侈心非古者巡狩省方之义为人臣凡有劝人主封禅者皆佞臣也【李廌师友谈记】
　　陈衍初管当御药院公为諌议僦居城西白家巷东邻陈衍园也衍每至园中不敢髙声谓同列曰范諌议一言到上前吾辈不知死所矣
　　太皇太后登遐公言太后新弃天下陛下初揽庶政乃宋室隆替之时社禝安危之基天下治乱之端生民休戚之始君子小人消长进退之际天命人心去就离合之时不可不慎也太皇太后内定大防拥立陛下听政之初诏令所下百姓呼舞至公无私焦刻劳苦专心一意保佑陛下斥逐奸邪裁抑侥幸九年之间始终如一故虽徳泽深厚结于百姓而小人怨者亦不少矣今必有小人进言曰太后不当改先帝之政逐先帝之臣此乃离间之言不可不察也当陛下即位之初中外臣民上书言政令不便者以万数太后因天下人心之欲改与陛下司改之非以巳之私意而改也既改其法则作法之人及主其法者有罪当逐陛下与太后亦以众言而逐之其所逐者皆上负先帝下负万民天下之所雠疾而欲去之者也不如此则天下不安尔惟陛下清心照理辨察是非有以此言惑圣听者宜明正其罪付之典刑此等既上误先帝欲复误陛下天下之事岂堪小人再坏邪初公与苏公约皆上章论列苏公巳具草见公之章遂附名同奏因谓公曰公之文经世之文也轼于朝廷文字失于过当不若公之言皆可行也公又上疏曰陛下嗣位幸頼太后以大公至正为心罢王安石惠卿等所造新法而行祖宗旧政故社稷危而复安人心离而后合乃至契丹主亦与宰相议曰南朝行仁宗故事可饬燕京留守使戒边吏守约束无生事夫以夷狄之情如此则中国人心可知矣太后为陛下立太平之基巳有成效臣愿陛下守之以静无所改为恭己以临之虚心以处之
　　有防召内臣十余人公上疏言陛下初政未尝行一美政访一贤人而先进用内臣如此众多之口必谓陛下私于近习臣窃惜之不报
　　绍圣三年徙贺州谪词云朕于庶言无不嘉纳至于以讦为直以无为有则在所不赦公云吾论事多矣皆可以为罪也亦不知所坐何事后乃知坐向言乳媪事惇卞以谓上疏太母所以离间哲宗也然公先上皇帝疏后数日乃上太母疏止是劝上以爱身修徳太母以保防上躬而巳
　　公每诵董仲舒正其谊不谋其利明其道不计其功曰君子行己立朝正当如此若夫成功则天也
　　公言旧年子弟赴官有乞书于蜀公者公不许曰仕宦不可广求人知受恩多则难立朝矣
　　东坡好戏谑语言或稍过公必戒之东坡每与人戏必祝曰勿令范十三知公旧行第十三也【并遗事】
　　哲宗即位宣仁后埀同听政羣贤毕集于朝专以忠厚不扰为治和戎偃武爱民重谷庶防嘉祐之风矣然虽贤者不免以类相从故当时有洛党川党朔党之号洛党者以程正叔为领袖朱光庭贾易为羽翼川党者以苏子瞻为领袖吕陶等为羽翼朔党者以刘挚梁焘王岩叟刘安世为领袖羽翼尤众诸党相攻不巳正叔多用古礼子瞻谓其不近人情如王介甫深嫉之或加玩侮故朱光庭贾易不平皆以谤讪诬子瞻执政两平之是时既退元丰大臣于散地皆啣怨刻骨隂伺间隙而诸贤不悟自分党相毁至绍圣初章惇为相同以为元祐党尽窜岭海之外可哀也吕微仲秦人戅直无党范淳夫蜀人师温公不立党亦不免窜逐以死尤可哀也【闻见录】
　　邹浩　吏部侍郎
　　字志完常州晋陵人中进士第厯扬州颖昌府教授元祐七年除太学博士出为襄州教授元符元年召对除右正言明年除名勒停羁管新州徽宗即位复宣徳郎添监袁州酒税除右正言迁右司諌起居舍人明年除中书舍人迁吏部侍郎除寳文阁待制知江寜府寻改知杭州未赴责授衡州别驾永州安置明年除名勒停昭州居住崇寜四年移汉阳军居住五年复承奉郎遂归常州大观四年复直龙图阁政和元年卒年五十二
　　道乡邹公自少以道学行义知名于时其为人也和顺积中而英华发外望之睟然见于顔面不问知其为仁人君子也其遇事接物犹虚舟然而坚挺之姿如精金良玉不可磨磷元符中用侍臣之荐擢居諌垣从人望也是时哲宗皇帝励精求治用贤如不及一见即以公辅期之嘉言入告无不从者适中宫虚位之久大臣欲自结于嬖昵为保位之谋迎意媚合不以正公力言之以为公议不允忤上防奸谀之徒恶其害巳相与协力挤之于防阱之中又下石焉皆是也公之章留中不下乃伪为之加以诋诬不实之语如取他人之子而杀其母之类流布中外欲天下闻之真若有罪者其为谋深矣虽有端人正士无敢为公辨明者公既死迨今二十余年昔之奸朋凋防略尽而正论行焉真伪是非始有在矣绍兴三年其子柄集公之奏议一编属余为叙余于公非一朝燕游之好也知公为尤详其事之本末皆余所亲闻见者故详着之以昭示来世庶乎使小人知君子之为善终不可诬也公之将亡余适还自京师闻公疾革未及弛担即驰往省之见其薾然仅存余息然语不及私犹以国事为问葢其平生以天下之重为巳任至埀絶而不忘也每追念及之怆然不能释呜呼世道防久矣不复有斯人也【山集邹公奏议集序】
　　张绎曰邹浩以极諌得罪世疑其卖直也先生曰君子之于人也当于有过中求无过不当于无过中求有过【程氏遗书】
　　志完修洁有志行记览该总援茟数千言立就斯可畏者然自视如未足士有一善无贵贱必与之交无逺迩必欲收而取之【正言姿】
　　志完云圣人之道备于六经六经千门万户何从而入大要在中庸一篇其要在慎独而巳俱于十二时中看自家一念从何处起即防检不放过便见工力【胡氏传家录】
　　田昼者字承君阳翟人故枢密宣简公侄也人物雄伟议论慷慨俱有前辈之风邹浩志完教授頴昌与承君游相乐也志完性懦因得承君故遇事輙自激厉元符间承君监京城门志完除言官遣客见承君以测其意客问承君近读何书承君曰吾作墨子诗有知君既得云梯后应悔当年泣染丝之句为志完发也客言于志完志完折简谢曰承君辞甚苦因约相见承君取告见之问志完曰平生与君相许者何如今君为何官志完愧谢曰上遇羣臣未尝假以辞色独于浩若相喜者今天下事故不胜言意欲使上益相信而后言贵有益也承君许之既而朋党之祸大起时事日变更承君谢病归阳翟田舎一日报立刘氏为皇后承君谓人曰志完不言可以絶交矣又一日志完以书约承君防頴昌中涂承君喜甚亟往志完具言諌立皇后时浩之言戅矣上初不怒也浩因奏曰臣即死不复望清光矣下殿拜辞以去至殿门望上犹未兴凝然若有所思也明日浩乃得罪留三日临别志完出涕承君正责曰使志完隠黙官京师遇寒疾不汗五日死矣岂独岭海之外能死人哉愿君无以此举自满士所当为者未止此也志完茫然自失叹息曰君之赠我厚矣乃别去建中靖国初承君入为太宗正丞宰相曽布欲收置门下不能屈除提举常平亦辞请知淮阳军以去吏民畏爱之嵗大疾承君日自挟毉戸问病者药之良勤得疾而卒【闻见录】
　　陈瓘　忠肃公
　　字中南劎州人中进士甲科事神宗哲宗徽宗位至监察御史
　　公为越州佥判蔡卞为帅待公甚厚初卞尝为公语张怀素道术通神虽飞禽走兽能呼遣之至言孔子诛少正夘彼尝諌以为太早汉楚成臯相持彼屡登髙观战不知其嵗数殆非世间人也公每窃笑之及将往四明而怀素且来防稽卞留少俟公不为止曰子不语怪力乱神以不可训也斯近怪矣州牧既甚信重士大夫又相謟合下民视之从风而靡使真有道者固不愿此不然不识之未为不幸也后二十年怀素败多引名士或欲因是染公竟以寻求无迹而止非公素论守正则不免于罗织矣
　　绍圣初章申公以宰相召道过山阳公随众谒之章素闻公名独请登舟共载而行访以当世之务公曰请以所乘舟为喻乘舟偏重其可行乎移左置右其偏一也明此则可行矣章黙然未答公复曰上方虚心以待公公必有以副上意者敢问将欲施行之叙以何事为先何事为后何事当缓何事当急谁为君子谁为小人谅有素定之论章竚思良久曰司马光奸邪所当先辨无急于此公曰相公误矣此犹欲平舟势而移左以置右也果然将失天下之望矣章厉色视公曰光辅母后独宰政柄不纂绍先烈肆意大改成绪悮国如此非奸邪而何公曰不察其心而疑其迹则不为无罪若遂以为奸邪而欲大改其巳行则悮国益甚矣乃为之极论熙丰元祐之事以为元丰之政多异熙寜则先志固巳变而行之温公不明先志而用母改子之説行之太遽所以纷纷至于今日为今之计唯当絶臣下之私情融祖宗之善意消朋党持中道庶乎可以救若又以熙丰元祐为説无以厌服公论恐纷纷未艾也辞辩渊源议论劲正章虽忤意亦颇惊异遂有兼取元祐之语留公共饭而别章到阙召公为太学博士公闻其与蔡卞方合知必害于正论遂以防嫁为辞久乃赴官于是三年不迁
　　公为太学博士薛昂林自之徒为正录皆蔡卞之党也竞推尊荆公而挤排元祐禁戒士人不得习元祐学术卞方议毁资治通鉴板公闻之因防士题特引序文以明神考有训于是林自骇异而谓公曰此岂神考亲制邪公曰谁言其非也自又曰亦神考少年之文尔公曰圣人之学得于天性有始有卒岂有少长之异自辞屈愧歉遽以告卞卞乃密令学中置板髙阁不复敢议毁矣
　　尝为别试所主文林自谓蔡卞曰闻陈瓘欲尽取史学而黜通经之士意欲沮坏国是而动摇荆公之学也卞既积怒谋因此害公而遂禁絶史学计画巳定唯候公所取士求疵立説而行之公固预料其如此乃于前五名悉取谈经及纯用王氏之学者卞无以发然五名之下往往皆博洽稽古之士也公尝曰当时若无矫揉则势必相激史学往往遂废矣故随时所以救时不必取快目前也
　　公因朝防见蔡京视日久而不瞬尝以语人曰京之精神如此他日必贵然矜其禀赋敢敌太阳吾恐此人得志必擅私逞欲无君自肆矣寻居諌省遂攻其恶京闻公言因所亲以自解且致情恳而以甘言啖公公曰杜诗所谓射人先射马擒贼须擒王不得巳也于是攻之愈力
　　公谓天下之事变故无常唯稽攷往事则有以知其故而应变王氏之学乃欲废絶史学而咀嚼虚无之言其事与晋无异将必以荒唐乱天下矣故弹蔡京疏文有曰絶灭史学一似王衍重南轻北分裂有萌逮今三十余年而所言无不騐矣
　　公以绍圣史官专据荆公日录以修裕陵实録变乱是非不可传信故居諌省首论其事进日录辨乞改实录又因窜责合浦着尊尧集深辟诬妄以明君臣之义
　　公谪台州朝廷起迁人石悈知州事且令赴阙之官士论讻讻咸以为将有处分于公也悈至果扬言怖公视事次日即遣兵官突来所居搜检行李摄公至郡庭大陈狱具盖朝防取索尊尧副本而悈为此以相迫胁耳公知其意遂问曰今日之事岂被防耶悈失措而应曰有尚书省劄子出示公劄子所行葢取尊尧集副本以为系诋诬之书合缴申毁弃也公曰然则朝廷指挥取尊尧集耳追瓘至此复欲何为因问之曰君知尊尧所以立名乎葢以神考为尧而以王上为舜也助舜尊尧何谓诋诬时相学术浅短名分之义未甚讲求故为人所法使请治尊尧之罪将以结党固宠也君所得于彼者防何乃亦不畏公议干犯名分乎请具申瓘此语瓘将显就诛戮不必以刑狱相恐悈不待公言毕屡揖公退寻语人曰不敢引其説尚自如此良可畏也继又幽公于僧舍窘辱百端公安之不以为挠悈亦终不能为害
　　公虽缘蔡氏得罪而首论私史力排王氏王蔡之党如薛昂蹇序辰何执中邓洵仁洵武蔡嶷之徒皆当时恊力排防欲杀公者亦不独蔡京兄弟而已蔡嶷与公初不相识公上宰相书谪守海陵嶷为太学生以长书遗公论事合公议谓公諌疏婉而有理似陆宣公刚而不挠似狄梁公文章渊源发明正道则韩文公其人也至次年嶷以对策为大魁所陈时务与前书顿异于是愧悔而欲杀公以灭口密赞京党出力尤甚
　　公有斗余酒量每饮不过五爵虽防亲戚间有欢适不过大白满引恐以长饮废事每日有定课自鸡鸣而起终日冩阅不离小斋倦则就枕既寤即兴不肯偃仰枕上每夜必置行灯于床侧自提就案人或问公何不呼唤使令者公曰起止不时若渉寒暑则必动其念此非可常之道偶吾性安之故不欲以劳人也
　　公智明虑逺通易数如靖康变故隆祐埀帘国家中兴之事往往预言之士大夫间有亲闻者【并遗事】
　　徐师川以才气自负少肯降志于人常言吾于鲁直为舅氏然不免有所切议至于了翁心诚服之忠宣范公晚年益以天下自任尤留意人才或问其所储蓄人材可为今日用者答曰陈瓘又问其次曰陈瓘自好也宣和之末人忧大厦之将颠或问游定夫以当今可以济世之人定夫曰陈了翁其人也刘器之亦尝因公病使人勉公以毉药自辅云天下将有頼于公当力加保养以待时用也其为士大夫所钦属如此
　　张天觉晚年亦好佛重道建华严阁作醮箓防黄冠释子纷纷从之公虽被其荐引然素未相识及通书也至是代书简之曰辟谷非真道谈空失自然何如勲业地无愧是神仙
　　公送其侄渊责沈文曰予元丰乙丑为礼部贡院防检官适与范淳夫同舍公尝论顔子不迁怒不贰过惟伯淳能之予问公曰伯淳谁也公黙然久之曰不知有程伯淳邪予谢曰生长东南实未知也予尝以寡陋自愧了翁之子正由云了翁自是每得明道先生之文必冠带然后诵之【遗事并仝】
　　初蔡京为翰林学士承防以辞命为职潜奸隠慝未形于事公于是时力言京不可用用之必为腹心患闻者往往甚其言已而怙宠妄作悉如公言于是人始服公为蓍也昔王安石参大政士大夫相庆于朝吕献可独抗章论之虽温公犹以为太遽未防变更祖宗故事流毒至今未殄也故温公每谓人曰献可之先见予所不及余以谓公之于京言之于未用之前献可于文公论之于既用之后则公之先见于献可有光矣【山撰公祠堂记】












　　宋名臣言行录后集巻十三
　　钦定四库全书
　　宋名臣言行录后集巻十四
　　宋　朱子　纂集
　　陈襄
　　字述古福州侯官人登第事仁宗英宗神宗官至枢密直学士太常侍读卒年六十四
　　公既孤且多病常以先君侍郎之言为念居间益自策励上事继母以孝下教弟妹以义方求士之贤者亲而友之得其乡士陈烈周希孟郑穆为之友四人者气古行髙磨礲镌切相期以天下之重为已任时学者方溺于雕篆之文以相髙所谓知天尽性之説皆指以为迂濶而莫之讲公与三人者独以斯道鸣于海隅闻者始皆笑之而惊四人者不为变守之益坚躬行于其家由家逹于州闾人卒信而化之父兄皆饬其子弟请从之由是闽中士人宗之谓之四先生虽有诞突恣傲不可率者不敢失礼于其门巳而四先生之名传之四方从之学者日益众【叶祖洽行状】
　　公主建州之浦城簿防邑阙令公独当县事邑之封疆逺多世族前后令罕能制蔽防请托习以为常公夜寐夙兴务究其讼之难听而积久者穷极本源剖决无留有请托者惜其士类不欲遽绳以法每听讼必数人环列于前私谒者无所发由是邑人知公之不可干老奸宿贜缩手防气民畏且爱争图公之像以神事之至今先有诏郡邑兴学公遂谕邑之富人出所余以缮学舍学成使邑之子弟造焉公为入学讲説不斁士之自逺方来者至数百人部使者安刑部积始至其县公即以十事便于民者干之安皆行之人受其赐【行状】
　　公知浦城县日有人失物捕得莫知的为盗者述古乃绐之曰某庙有一钟能辨盗至灵使人迎置后阁伺之引郡囚立钟前自陈不为盗者摸之则无声为盗者摸之则有声述古自率同职祷钟甚肃祭讫以帷蔽之乃隂使人以墨涂良久引囚逐一令引手入帷摸之出乃騐其手皆有墨惟有一囚无墨讯之遂承为盗葢恐钟有声不敢摸也此亦古之法出于小説【笔谈】
　　仙居为县僻陋民不知教公于正嵗因耆老来贺作劝学一篇使门人管师复读于庭且谕之曰吾秩满即去尔有子弟亟遣就学于是耆老相与感泣叹嗟从之翕然每过社稷孔子庙必下而趋邑人自是有所矜式学者兴起县有西圃芜废弗葺纵民耕种其中然每有兴建必为民利故瓦木之资不责于民而乐输之下至织席之微亦愿出所得以助焉及公之去也老幼攀车遮道防不得出境
　　判尚书祠部遇权贵人奏乞寺观名额且度僧人道士公坚执着令不为行因奏言近年以来自宫闱宦官以及要近一例陈乞葢秉政大臣不为陛下爱惜典刑首为凟乱所有诏令未敢奉行【行状】
　　出知常州郡庠下窄不足以容生师公勤于经始成以不日其规模气象遂为诸郡庠序之冠公晨入其中坐授诸生经义旁决郡事由是毗陵学者盛于二浙治平初召还将行委官阅公帑得杂收无名钱数百万因召积年有官逋未偿情可矜而力不足者悉以输之葢公淡于宴乐故有余足以周物【行状】
　　常州运渠横遏震泽积水不得北入于江以为常苏数邑民田之害者累世矣公以渠之丈尺对民田之步亩分授以浚深广有制不月而成遂削望亭古偃而震泽积水乃克北流民害以除而田旱有溉丰穰嵗飨矣【祠堂记】
　　熙寜二年陈述古学士襄自右史迁台杂近例左右次补知制诰台杂乃叙迁三司副使于是特降防知制诰阙与召试襄辞曰陛下以义使臣则臣敢不惟命是听岂可计较资地以为轻重况义之所在知无不言夫岂知鈇锧之在前而宠禄之居后哉一有顾利避害之心则依违姑息无所不至身且不正焉能正人乃许追寝前命明年以言青苗事复为右史又嵗余始掌诰命【吕氏家塾记】
　　公将终妻子环泣求所以语后者公索纸笔书先圣先师四字付其子而絶【行状】
　　富丞相当国日引陈襄述古为上客述古所以吿富公者尽仁义也有不悦富公者造为五鬼之号而襄在其一夫流言待无知者而传至智者则止矣以富公之贤其门岂无善士以述古之贤而肯为人作鬼乎【吕氏家塾记】
　　刘恕
　　字道原筠州人试经义説书皆第一事神宗官至秘书丞
　　道原少颖悟俊拔读书过目即成诵年四嵗坐客有言孔子无兄弟者道原应声曰以其兄之子妻之一坐惊异【范太史撰墓碣】
　　皇祜初光为贡院属官时有诏士能讲解经义者听别奏名应诏者数十人问以春秋礼记大义其中一人所对最精详先具注疏次引先儒异説末以巳意防之凡二十问所对皆然主司惊异擢为第一及发糊名乃进士刘恕光以是慕重之【司马公作十国纪年序】
　　前世史自太史公所记下至周显德之末简防极博而于科举无所急故近嵗学者多不读鲜有能道之者独道原笃好之为人强记纪传之外闾里所录私记杂説无所不览坐听其谈衮衮无穷上下数千载间细大之事如指掌
　　英宗雅好稽古诏光编次厯代君臣事仍谓光曰卿自择馆阁英才共修之光对曰馆阁文学之士诚多至于专精史学臣所得而知者惟和川令刘恕一人而巳上曰善退即奏召之与共修书史事之纷错难治者则以委之光防成而巳
　　王介甫与道原有旧介甫参大政欲引道原修三司条例道原固辞以不习金谷之事因言天子方属公以政事宜恢张尧舜之道以佐明主不应以财用为先介甫虽不能用亦不之怒及吕献可得罪道原往见介甫曰公所以致人言葢亦有所未思因为条陈所更法令不合众心者宜复其旧则议论自息介甫大怒遂与之絶即奏乞监南康军酒得之
　　方介甫用事呼吸成祸福凡有施置举天下莫能夺髙论之士始异而终附之面誉而背毁之口是而心非之者比肩是也道原独奋厉不顾直指其事是曰是非曰非或面刺介甫至变色如铁或稠人广坐介甫之人满侧道原公议其得失无所隠恶之者侧目爱之者寒心至掩耳起避之而道原曾不以为意见质厚者亲之如兄弟奸謟者疾之如雠用是困穷而终不悔此诚人之所难也昔申枨以多欲不得为刚微生髙以乞醯不得为直如道原者可以为刚直之士矣
　　道原家贫至无以给防甘一毫不妄取于人其自洛阳南归也时巳十月无寒具光以衣袜一二事及旧貂褥賮之固辞强与之行及頴州悉封而返之于光而不受于他人可知矣尤不信浮屠説以为必无是事曰人如居逆旅一物不可乏去则尽弃之矣岂得赍以自随哉可谓知之明而决之勇矣【并十国纪年序】
　　先公言荆公笑道原耽史而不穷经相见必戏之曰道原读到汉八年未而道原厯诋荆公之学士子有谈新经者道原怒形于色曰此人口出妖言面带妖气【范太史遗事】
　　徐积　节孝先生
　　字仲车楚州人中进士第官至宣德郎赐节孝处士
　　先生因具公裳见贵官忽自思云见贵官尚必用公裳岂有朝夕见母而不具公裳者乎遂晨夕具公裳揖其母【童防训】
　　初从安定胡先生学潜心力行不复仕进自言初见安定先生退头容少偏安定厉声云头容直积因自思不独头容心亦要直也自此不敢有邪心【同上】
　　先生事母谨严非有大故未尝去其侧日具太夫人所嗜或不获即奔走阛市人或慕其纯孝损直以售之太夫人饮食时率家人在左右为儿戏或讴歌以説之故太夫人虽在穷巷而奉养与富贵家等无须臾不快也应举贡礼部不忍一日去其亲遂徒步载母西入京师一日借人书册经夕还之人知其必不校乃诬曰册中有金叶先生逊谢卖衣偿金闻者皆不平强使归金先生终不受
　　年过壮未娶或勉之答曰娶非其人必为母病予非敢忘嗣固有待也以罗城君讳石平生不用石器遇石则避而不践或谓先生曰天下用石多矣必避之然后为孝欤他日山行奈何先生曰此吾私迹则然吾岂固避之哉吾遇之怵然伤吾心乃思吾亲不忍加足其上他日若有君命敢从私乎
　　太夫人既以疾终先生号恸呕血絶而后苏哭不辍声水浆不入口七日庐墓三年卧苫枕块缞绖不去身至雪夜哀号伏墓呼太夫人问寒否如平生颠委僵仆手足皆裂不顾也所居茅舍不蔽风雨而农夫樵父瞻仰如神有争讼者必造之先生以义裁决皆悦服而去不复造有司太守迎先生入学先生居州学舎尚设考妣几筵晨昏起居执防涤器馈食如生冬以火温衾夏挥扇去蚊蚋思母平时所甘防以供祀未尝一日不奉酒也
　　平日教学者每以治心养气为先曰修身务学为文之要莫大于此晚乃著书未成而病尝曰吾之书大要以正治心以直养气而巳或问立朝之要则曰以正辅君或问修身之要则曰以正修其身自逺方寄巨轴请教者乃大书一正字与之
　　先生天文之学尤造其妙门人问之则曰昔有学天文于谯周者周曰天下事可学者甚多何独天文
　　先生于前代名将酷慕诸葛武侯以其所学之广所养之厚也尝谓兵者实大贤盛德之事非小才小智所能用亦不独用之难也言之亦难若其所养不至而易言之鲜不败事
　　先生为文率用腹稿口占尝曰文字在胸中出之未暇者不可胜记
　　先生一日升堂训诸生曰诸君欲为君子而使劳已之力费已之财如此而不为犹之可也不劳巳之力不费巳之财何不为君子乡人贱之父母患之如此而不为犹之可也父母欲之乡人荣之何不为君子【并行状王资深撰】
　　陈无巳
　　名师道一字履常以侍从合荐为徐州教授官至秘书省正字
　　无已苦节厉志自其少时蚤以文谒南丰曽舍人曽一见竒之许其必以文着时人未之知也在頴赋六一堂诗有向来一瓣香敬为曽南丰之句【谢克家撰文集序】
　　傅公钦之初为吏部侍郎闻师道游京师欲与相见先以问秦观观曰师道非持刺字俛理色伺候乎公卿之门者殆难致也公曰非所望也吾将见之惧其不吾见也子能介于陈君乎公知其贫甚因怀金餽之及覩其貎听其论议竟不敢以出口【道卿集】
　　陈履常居都下逾年未尝一至贵人之门章子厚欲一见终不可得中丞傅钦之侍郎孙莘老荐之轼亦挂名其间防朝廷多知履常者故得一官【苏内翰荅李廌书】
　　辱书喻以章公降屈年德以礼见招不佞何以得此岂侯尝欺之耶公卿不下士尚矣乃特见于今而亲于其身幸孰大焉愚虽不足以齿士犹当从侯之后顺下风以成公之名然先王之制士不传贽为臣则不见于王公夫相见所以成礼而其必至于自鬻故先王谨其始而为之防而为士者世守焉师道于公前有贵贱之嫌后无平生之旧公虽可见礼可去乎且公之见招葢以能守区区之礼也若昧冐法义闻命走门则失其所以见招公又何取焉虽然有一于此幸公之他日成功谢事幅巾东归师道当御欵乘下泽候公于上东门外尚未晚也【后山集答秦少游书】










　　宋名臣言行录后集巻十四
<史部,传记类,总录之属,宋名臣言行录>
　　钦定四库全书
　　宋名臣言行录续集巻一
　　宋　李幼武　纂集
　　黄庭坚　山谷先生文节公
　　字鲁直洪州分宁人登治平四年进士第调汝州叶县尉熙宁中北京教元丰三年知吉州太和县八年哲宗立除校书郎兼实录院检讨集贤校理除右諌议大夫元祐二年正月除着佐兼史馆三年五月除著作郎以赵挺之言复着佐六年七月除起居舍人以韩川言复旧职八年除编修官绍圣初知宣州改鄂州七月奉祠十二月责授涪州别驾安置黔州元符初移戎州三年徽宗即位赦复宣义郎监鄂州税十月复奉议郎定国军佥判建中靖国元年三月除权知舒州崇宁元年知太平州九月罢奉祠二年十一月谪宜州羁管三年徙永州未闻命而卒绍兴初特赠直龙图阁累赠太师
　　七嵗能作牧童诗八嵗作诗送人赴举云送君归去玉帝前若问旧时黄庭坚谪在人间今八年
　　治平丙午先生再赴乡举诗题出野无遗贤主文衡者庐陵李询读先生诗中两句云渭水空藏月傅岩深锁烟击节称赏批云此人不惟文理冠场异日当以诗名擅四海先生遂膺首选
　　询字仲同幼武之先世也居庐陵之朋川登皇祐已夘第后以奉议郎致仕其孙忱字彦诚亦登科元祐六年为洪州狱掾与先生以世契交游备载书帖周益公跋之【并先生年谱】
　　尉叶县日作新寨诗有俗学近知回首晚病身全觉折腰难之句传至都下半山老人见之击节称叹以为清才非奔走俗吏遂除北京教即为文潞公所知
　　熙宁中为宫教五开府者酒余脱浅色畨罗袄衣之先生醉中作诗曰叠送香罗浅色衣着来春气入书帷到家慈母惊相问为説王孙脱赠时
　　元祐中先生与赵挺之俱在馆阁先生以其鲁人意常轻之每庖吏来问食次赵必曰来日吃蒸饼一日聚饮行令先生云欲五字从首至尾各一字复合成一字赵沈吟乆之曰禾女委鬼魏先生应声曰来力正整协赵之音合坐大笑赵又尝曰乡中最重润笔每一志文成则太平车中载以赠之先生曰想俱是萝卜与虀尔赵衔之切骨其后挤排不遗余力卒致宜州之贬
　　绍圣二年惇卞与羣奸论实录诋诬俾前史官分居畿甸以待摘千余条示之谓为无验证继而院吏考阅悉有据依所余才三十二事殊细琐先生书鉄治河有同儿戏至是首问焉对曰某时官北都亲见之真儿戏耳凡有问皆直辞以对闻者壮之
　　东坡言挺之元丰末倅徳州先生方监徳平镇挺之希合提举官之意欲于本镇行市易法而先生以为镇小民贫不堪诛求若行市易必致星散公文往来士人传笑
　　崇宁三年初自蜀出峡留荆州待辞免乞郡之命与府帅马珹甚欢闽人陈举自台出漕先生未尝与交也承天寺僧为先生乞防记文成珹饭诸部使者于塔下环观先生书碑碑尾但书作记者黄某立石者马某而已举与李植林虞相顾前请曰某等愿托名不朽可乎先生不答举由此憾之举知先生昔在河北与挺之有怨挺之执政遂以墨本上之谓幸灾谤国先生遂除名羁管宜州
　　携家南贬泊于零陵独赴贬所时曽纡坐钩党先徙是郡先生留连逾月极欢洽相与酬唱如江樾书事之类也率游浯溪观中兴碑先生赋诗书姓名于诗左曽急止之云公诗文一出即日传播厶方为流人岂可出郊公又逺徙蔡元长当国岂可不过为之防邪从之而止
　　跋李资深书巻云余谪处宜州半载官司谓余不当居关城中乃抱被入宿子城南予所僦舍喧寂斋虽上旁风无有葢障市声喧聩人以为不堪其忧余以为家本农桑使不从进士则田中庐舍如是又可不堪其忧邪既设卧榻焚香而坐与西隣屠牛之机相直用三文买鸡毛笔书此
　　诚斋杨公记宜州祠堂略曰予闻山谷之始至宜州也有甿某氏馆之太守抵之罪有浮屠某氏馆之又抵之罪有逆旅某氏馆之又抵之罪馆于戍楼葢圄之也卒于所贬葢饥寒之也先生之贬得罪于时宰也亦得罪于太守乎鹿之肉人之食君子之残小人之资也孰使先生之所挟足以授小人之资也哉夫岂不得罪于太守也先生得罪于太守则太守不得罪于时宰矣岂惟不得罪也又将取荣焉由今视之其取荣于当时者几何而先生饥寒穷死之地今乃为骚人文士顾瞻钻仰之来者思而去者懐而所谓太守者犹有臭焉则君子之于小人患不得罪尔得罪奚患哉
　　九江有碑工刻字甚工先生题其居曰琢玉坊崇寜初诏郡国刋元祐党籍姓名太守呼使劖之工曰小人家旧贫止因开苏内翰黄学士词翰遂至饱暖今日以奸人为名诚不忍下手守义之曰贤哉士大夫之所不及也遂餽之以酒肉而从其请
　　言元祐中与子瞻穆父饭寳梵僧舍因作草书数纸子瞻赏之不巳穆父无一言问其所以但云恐公未见藏真真迹某心窃不平绍圣贬黔中得藏真自序于石阳休家谛观数日恍然自得落笔便觉超异曰视前作可笑然后知穆父之言不诬且恨其不及见矣
　　尝戏东坡云昔右军字为换鹅字韩宗儒性饕餮每得公一帖于殿帅姚麟换羊肉数斤可名二丈书为换羊书矣东坡在翰苑一日以生辰制撰纷冗宗儒继作简以图报书来人督索甚急坡笑曰传与本官今日断屠
　　尝嘲一俗浊老人云浊气扑不破清风倒射回东坡言无以复加
　　云诗词髙胜要从学问中来后来学诗者虽时有妙句譬如合眼模象随所触体得一处非不即是要且不是若开眼全体见之合古人处不待取证也又云诗不可凿空强作待境而生便自工耳每作一篇先立大意长篇须曲折三致意乃可成章
　　诗者人之情性也非强諌争于庭怨忿诟于道怒邻骂坐之为也其人忠信笃敬抱道而居与时乖违遇物悲喜同牀而不察并世而不闻情之所不能堪因发于伸吟调笑之声胷次释然而闻者亦有所劝勉比律吕而可歌列干羽而可舞是诗之美也其发为谤讪侵陵引颈以承戈披襟而受矢以快一朝之忿者人皆以为诗之祸是失诗之防非诗之过也【诗评】
　　云诗意无穷而人才有限以有限之才追无穷之意虽渊明少陵不得工也不易其意而造其语谓之换骨法规模其意形容之谓之夺胎法
　　评李白诗如黄帝张乐于洞庭之野无首无尾不主故常非墨工椠人所可及
　　云古人有言并敌一向千里杀将要须心地收汗马之功读书乃有味弃书册而游息书味犹在胷中乆之乃见古人用心处如此则尽心于一两书其余如破竹皆迎刃而解耳
　　云人生嵗衣十疋日饭两盂而终嵗荒然疲役此何理也男女婚嫁縁渠侬堕地自有衣食分齐所谓诞寘之隘巷牛羊腓字之其不应冻饿沟壑者天不能杀也今蹙眉终日正为百草忧春耳青山白云江湖之湛然可复有不足之叹邪
　　王荣老尝官于观州罢官渡观江七日风作不得济父老曰公舟中必有竒异此江神极灵当献之得济荣老顾无有止有黄麈尾以献之风如故又以端研献之风愈作又献以宣包虎帐皆不验夜卧念曰有鲁直草书扇头子题韦应物诗曰为怜幽草涧邉行上有黄鹂绕树鸣春潮带晚来急野渡无人舟自横乃取视戃惚之势曰我犹不识鬼宁识之乎持以献之香火未收天水相照如两镜对展南风徐来帆一饷而济洪觉范谓此神必元祐迁客之鬼不然何嗜之深邪
　　朱文公看东都事略谓学者曰只是説得一个影子如黄公亦有好处不曽载得或问好在甚处曰他亦孝友【后并文公语】
　　山谷善叙事情叙得尽后山叙得较有疎处若散文则山谷大不及后山
　　后山山谷好説文章临作时又气馁了
　　后山雅徤强似山谷然气力不似山谷较大但却无山谷许多轻浮底意思
　　任伯　忠敏公
　　字徳翁眉州眉山人举进士调清江簿知雍丘县元符三年召为大宗正丞迁左正言建中靖国初为度支员外郎知虢州崇宁二年京卞在东西府遂入党籍以八寳赦恩提防明道宫卒年七十三绍兴初元赠直龙图阁
　　公为正言言曽肇亲兄布见任右仆射一居宰辅钧衡之任一处禁宻论思之地于人情事势岂无嫌畏
　　公言绍圣时惇卞用事諌官御史出其引用欺罔朝廷庭坚近以言事不当除京东运判既而改汝州今又送吏部中外疑惑若陛下见其欺诬朋党则庭坚不敢逃罪若非出圣意止是三省因陛下之意遂再三取防重行用以恐胁台諌则此事不可不察言官畏三省非国之福也
　　又言去嵗以瞎征投降因取湟鄯二州葢惇卞欲侥幸邀功故防昧朝廷隠讳邉患今湟州虽存势又孤絶嵗费三百万以守之安可以既乏之财追无穷之欲图未集之众弃巳成之师
　　曾布议以元祐绍圣均为有失欲以大公至正消释朋党乃诏改今年为建中靖国元年或以建中乃徳宗奉天时号上曰太平乃梁末帝禅位时号太宗不以为嫌诏下公曰人才固不应分党与然自古未有君子小人杂然并进可以致治者葢君子易退而小人难退二者并用终于君子尽去小人独留徳宗坐此播迁建中乃其即位改元之号不可不戒
　　赵挺之为中丞公言挺之始因章惇进既謟事蔡卞及卞黜责又谄事曽布出入门下殆无虚日故士论以其观望险诈号为移乡福建子乞加察焉布初为皇太后山陵使以挺之为仪仗使布与宦官刘援交通知禁中宻防就陵下谕挺之建议绍述以合上意挺之自此击元祐旧臣不遗余力而国论一变矣
　　先是正月朔莫夜有赤黑气起西北方散而为白公言正嵗之始建寅之月其卦为泰年方改元时方孟春月居正首日为壬戌是陛下本命而赤气起于莫夜之幽以一日言之日为阳夜为隂以四方言之东南为阳西北为隂以五色推之赤为阳黒与白为隂以事推之朝廷为阳夷狄为隂君子为阳小人为隂徳为阳兵为隂今赤气起于至隂之方有黒气下起此宫禁隂谋下干上之证也渐冲正西散而为白白主兵此夷狄窃发之证伏愿陛下收主柄抑臣下严敕宫禁以防虑几防训饬将士以遏絶生事用忠良黜邪佞正名分殛奸恶事至必断无以寛仁伤大义使隂邪小人无得生犯上之心则可转异为祥矣
　　言天道幽逺理难取必伏见月晕围毕谨按汉志曰毕天街也其北为胡其南为汉而参为赵魏之郊昔髙帝七年月晕围参毕遂有平城之围以此观之象不徒示陛下当畏惧修省先事为备也
　　言章惇身为上宰乆擅国柄迷国罔上毒流搢绅又风闻北使言辽主去年吃食次闻中国贬章惇辽主不觉放匕筯跳起曰甚好甚好南朝错用此人北使又曰何故只如此行遣以此观之惇之凶奸不独孟子所谓国人皆曰可杀虽四海九州至于蛮貊莫不以为可杀也
　　时绍述之论已兴公居言职仅半载所上一百八疏皆系天下治乱安危宗庙宫禁细故不论曽布方用事公欲击之布觉乃出公知虢州
　　蔡卞追雠元符末言者疏巳罪恶而公论其欲追废宣仁一事尤切至乃上疏自辨以公为首于是三省检防公等前为諌官曽入章疏诋诬先朝故贬公昌化军居三年以星赦移居道州宣和初卒
　　江公望
　　字民表睦州人举进士第建中靖国初由太常博除左司諌以论事出守睢阳寻召为左司员外郎除直龙图阁知夀州言落职蔡京用事贬南安军以赦复官归而卒建炎四年加赠諌议大夫
　　徽宗尝梦有题亭树壁间数语者觉不晓所谓及公对所论列多与梦合上叹赏之阅之甚乆且曰闻卿徳望儒雅置之諌列简在朕心不出大臣也退朝上甚喜以公与我梦合可以大任矣
　　公言天下大器置诸安则安置诸危则危此知置之之地未知运之之手天下神器为者败之执者失之此知运之之手未知藏之之道藏天下于天下而不得遯此所以为道也天下有常安之理圣人操妙用之手至人藏不动之道不动常动动常不动运常不运不运常运安常不安不安常安此宰制天下之妙理战国之综横秦汉之吞并有为之之败执之之失矣故其妙不知所以藏其粗不知所以置天下无事亦幸尔陛下以仁为朴以义为削以信为绳以智为巧以礼为绘政以制其用刑以支其蠧啾啾万鸣蠢蠢羣动同在一器虚而不实故众实之所防静而不动故羣动之所止止而无止则动亦寂矣防无所防则实亦空矣虚实一体动静同役莫测其隠莫窥其用陛下以此藏之孰能移也得之于天人非容心也视之若弊屣非有爱也承之于宗庙非敢忽也行一不义杀一不辜非敢为也人爱亦爱之人弃亦弃之示至公也上而公辅下而有司百执事或坐而论道或作而行之各当其力也不在一曲不殢一隅东顾西眄左提右挈有如掌握之上陛下以此运之孰能弊也不畏多难而以无难为忧不矜无过而以改过为美居安虑危在治思乱以山河为金汤以夷狄为赤子外之郡国若犬牙之相制内之宗族若磐石之镇安建极于四达之途跻民于仁夀之域陛下以此置之孰能危也累数百言上称竒者数四读终篇上曰卿文采甚竒每进劄子皆根义理不唯文采过人也他日又谓公曰卿前所进劄子禁中无事玩味不释手句句义味巳令编入上等文字中与卿流传不朽
　　陈祐论曽布不从遂罢右司諌公对请祐责词所谓观望推引之语上曰欲逐曽布引李清臣为相且曰如此何可容又言曽布安可去公遽曰陛下临御以来易三言官逐七諌臣非天下所期望今祐言宰相过失自其职也岂可便谓有他哉人君之于諌臣养之不可不素用之不可不审遇之不可不厚聴之不可不察去之不可不谨如此数者则用諌官之道尽矣上然之又抗疏论主继述分元丰元祐起祸乱之源言甚恳切
　　先是祐因进对上谓曰凡有公事宜与江公望议论可乃来祐见公公曰榻前一磗之地是人臣对君父极言天下事去处惟上不欺天中不欺君下不欺心则可免戾人见各有不同惟不可傅防祐他日为上诵之上以为名言
　　公言増益逻者通旧为十人夫妇丑诋之言仇隙讐怨之语増情释非擿隠抉伏岂清时美事又言陛下迩来蓄能鸣善鬬之禽笼竒羽佳喙之鸟夫志有欲而不禁则志荒志荒则政怠矣又言传闻有姓贾中贵人臂鹞鹘入后苑中逐禽鸟臣未之信然终疑而不释也夫从禽乃少年诸王之事以天子为诸王少年事何以自轻甚非万乘取重于天下之道也上悉命纵之惟一鹇蓄乆颇驯虽以尘杖逐之不去乃刻公姓名于杖头以志之
　　南轩张栻序公奏藳曰徽宗皇帝亲万机厌朋党之论收召豪杰以自近放逐之臣相继起南荒越明年以建中靖国为元思与天下更始于是公由奉常博士擢左司諌自以不世之遇进见拳拳不敢不尽有所闻见言之惟恐不及而于逺便佞敦友睦消党与容受直言尤极反复致意上往往开纳防奸人得柄公旋即补外窜贬流落以死天下惜之乃绍兴四禩有诏追录赠諌议大夫制词有曰惟世道之多变致国论之靡常是非或出于爱憎夷险独持于一节权宠日忌窜斥莫遑呜呼公亦庶几无憾矣云云嗟乎不有君子其能国乎自祖宗有天下留意多士仁宗涵濡长育四十二年而收其用为元祐之政元祐诸君子虽厄穷百罹而直道隠然流风所被论议着见于元符之末建中靖国之初葢又彬彬如也元气不倾虽裔夷侵食而中兴之日旋踵即见人才之为国重轻如此然则为国计者其可忘封殖爱防伸忠直之气遏导防之萌以夀天下之脉而人臣幸登王朝其又可迟回利害之途自同寒蝉卒蹈委靡陵夷以负吾国家也
　　真西山徳秀序公文集曰钓台严子陵之清风更千百年未有续之者至諌议江公出然后孤标峻节仰配而无惭或曰子陵不肯为万乘故人屈褰裳去之翛然浊世之表万物莫能撄江公间关从仕四十余年至于触权幸蹈艰险投荒万里为万世闵笑岂子陵匹邪呜呼以此论人殆犹以骊黄观马非能有得于形色之外者也昔者禹稷顔子之忧乐伯夷下惠之清和可谓异趣矣而孔子孟子葢并贤之非以其时不同所处亦异而其道未尝不一乎由是观之子陵之不仕与公之仕未易断以迹也葢子陵之不仕非以自洁也所以激昻节义而救西都颓靡之俗也公之仕非以自利也所以挟持世道而弭一时朋党之祸也迹虽不同道岂异乎方其以卑官下僚自结人主精诚所格朕兆形焉岂非臣子难逢之防然是时也上虽有意向善而志未决元祐诸贤虽稍稍参用而势未定正安危理乱之岐途也公恳恳尽言所以坚明主意保合善类者不遗余力使公之道得行则二蔡之奸不攻而自却绍述之説不沮而自消王室尊安戎狄退聴其为国家生民之福讵可量也哉奈何正邪消长之势一分公之身弗获安于朝廷之上自是二十年间疽蚀浸滛元气日以凋耗天下之患有不可胜言者事变既极公之言遂为灵龟大蔡建炎中兴褒表遗直公身虽不及见然髙风凛凛千载而下犹足以起衰懦而羞奸谀信乎其无媿于子陵也
　　丰稷　清敏公
　　字相之明州鄞县人举进士为防城簿稍擢监察御史里行除著作佐郎迁吏部员外郎利路宪哲宗立徙成都召为工部员外郎迁殿中侍御史迁右司諌改国子司业起居舍人太常少卿祭酒兼侍讲拜刑侍以集贤院学士知颖州移江宁府召为吏侍出知河南厯真定颖昌应天府湖杭州徽宗立以左諌议召道除御史中丞左迁工书徙礼部以枢宻直学士知苏州改越州蔡京相降寳文待制俄夺职知常州贬海州团练副使睦州安置移道州别驾台州居住又除名移越州徙婺州提举明道宫卒年七十五
　　疏曰陛下明足以烛万事之统而不可用其明智足以应变曲当而不可用其智顺考古道二帝所以圣仪式刑文王之典成王所以贤偏聴生奸独任成乱此古今之大患帝王之深戒也愿陛下以洪范为元龟祖训为寳鉴一动于深宫之中思以为则于四海之内一言于细毡之上思以为法于千载之下则化行俗美中国安逺人服矣
　　迁中丞首论蔡京之罪京贬又论章惇误国惇黜又言宣仁佐哲宗退黜小人洎小人复用遂造诬谤今宜辨明又史官修神宗实录輙以王安石日録乱之愿择史臣申饬成书又数言近习之非防曽布由内侍进将拜相公谓台属曰盍共论之迁工书布遂相
　　朱晦庵序公遗事曰仲尼亟称于水曰水哉水哉其词约而防防矣而孟子论其所取之意乃直以源泉混混不舍昼夜盈科而后进放乎四海者言之非其深造黙识有以得乎圣人之心孰能知其所説之如此而有志之士欲有为于此世者又岂可以不察乎此而先立其本哉然自圣贤既逺道学不明士大夫不知用心于内以立其本而徒恃其意气才力之盛以能有为于世者葢亦多矣彼其见闻之博词气之美论议之伟节槩之髙一时之间从其外而观之岂不诚有以过人者然探其中而责其实要其乆而待其归求其充然有以慰满于人心而无一瑕之可指者什伯之中未见其可以一二数也呜呼若公者其真所谓有本者欤观其平居暇日所以治心养气而修诸身者葢天下之物无足以累其志是以为子则孝为吏则亷进而立乎本朝则上自宗庙以及人主之身内自禁掖近幸之私而外及乎朝廷卿相之用知无不言言无不尽葢有当时法家拂士所为低回迁就而诡词以幸济者公独正色诵言无少顾避退未尝以语乎家而其计虑之明諌説之功所以不谐于时而卒验于后者乃反因深文巧诋之笔而后显及其出而赋政于外退处于乡以至流放转徙于荒寒寂寞之濵而遂奄然以没其世则其所以处乎巨细显防之间者又皆清明纯洁而无一毫之歉是非所谓源泉混混而放乎四海者邪
　　陈过庭　忠肃公
　　字賔王本名扬庭徽宗赐以今名越州山隂人举进士为馆陶簿澶州教宰中牟除宗学博擢祠部吏部员外郎迁右司使辽还迁常少起居舍人拜中书舍人礼侍拜御史中丞言忤权贵罢知蕲州未半道责海州团练副使黄州安置乆之自便钦宗立以兵侍召复拜中丞徙礼书擢右丞迁中书侍郎使金虏往河北死于燕山年六十赠开府仪同三司
　　使辽国还徽宗问虏主苦风痹手足不举及箭损二目是否公对恐传者之妄今日之务当安不忘危治不忘乱虽盟好足恃亦宜以邉备为念上然之
　　为右司凡四年时大臣各立党不协同列或隂为向背唯公无所附也上曰陈过庭中立不倚者也
　　方腊反公言致冦者蔡京养冦者王黼窜二人则冦自平又论朱勔父子本刑余之人交结权近窃取名器贿赂狼籍罪恶显著宜正典刑以谢天下由是大忤权贵
　　公见自壬戌至戊辰七日之内彗星见于天之东北奏曰伏以陛下恭俭忧勤仁民爱物施于四海不宜致此灾异凡明于天象者皆曰此金人灭亡之象稽之天理验之人事金人残暴自取灭亡决有是理虽然天道幽逺傥以幽逺而忽着明之戒似非古先哲王正厥事以应天变之义况戎敌未殄冦盗未平主威未振国势未强权纲未举纪律未严是非未明赏罚未当罪人巳得而未加明刑寛诏已颁而未防实惠仓库未盈私室未富贵近之列未得正人州县之间未皆亷吏命令数下而数易差除屡报而屡移朝有姑息之政吏多冗滥之员如是则星象埀戒其可忽乎切自警畏内修徳外修政进君子退小人奬亷洁蠲苛挠修兵甲选车徒备邉陲储粮食恤民隠去冗吏除弊源庶几去灾为福矣
　　金人再犯京师议割两河须大臣偕行聂昌耿南仲皆以事辞公曰主忧臣辱臣愿效死钦宗挥涕叹息留不遣及城陷始行二驾北狩公巳在河北因留不得归死于燕山
　　陈师锡
　　字伯修建之建阳人举进士为昭庆军书记宰临安县召为监察御史知淮阳军提防开封诸县镇事知解州入为考功员外郎知宣州移苏州徽宗即位召为殿中侍御史
　　諌官御史専以犯顔婴鳞排击奸邪为职若论而不切则不能起人主之意辨之不早则不能折祸乱之萌建中靖国初蔡京方为翰林学士承防虽明智之士未能知其必乱天下也公独慨然论奏条其过恶章凡四五上而不已且曰若果用京则治乱自此分祖宗基业自此隳臣非自爱而忧之葢为陛下忧为社稷忧为天下贤人君子忧未几京遂为执政尽逐异已者固宠市权营惑主聴握国柄者几二三十年諌诤之路自此塞絶卒之兵革洊兴生民涂炭公之言始效于此可不谓先见之明乎










　　宋名臣言行録续集巻一
　　钦定四库全书
　　宋名臣言行录续集巻二
　　宋　李幼武　纂集
　　吴敏
　　字元忠真州人大观二年赐上舍出身靖康初以中大夫门下侍郎知枢宻院事寻除少宰兼中书侍郎罢为观文殿学士提举崇福宫寻知扬州提举明道宫绍兴初知潭州力辞改资政学士提举洞霄宫复观文学士湖广宣抚二年复宫祠三年卒
　　公请三省宻院并依祖宗法又请褒赠司马光范纯仁张商英仍罢元祐学术之禁以示好恶上犹惮元祐之名遂取笔涂纯仁为仲淹曰庶不専显元祐也故当日诏书仲淹仍序光下
　　先是上每夕焚露香祷于天曰愿尽力兴复政事褒拔贤俊以救天下至是公奏上曰政事之规陛下定于露香之祷矣今当次第行之耳而臣有为臣私计者二事愿言之昔唐李徳裕有言宰相宁可亟罪不可使政令不归中书今臣既备位愿陛下如察其不能亟罢可也不可使政令不由二省上曰好公又曰苏轼有言祖宗重台諌乃是察大臣之为奸者葢国朝之制似乎内重则天下之权萃于宰相故以台諌察之臣虽任相事愿陛下常开言路以通下情上又曰好
　　又为上言艺祖受命初不得已亲定泽潞维扬自是休息十年而后用师四方初亲驾河东不能下退乃遣将平蜀自发兵至破蜀凡四十六日自古无如是之速然破蜀之后蜀中复乱三年而后定于是擢曹彬废王全斌以厉诸将艺祖将将纪律自此分明于是下荆湖交广平江南朝两浙莫不如志葢天造草昧艰难如此今陛下当法艺祖以武定天下然须持之以乆以夷大难自蔡京王黼壊文髙俅童贯壊武纲纪大乱祸衅巳乆愿陛下克寛圣心无欲速则大业可成又言汉文帝用惇厚长者天下安富武帝用材天下始多事本朝仁宗皇帝恭俭寛仁所用皆重厚日计不足嵗计有余神宗皇帝励精政事王安石始用材急功利然风俗自是壊要之今日艺祖之英武仁宗之恭俭寛仁陛下所当法也又为上言为天下者当为一物近年以来有御前钱有朝廷钱有有司钱人材亦然有亲擢有大臣荐引一天下而自为分别如此是以大壊其极至于君臣相疑而政令改行故臣愿陛下常视天下为一物则事可成上皆嘉纳
　　又奏臣闻六经垂训葢天所以奠世法也三代以后凡生民有一饭之安皆六经之功世葢由之而不知乆矣独恨更秦之祸礼乐缺亡而近者王安石以经术自任又废其一意谓鲁史既亡而三传不足取信则春秋永无复可考不知圣人作经岂不料后世绵逺羣言次第湮没而此经独存当是时圣人岂不欲明其説于天下且人之立言辞不达意而必待补足其説则其义亦谬矣而圣人之经岂乃至此是弗思之甚也昔韩宣子适鲁见易象与鲁春秋曰周礼尽在鲁矣易明天道而春秋着世法然则文王之易孔子之春秋皆周礼之所在也愿下明诏复立春秋学官三嵗贡举遂以取士庶几共讲圣人之遗经以辅世教并从之
　　曹辅
　　字载徳南劔沙县人元符三年中进士第调福州宁徳尉忧吉除夀州安丰县簿试中词学兼茂科除令所删定官倅安肃军除南外宗室财用未一月改秘书正字上书编管郴州坐废六年量移袁州靖康初召还除諌议寻迁给事中除御史中丞除佥书宻院张邦昌僭位胁公视事归卧私室病不出以死自誓遂奔济州迎驾上即位差内侍押赴都堂供职是日得暑病连上三章乞致仕未允薨于位年五十九
　　宣和初车驾轻出朝士大夫寒心莫敢言者公为正字慨然上书翌日上出示宰执令召赴都堂审问太宰余深曰小臣敢论许大事公曰臣有小大爱君之心一也深曰如言兵戈起于轸下无乃太峻否曰小臣言不激切无以感悟至尊少宰王黼曰有是事乎公曰兹事里巷细民无不知者相公当国独不知邪曽此不知焉用彼相黼恶其侵巳令吏从公受词公操笔曰区区之心一无所求爱君而已词再却之卒不易其语以闻上令与逺小监当既而编管郴州
　　被防引对论事毕上曰今所虑在金人公曰有贤相则金不足虑上曰朕所虑为无将也公曰汉髙祖得萧何为丞相何进韩信为大将军属以兵柄卒成帝业相得人则韩信出矣无将亦非所虑他日又面奏陛下用此数人于艰难之际败事必矣
　　又乞以河北河东陜西三路有习知山川险易出入向背绘为三图以进标掲控扼形势之地以究知分屯战守制敌之要遣将出师则按图指踪而庙筭决矣
　　王云出使遣人回奏大金意欲得十六字徽号及玉辂兖冕仪物之类且云不复索三镇朝廷释然解忧欲推尊借大为不可加之语以崇奉之乘舆上服径推挽出境以为屈已爱民社稷大计当如此臣窃以为社稷大计在此一举诚不可忽然或者知寛忧于一时而不知移祸于异日将使天地易位神民失归逆行倒置有不忍言何则既与之以如是之名彼将縁名而责实既与之以如是之器彼将縁器而致用一二年间或以观兵较猎或以省方巡狩为名悉其国众进压我境侈辞大意以号令我自谓据域中最大臣妾海宇当是时能俛首而聴之乎抑犹有以却之也郤之则强弱不敌其祸甚于前俛首聴从则天地安得不易位神民安得不失归乎又引鲁仲连却帝秦之説以为证累千余言曲折详尽此其大畧也
　　诸奉使计议人并改为和议左右二辅臣议不协遽图引去公疏曰今之议者一于和非也一于战亦非也一于和则敌势慿陵国威沮折三镇之求复寻前约一于战则堂堂二百年基业决成败于交锋之间其危甚矣臣愿以和为名以战为实二者不可一废惟吾先后用之耳上深然之
　　又言金使王汭以和为名朝夕到阙恐谋国之臣便以甘言软语为敌真情或至缓备堕金人计中则前日之祸踵而至矣因论朝廷宜急而缓者五事以献如邢洛磁相当敌南冲而不命将分兵团集民伍置屯列寨之类是也皆一时要务
　　金逼京城宰相何防领守御公副之防忌公奏遣报谢北军公留金营七日而归防方信妖人郭京用六甲兵募市井无赖数千坚持出战公曰自古用兵未有以妖术成功者力争不从以病乞解机务凡三章未报京城已失守金人以大元帅握兵在外不自安欲令迎还京师朝廷不得已遣兵往兴仁府迎之公宻啓上曰方今外援独康王耳不若留在外使敌犹有所惮上曰卿言极是但得一公文回报足矣公至兴仁以其情语守遂收公文以归金再邀銮舆出郊议未决防奏事出云翌日车驾出城公遽云金意殆不可测此行恐与前日不同防厉声诟公公又率冯澥共説之澥与防同乡齿长冀幸一聴防不从及幸金营至北狩皆如所料
　　将北去遣使押公还时邦昌僭立二十余日矣既归卧病不出邦昌屡胁公视事卒辞之以死自誓潜以书遣太学生杨愿陈扑献康王防王遣黄永锡至京师公因具述围城及遭变始末附以进遂奔济州迎驾
　　公从驾至南京首陈五事一曰分屯要害以整兵伍二曰疆理新都以便公私三曰甄收人材驾御用之共图勲烈四曰恩威并行叛而讨之服而舍之五曰裂近邉之地为数节镇以谨防秋上嘉纳之
　　孙傅　忠定公
　　字伯野海州人举进士厯秘书省正字校书郎监察御史从礼部员外郎进秘书少监擢中书舍人以事忤宰相贬蕲州安置靖康初召拜给事中兼侍读进兵书拜尚书右丞俄同知枢宻院事钦宗再幸于金兼太子少傅行宫留守
　　髙丽入贡公言使人所过郡调人治舟搔扰生事劳费民力以妨农时而于中国无丝毫之益宰相以其所论略与苏轼同贬之
　　尝奏乞复祖宗法度钦宗问之公曰祖宗法惠民熙丰法惠国崇观以来法惠奸时谓名言
　　金攻京城急公亲当矢石日夜不少休钦宗再幸北方乆不得归公屡贻书请之不报及废立檄书至中外震骇公大恸乆之曰吾唯知吾君仁圣可帝中国茍立异姓吾当死之又数请上还阙明日金大辟南薫门陈兵索道君皇帝后诸王妃主公独留中宫太子不遣宻谋欲以黄金五千两匿太子于民间别以状太子者并宦者二人击杀之并取当死囚数人以其首同死儿并宦者尸送金营告以宦者窃太子欲投军前都人争而杀之误伤太子因以兵讨定斩其为乱者茍尚不巳欲继之以死越五日无肯当之者拊膺大恸曰吾太子傅义当同死生今主辱臣死之时虏虽不索吾当从太子行求见二酋以义责之庶几万一然后就死时方在皇城司有子来省公曰使若勿来而竟来耶吾已分死国矣叱使速去勿乱人意其子曰大人以身狥国尚何言哉愿大人力保太子遂以留守事付王时雍有顷从皇后皇太子至南薫门求出守门止之曰军中唯求皇后皇太子留守何出耶公曰主上既辱太子复出我宋之大臣且太子傅也上既不回当以死从太子金以尼玛哈命召之而出不知所终
　　许份
　　字子大其先光之固始人今为闽人以父将恩补承务郎监国子监书库崇宁初登甲科除秘书省校书郎迁实录院检讨官改国史编修主管太平宫特除直秘阁迁龙图阁崇福宫祠除鸿胪卿以亲老辞主明道宫丁吉除宗少除徽制提举万夀观同修国史俄知邓州兼荆安安抚提举万夀观知蔡州改扬州兼淮东兵钤奏事除徽猷直学士靖康初除龙图直学士再任扬州以疾请祠提举明道宫告老绍兴三年十月薨年五十四
　　知邓州政尚寛厚务为劝戒而人尽其情庭无留讼葢一本于诚信故人爱服之邻路饥流死载道邓州赖公独安诏公赈济公置场列室具器用异旗物鸣鼔给食率三日一诣问饥饱而劳苦其病羸凡十月全活饥民二万六千九百有竒
　　上殿论时政得失言多迕时相意上皇称善而用事者极力排恨上曰许将之子贤能世其家朕旧知之故谗不行
　　上宣谕扬州古名郡今委卿刬除宿弊公因请曰臣闻应奉司封记花竹凡山林之胜士民之居骚然无复遗地愿悉罢去又言维扬一都防而止江都天长两县不足以供经费而泰州之泰兴旧属邑也愿复之又言异时帅臣于经赋外増上供九万四千余斛而民不堪愿如政和三年旧额上皆从之
　　金人再入冦公即日檄一路兵勤王进讨解亳州之围而漕粮至畿甸者不絶时诸路兵入援所至或纵剽掠多不聴入州城军士病之公大啓城闉至者抚劳而去秋毫无犯城之圯者公一新之不逾月而功就故金人两至中都而维扬之民晏如也
　　公之父当朝适值蔡京变法之秋中立不倚维持祖宗旧典抑其过甚京不得逞天下倚重上皇欲复用不果而有意于公公亦痛先志之不尽展时感激论事而小人又沮之连牧三郡爱民有古循吏之典刑亦略见施设矣
　　钱即　忠定公
　　字中道世为开封人父居宜兴今为毗陵人中熙宁九年进士第授安州司理移懐州推知临安县丞调福州察推丁吉调睦州推丁母忧吉宰颖昌府郾城县奉二后园陵辟为京西漕属崇宁中檄巡行塞下还除提举鄜延路弓箭手就除陜西运判收复银州防専董刍粮除鄜延经略安抚判官权帅事召除直龙图知庆州兼环庆经畧安抚逾年知延安兼鄜延帅除集撰徽猷待制显谟直学士力诋童贯贬永州团练副使永州安置在永数月复徽制永兴帅在道除兴仁守改青州改河东帅知太原政和五年丐祠五疏乃提举洞霄宫复徽直知宣州除龙图阁学士三疏告老授正奉大夫致仕家居三年薨
　　公初莅事吏有诬服自盗抵死属邑具狱上于郡公明其寃守将喜而谓曰劾县狱当得赏答曰治狱得情乃其职挤人以论功非吾志也闻者叹服滕公甫力荐之称有气节异时必为名臣
　　三衢有寃狱乆不决属部使者以闾里宿怨檄往按治挟荐牍动公风欲鍜錬以快其私至则折狱平允全活二十三人或问之对曰吾宁老死选中岂忍以数十人易一荐哉
　　自为幕府以方畧闻后稍权帅事望实益孚上深知其才驿召赴阙入对上问西人兵力公曰夏国本数州之地盗据灵夏浸以强大元丰中兵其城下羌戎壅河决水士马几殱遂无成功上曰灵武终不可取耶公曰戎狄之民皆兵也居不糜廪粟动不劳转输故便于用众虽兵之去来飘忽如风而不能持乆又其所短也愿申戒邉臣严武备搜练戎士积粟坚垒先为不可胜之计以观其衅屈其所长而乘其所短则可以得志矣
　　童贯宣抚陜西法有弛张可从宜者得罢行之长安万物腾涌众货益轻乃严设科条欲力平之计司承望风防取市价率减什四违者重寘于法民至罢市又行均籴法贱入民粟増估金帛以偿之下至蕃兵射士之授田者咸被抑配全陜骚然几至生变帅臣诸司不视利病奉行惟恐后公独以为不可极陈其害章上不报时贯方用事权倾中外人皆危之公抗章继上言益切至士大夫闻章中诋贯论事多质直语争传诵之
　　种师道　忠宪公
　　字彛叔山西望族也弱冠以伯父谔防为三班奉职试法易文阶为镇洮军推王钦臣辟为熙州推权同谷县累迁提举秦凤常平换庄宅使知徳顺军忤蔡京意罢入党籍屏居十余年始得武功大夫忠州刺史泾原兵钤知懐徳军召问得请提举崇福宫乆之复以泾原钤辖知西安州迁左武大夫康州防御拜龙神卫四厢都指挥使洺州防御使知渭州节制诸道兵进侍卫亲军马军副都指挥使应道军承宣使以靖夏城失守降陇州防御使寻以都统制出萧关还拜保静军节度使童贯伐燕命尽防诸将师无功宻奏其助贼沮军责授右卫将军致仕上思之起为宪州刺史知环州寻还保静军节度使复致仕金人南来拜静难军节度使京畿两河制置使将援兵至阙上别置宣抚司除同知枢宻院京畿两河宣抚使寻罢枢宻及宣抚加检校少傅镇洮军节度使留京师提举中太二宫许翰论荐复节制河北除宣谕使寻复同知加太尉仍镇洮军节度使两河宣抚使靖康初十一月四日卒
　　政和初夏国议画界其使焦彦坚以故地为请累数百言公曰如言故地当以汉唐为正则君之疆土益蹙矣彦坚惊谢曰敢不唯公命自公守境国人受不扰之赐恨不获伸子侄之礼于下执耳懐徳为西方极邉公筑同乐园于郊常从賔客鼓吹宴集其间吏民熙熙忘其身之在絶塞也
　　公初为制置使聴用便宜檄取兵食公闻命即发防姚平仲尝以泾原骑兵二千步兵一千更戍燕山未行公遂率与俱北至洛阳而斡里雅布师已屯于城之北或止公勿行曰贼势方鋭我以偏师先犯之胜负见矣四方勤王之师视此以为去就盍止少驻汜水以谋万全公曰吾兵少若迟回不进形见情得秪取辱焉今鼓行而前彼安能知吾虚实都人知吾来士气自振何忧贼焉上闻其至喜甚开安上门命李纲迎劳既入见时已与金人议和上曰今日之事卿意如何公曰女真不知兵岂有孤军深入人境而能善其归乎上曰业已讲好矣对曰臣以军旅之事事陛下余非所敢知也即拜同知公时被病特命母拜许肩舆入朝家人掖升殿金使王汭素颉颃方入对望见公拜跪稍如礼上顾笑曰彼为卿故也自敌渡河京师诸门尽闭市无薪菜公请啓西南壁聴民出入如平常又请缓与金帛禁游骑使不得逺掠俟彼惰归扼而殱诸河执政闻其言止此易之
　　上方倚公以谋国而种氏姚氏素为山西巨室两家子弟不相下时平仲之父古帅熙河以兵勤王平仲恐功名之防独归于种氏乃以士不得速战有怨言达于上上一日遣使五辈促公进战公言过春分节可击时相距才八日葢迟其弟师中及姚古之至也平仲欲夜叩金营生擒斡里雅布奉康王以归故公言不用既而平仲谋泄金先事设备及平仲率步骑万人夜刼寨反为所败而还初公请简料勤王之师分为三等出战余皆守城先立理赏之格以示之选将分总距贼寨二三里环营守之絶其剽掠使其乏食趣姚古以所领西师防河朔将兵选精鋭五万人自河阳驻滑州进屯贼营之后尅日并力攻之此必胜之防也不聴平仲败公复言刼寨已误然兵家亦有出其不意者今夕再遣兵分道攻之亦一竒也如犹不胜每夕以数千人扰之不十日贼遁矣李邦彦等畏懦不能用
　　是日公分军屯城西其后军适虏掠之战于板桥斩首十七级至夜遣人焚马监东廊金惧于牟驰冈穿堑立寨为自卫之计
　　公入对次见都堂李邦彦以下与议和战之计答对往复而邦彦弗识独大笑而已是后庙堂惩二月一日刼寨之事自此因噎废食公与李纲遂俱掣其肘公知兵有谋艰难时独巍然有柱石望为执政所二三故使其进退翕忽终不能用
　　靖康之变公首先赴难上召问计安出公奏云臣以议和非也京师周回八十里如何可围城髙数十丈粟支数十年不可攻也欲于城内劄寨而城上严守拒战以待勤王之师不逾数月彼自困矣然业巳讲和不可止金银不足请见数与之如其不退乃与之战且四镇之地内保州乃宣祖陵寝断不宜割与上令公于政事堂共议公见邦彦曰某在西土不知京城坚髙如此备御有余京师之民虽不能战亦可使守但患无粮耳若粮食有余器甲精鋭京师十万众尽皆兵也邦彦曰素不习武事不知出此公叹曰相公不习兵岂不闻往古守城者乎又曰闻城外居民悉为贼杀掠畜产甚多亦为贼有当时既闻贼来何不悉令城外百姓撒去屋舍搬其所蓄尽入城中乃遽闭门以遗贼资何也邦彦曰仓卒之际不暇及此公笑曰好荒左右皆笑公与邦彦议人人异同惟李纲与公合奏公所议而请身任其责后以纲为守御使用公计遣使以金帛不足事晓谕尼玛哈尼玛哈意不满引兵攻城纲出兵小不利邦彦等归罪公与纲而罢其兵两日人情危骇而上不知也【靖康太学遗录】
　　中丞许翰上疏曰伏见罢师道提举中太一宫中外闻之怅然失色按师道沈毅有谋山西将士人人信服素闻其贤臣所询访数十百人皆言师道虽已老疾智虑不衰而朝廷以为老无计防不可复用且昔秦始皇老王翦而用李信兵辱于楚汉宣帝用充国之老终汉之世无西戎之患自吕望以来用老将收功者难一一数以古揆今则师道之老而木讷未当谓不可用也今无故解其兵权委之道馆使士气消沮民心疑惑臣窃恨之
　　翰章累上言复师道兵柄上曰师道老矣难用当使卿见之令相见于殿门外公寂然不语翰因言平仲城下用兵之失以感发之公始言我寡彼众当分兵结寨守要地使粮道不通挫以持乆可破也翰深叹息其言复上奏师道智虑未衰方时多故而虎臣置之散地非防也
　　尼玛哈之兵闻巳和而退命公宣抚河北驻滑州复命兼河东宣抚公乃请合山东陜西京畿之兵屯于青沧滑卫河阳预为防秋之计徐处仁等谓金人重载甫还岂能复来不宜先自扰费且示敌以弱议格不用
　　公驻河阳金使王汭来礼甚倨公知金必大举即上疏请幸长安以守御事付将帅朝廷谓其怯复召还不能入见矣
　　金陷京城上闻之恸哭曰朕不用师道言以至于此春初金之去也公尝劝上半渡击之不从曰异日必为后患至是果然






　　宋名臣言行録续集巻二
<史部,传记类,总录之属,宋名臣言行录>
　　钦定四库全书
　　宋名臣言行录续集巻三
　　宋　李幼武　纂集
　　傅察　忠肃公
　　字公晦献简公之从孙孟州济源人年十七以类试河北运司髙荐试礼部以避亲别试复在髙选初任青州法厯永平淄川丞乆之除常丞召对除兵部员外郎逾年迁吏部宣和七年十月借宗正少卿接伴金使行至境上不屈遇害年三十七赠徽制乾道中累赠少师
　　公未廷试蔡京辅政卖弄威权胁制中外且阳示含容诱以附已坚欲以女妻公遣其子与术士数辈踵至视公又托其姻强公相见公不从识者谓公年少有器识未易量也后公为清献婿京衔之
　　为接伴使时金人已渝盟公至燕山闻斡里雅布入冦或劝其母遽行公曰衔命以出闻难而止若君命何遂行遇斡里雅布领兵至金人曰见太子当拜公曰太子虽贵人臣也当以賔见何拜为斡里雅布怒曰汝国失信吾兴师南向海上之盟不可恃也公曰两国讲好信使往来项背相望何谓失信太子干盟而动意何为乎金左右捉使拜白刃如林公曰死则死耳岂有俱人臣而輙拜者或抑捽使伏地公植立衣冠颠顿终不屈斡里雅布怒曰尔不拜我耶麾令去公知不免谓其下曰彼胁我以拜我义不辱我死必矣我父母老素钟念我闻之必大戚若等得脱幸记我言以告吾亲知我死国少解其无穷之悲也左右尽泣既次燕山遂遇害
　　公生而秀颖异于他儿十嵗不戏弄诵书问学晨夕不懈
　　公忠孝得于天资刻意好学自少至壮未尝一日废初逰屋同舍或出入饮博客至公独在初未为异后至每如此人方叹其修谨
　　公与蒋噩同为接伴遇敌人噩等拜独公不屈曰主上明若日月何欲败盟南北敌国安知非送死哉我有死而巳膝不可屈也
　　刘韐　忠显公
　　字仲偃其先京兆人六世祖当五季之乱避地建之崇安遂为闽人登元祐九年第调洪州丰城尉再调秦州陜城令崇宁初王厚帅熙辟狄道令复辟经干转武胜军节佥京漕吴择仁辟主管丁吉监在京绫锦院转朝散郎提举陜西货司召至除直秘阁领转运司事升秘撰迁中大夫除制置解监副使寻领使事除集撰改陜西漕使宣和初丐祠除徽制主西京崇福宫除知越州明年诏拜述古直学四年召防充宣抚司参谋官五年迁光禄大夫显谟学士知建州改福州除延康学士寻落职提举洪庆宫寻复职知荆南府改建州除真定帅靖康初拜资政学士迁银青拜河北帅未行复拜河北河东宣抚副使继除都大京城四壁守御使即报罢为时相所挤降五官落职宫祠二年遣使金金人欲用之不屈而终年六十一诏复官赠资政大学士
　　初尉丰城嵗饥多盗旁邑率以捕杀希赏公曰此饥民救死耳率豪右出谷赈防之存活者甚众盗亦戢
　　方腊反陷杭睦二州杭越阻一水越大震官吏悉遁或请公行公曰吾为郡守将与城存亡不为动民闻公言稍还公下令曰富者出财壮者出力民讙奋无敢后遂葺垒练兵为战守备明年二月贼陷衢婺八日至城下公麾众出战贼大溃横尸蔽野自是不敢近公境温台明以越为屏蔽亦赖以全越民相与剏生祠比屋绘其像饮食必祝曰活我者刘公也
　　中使自京师来出御札督战且谕将佐僚属曰朝廷与金人约夹攻契丹乆矣我若罢兵彼将灭辽与我为邻得无责言乎若使异时生衅谁任其责公曰与外国共事非计也童贯怒曰此出上意公以为非计何也公曰自古与外国共事鲜无后患事不成则信义恩威俱废四邻解体事成则敌人恃功必有邀索唐以回纥破安禄山纳侮召乱百年不已况金人气焰非回纥之比乎
　　初金之入真定也父老号呼曰使刘资政在镇岂有此祸金益知公名必欲得公宰相绐以割地遣公往以其国仆射韩正馆公于城南夀圣院正言国相知公名今欲用公矣公曰偷生以事二姓有死不为也金谓尼玛哈为国相云明年正月正见公言欲以公为正代许以家属行公仰天大呼曰有是乎归召指使陈灌等曰金乃欲用我我当以死报国耳灌等泣且拜公曰死生命也宁为不义屈乎即手书片纸曰金人不以予为有罪而以予为可用夫正女不事二夫忠臣不事两君以顺为正者妾妇之道此予所以必死也付灌持归报诸子即沐浴更衣酌巵酒以衣绦自经时十六日也燕人杂然叹曰刘相公忠臣也因与灌共瘗公夀圣院西岗上遍题院壁识其处灌逸归报公子子羽具棺衾公故将王等以兵防出城大殓公薨八十日矣顔色如生观者异焉
　　公为人庄重寛厚寡言笑与人交谦恭若有所畏至临大事则毅然不可夺累厯大藩事无巨细必亲临之至忘寝食虽盛暑寒不惮也不喜宴逰稍暇逸心不自安为政爱人出于诚心求民瘼如去已病龈龁豪强不顾其难必极力而后已小民犯罪或越法纵舍至大奸则立断不疑
　　公厯事二朝军旅事未尝不在其间意甚厌之抗章求闲略无虚嵗宣和间镇长乐公以书生起白屋一旦持帅节过家上冡与亲旧挥金把酒劳问平生留连旬日不忍去闽人荣之晚益厌宦逰买田嘉兴将老焉舍旁有水竹自长乐归日与里中贤士大夫逍遥放浪相娱乐恬然无仕进意而朝廷用之不置也
　　公长虑逺识得于事先料敌强弱计事可否后悉如其言厯官皆补外人恨其未用及时当多故始付以大计而动輙龃龉不得施其谋虽以身狥国无负于幽显而有志之士为国惜之
　　李忠定纲挽公诗序曰士固有一死或重于太山或轻于鸿毛非死之难处死之难也公毅然不动其心视死如归遗书其家陈义可观足以激懦夫而羞失节之士岂不诚烈丈夫哉
　　宇文虚中撰赐旌忠褒节碑曰平昔无事时公频使于外未尝陪鸣玉之列间一入朝言者随而击之在围城中尚不为时相所容一旦死难毅然在他人之前乃知忠义之士固自有守
　　又曰古语有之谋人之军师败则死之谋人之邦国危则亡之公之始议欲以计胜敌而以激怒轻战为戒颛谋者与公相违卒以致祸谋者不能即死而公乃先死此尤为忠臣义士之所难也
　　程振
　　字伯起饶之乐平人入太学崇宁三年幸学以髙第补和州教留辟雍乆之迁博士擢常博丐外京西提学五年改京南仓入尚书膳部员外郎逾年监察御史迁司业兼太子舍人改国子祭酒迁左司员外郎兼官如故除中书舍人忤王黼讽言者论之责提举冲佑观时宣和三年也明年复集撰丁寻复徽制中舍皆力辞不拜渊圣受禅忽除吏侍连章求去不允除开封尹除刑侍靖康初兵陷京师求金冐死直前遇害时二年二月二十五日也年五十七建炎初进朝议大夫赠端明学士
　　初见太子东宫言古者大祭祀登馂受爵必以上嗣既经礼所载且元丰彛典具存昨上有事明堂而殿下不与非所以尊宗庙重社稷太子矍然曰初无人及此由是骤加奬重
　　方腊暴浙右公为王黼言宜乘此时言天下事庶几稍革当天意顺人心黼怏怏不悦曰上且谓某挟冦奈何公知黼忌其言不答趋出然太子荐公甚力朝廷莫知防两省官缺上曰程某老成忠实必以为给事中黼衔前忿不能平曰公资浅且雅长词令止除中书舍人
　　渊圣受禅公以大臣不协议论多驳诏令轻改失其事几如金人且拏兵半年而至今不解者以或和或战之説未一故也裁抑滥赏如黒白易分而数月之间三变其説者以庙堂不能忘私而多与其党为地故也今日一人言之以为非而止或出圣断逾度而不暇畴咨或用大臣偏僻而遂形播告所以动未必善处未必宜乃輙为之反汗焉其势不得不尔也及闻虏防河北力请合诸路兵掎角击之以牵其势且曰彼猖獗如此陛下犹欲守和议而不使之少有所惩创乎渊圣虽美其言而夺于大臣不能用
　　靖康二年金邀天子幸其营公亟白宰相何防思所以折虏之语告于上而却之防私宣言翌日车驾出城羣臣失色已而金索金缯无艺府库不足以民财继之诏尚书梅执礼侍郎陈知质及公给事中安扶督民输一日金坐城闉猥谓四人者吾国赋羊马于民率比屋相甲乙若甲输而乙否则执而诛之谁敢违者意民穷且变生将投隙而逞四人者同辞而对曰今天子防尘臣民皆愿前死虽肝脑不计也于金缯何有哉顾诚亡以塞责金大怒问官长安在欲加以罪而置其余公恐尚书坐之遽前曰皆官长也金不胜忿四人者皆死之上即位哀其忠降玺书褒叹
　　初公为中书舍人王黼以客沈积中帅河朔欲觇虏图燕公语积中当思异时覆族之祸积中佩公戒至所部首以书谢公盛言其不可之状公具以其语告诸朝洎公左迁童贯蔡攸卒兴是役致变起肘腋而公罹其凶故闻公之丧士无贤愚皆为之出涕
　　宣和中上皇崇道家之説公至东宫渊圣问焉公对甚悉其畧曰周公作鸱鸮之诗孔子以为知道其言不过迨天之未隂雨彻彼桑土绸缪牖戸而已老子着道经亦曰为之于未有治之于未乱葢老氏与孔子合者如此今不固根本于无事之时而徒事目前之功非二圣人之意他日渊圣为太上皇道之太上皇颇叹美健羡疏左右近习之臣而杨戬方兴龙徳太一之役惧不能得因肆谗説家令杨冯将辅太子幸非常太上皇震怒执杨冯而诛之渊圣之言亦废及靖康中公尹天府言利者颇欲离间两宫公心独鄙之每调和父子之间甚有恩意如诏鞫龙徳近侍梁忻之类特寛其丈由是纎芥之疑不行闻者叹服
　　公天资乐易与人谈笑极醖借风流至论事则挺然不可回夺居乡専趍人之急以急抵公门者未尝辞于书无所不观亦无所不学属文敏赡下笔才能自休书记翩翩千里如对靣语见之者把翫无斁争藏之为荣
　　呜呼士方平时剧谈指掌以祸福死生自任而谓人不能此直易尔一旦临利害仅如秋毫鲜不丧厥心而移其所守若夫规以身免而推祸于他人者比肩接迹也闻公之风者亦可少媿哉铭曰惟祝融之苗裔兮公鼻祖曰伯休越汉唐而南徙兮家洎川之上防天既予公以修能兮又重之以姱节冠切云而事君兮景忠精之前哲氛祲忽其蔽日兮神龙荡而失渊众惮殃而逭祸兮公踽踽而直前左搀抢而右窫窬兮公胡独离此患茍杀身而成仁兮齐死生于夜旦纷众美曽不概见兮独令名之庶几伟荡隂之节死兮吾将从晋贤之所归【龙溪汪藻撰墓志】
　　李若水　忠愍公
　　字清卿洺州曲周人擢上舍第为元城尉平阳府录济南府教除太学博靖康初使金除著作佐郎使还擢礼书力辞改吏侍兼权开封尹二年死于金年二十五建炎初赠观文殿学士
　　蔡京复相老而耄事一出于子绦少宰李邦彦欲谢病去公曰大臣以道事君不可则止去就之义当决之于上前讵可奄奄以病退哉
　　公见尼玛哈于太原尼玛哈遣王汭偕来十一月还朝间二日敌骑南牧公副冯澥使之至中牟防守河兵乱相惊以敌至左右骇顾谋取间道以去公谓澥曰戍卒宵溃公不可效之某死不避也遂由故道行日一奏京师言金兵且至宜选将练兵褒有功劝战士修城郭饬守备以待其来和议必不可谐也至懐州遇金人馆伴刘思萧庆言以遣使京师请以河为界因随其军行至京西之境而闻耿南仲聂昌出使割地界矣尼玛哈至京城外独遣澥同庆入城请与皇帝相见议盟誓不从又请与道君相见亦不从但许宰相亲王出后数日遣两执政两宗室分使金军尼玛哈冐矢石督攻甚急城陷金召公公出见二酋曰令何相公来计事不则纵兵入城矣遂入见钦宗时独何防孙傅梅执礼秦桧并宦者数人在左右公具传金人语乃遣防行明日又命济王及陈过庭偕往防还言二帅请与道君相见钦宗曰朕当自往耳岂可使道君皇帝防尘哉明日上幸金营留三日而还
　　二年金遣使以书来言曰农务方兴将归矣徽号事当面议请皇帝出郊遂以明日出公扈从既而金遣萧太师者易御服公忿怒抱持上呼天声苦数声大呼骂且泣曰吾君华夏真主尔辈敢无礼耶众击之面目为伤气结仆地良乆乃苏金使人监视日三饭饮之公絶不食金怒囚之萧太师者数来劝勉公叹曰天无二日某宁有二主哉其仆亦来慰解曰侍郎父母春秋髙兄弟众奈何公叱曰忠臣事君有死无二吾终不复顾家矣虽然吾亲老矣若归勿遽言恐伤吾亲意令兄弟辈徐徐言吾死国也公母张氏闻变哭且言曰吾子死难必矣
　　又旬日尼玛哈召公议立异姓公曰道君皇帝为生灵计罪已内禅主上仁孝恭俭未有过失岂可轻议废立尼玛哈曰赵皇失信安得为无过公曰若以失信为过则女乃失信之尤者乃厯数其过曰女伐人之国不务全安生民徒掠金帛子女以为丰肆为封豕长蛇黩货无厌女真一剧贼骂不已尼玛哈令曰拥之去反顾骂益甚至郊坛侧谓其下谢宁曰我为国死职耳并累若等也监军曰吾为公释此人使归公能从我乎公复骂不已遂见杀
　　一云粘罕再召公出公知虏难以义动因厯数其失信大声抗论云皇帝非失信以祖宗积累之难三世方得河东陵寝在焉曽不敢轻与人惟义所在而巳且如二元帅自去年城陷之后再与主上议和永事大国防血未干又复违背又于金银所需之外种种需索无厌贪人土地取人妇女玉帛覆我宗社害我生灵是一巨贼耳尼玛哈大怒令曳出于青城东华门外敲杀之临死骂声不絶于口胡相谓曰大辽之破死义者十数今南朝惟李侍郎一人
　　公临死为歌诗一首其卒章曰矫首问天兮天卒不言忠臣效死兮死亦何愆人闻而悲之
　　公初名若氷上召见恶其若犹弱也氷犹兵也兵不可弱遂赐今名
　　髙宗中兴赠公官制词云段秀实笏击朱泚顔杲卿面骂禄山简册有光精爽如在惟尔英烈追配古人
　　太学生祭公文曰皇穹将倾天柱必折大地欲仆泰岳必蹶云云公人中龙肯臣犬豕云云贼据床上天子在下公抱帝躬嚼齿大骂公于是时眦裂髪立乾坤昼昬鬼神夜泣云云欲赎清卿人万其身万人何多一世犹轻云云吾将提长劒而登泰华抉浮云而问苍天虽泣尽而继之以血安得吾清卿之复然
　　钦庙宰相皆有误国之罪故无配享者乾道五年冬当祫祭九月常少林栗黄中言当时臣僚遭值艰难莫救沦胥罕可称述而以身狥国名节暴薨者不无其人虽生前官品不应配享之科而事变非常难拘定制乞特诏侍从台諌集议奏可中所陈葢指公也汪圣锡时为吏书独以为无可配享乞罢集议从之












　　宋名臣言行录续集卷三
　　钦定四库全书
　　宋名臣言行录续集巻四
　　宋　李幼武　纂集
　　欧阳珣
　　字全美吉之永和人中崇宁五年进士乙科授忠州教知杭州盐官罢起授南安録靖康初如京师遇国难议割地力争忤时相命出使河朔进秩朝请郎将作监丞至深州犹力争金怒杀之绍兴中录其节子夭官其壻临江曾敏恭
　　靖康初朝廷议割三镇地公率其党九人上书曰地不可割越一日集议何防而下三十六人无异辞公廷争谓割地奉金非防且曰金志不在地愿力战战败而失其地他日我师取之直举以与之他日我师取之曲时宰懐谖迷国反白遣公莅割河朔地防深州等郡义不肯臣金皆固守不下金人以公至城下俾致朝命公恸哭谓城上人曰朝廷为奸臣所误汝等勉为忠义以报国吾不爱一死以谢朝廷金人怒执公送燕山遂死之
　　初公诣阙欲论事时葢靖康元年之冬金势方张甚公道出豫章防故人为帅惎公姑勿行行且及祸公叹曰吾平生患不得死所国蹙如此而谋国者日益鄙吾将有所开説説不合而死是吾得死所矣庸可避既被命赴金军即取告身文书畀同年生戴特立曰持此归报吾家吾不生还矣遂行
　　三松王才臣曰公之死难真舍生取义仗大节宁死不折者所谓英雄豪杰之士可以为事君之法也观其与故人帅及同年生之言其不肯折节以茍生葢素所蓄积非偶然一决之谅也予尝论女真诸逆酋其用兵行师未必得与刘渊石勒比而吾国又帖然无典午氏内阻外讧之警顾乃长驱直鹜莫或龃龉之者吾国空无人焉耳方金兵南牧河朔诸郡人自为守金贪利不顾絶黄河悬师深入以犯京师此兵家之所忌也当是时使得竒男子假朝廷一节纠合燕赵义附之士据险出竒以蹑其后使彼懐反顾之忧此一竒也奈何反先割地以肉饲虎耶此予因公之事拊膺扼腕痛悼于已往也
　　从孙文龙建公祠堂守道记之曰靖康建炎间庐陵郡死国事者二人监丞阳公死燕山忠襄杨公死金陵死一尔有二焉杨公死城欧阳公死使命有谓余曰欧阳公诚死使命与致命于敌国不我从则死之义也公之往也吾国则有辞矣势焰方炽京师方急三镇虽天下根本不敢爱也以是纾祸且为后图公奉命割地可也既至深军民固守不下公知人心未解即反其辞告之曰朝廷为奸臣误至此若等宜忠义报国吾已办一死矣金人怒执杀之此之谓违使命以死非死使命也义欤余曰公得死尚何言当崇殿之间渊圣非决有弃地意公亦力言不可且谓战败而失其地他日我师取之直举以与之他日我师取之曲时宰既诋其説又强以行大类汉遣狄山乘障事事不出武帝而出张汤耳使公竟致使命不死矣而岂公夙心哉当其慷慨城下痛哭以勉守者但见有吾心不见有使命非违使命也此时宰之命非君父之命此君父之命非宗庙社稷之命也臣受命于君君受命于宗庙社稷扬扬出疆举地以与人曰有使命在吾为宗庙社稷惧矣使皆类此一可办何以知义之士大夫为古语有之为人臣而不通春秋者守经事而不知其宜遭变事而不知其权故曰大夫出疆有可以安国家利社稷则専之当时人心如此使所在皆固守不下其纾祸犹不愈于割地耶况不可割吾前言耶夫前言忤时宰意一宜死知不可顾不得已为此来二宜死固守不下者今摇之使背国归虏予何人三宜死死而死耳吾犹万一觊吾地之存夫义无定名要于忠忠不在小谅归于为国公得死尚何言云云呜呼公死何地公像在此公子为谁公世有祠其地址通衢面大江停车舣舟顾瞻而徘徊者尚其念曰人谁无死
　　陈彬曰谨按国史丙午之厄崇圮之殷以割地出使死焉者三一死于绛一死于磁其一死深则公也绛磁二使挟必割之计以往谓可逭死于金然终不能逭于绛磁之军民公主必不可割之议以往死固前定而诟金如奴就刃如归公身死金亦气死等死一也馨风秽闻越百年而如新公不死而未死之懦夫骨已寒矣又熟筹之河朔二埀瀛沧头角魏府心胸邢洺真定左右髀金纵不自爱死引髯蛇吭舒醉虎膊越堑逾藩即我仇雠傥迓一戈旁一矛婴所必趋蛇立可刳虎立可仆公始以防官率九人扼媚金者而夺之气念此至熟庭谋不辑黾俛共命君命曰可君义曰否孰与先办一死自献于殿陛犹可殉义改命也然死固等尔河朔军民百千万亿傥御命往者类如绛磁婉娩奉金谓弃地弃人皆上本指军民固未忍以此负国而忍使吾君先负此曲于军民耶城下要盟梁谿丞相耻之然宁请身代棁邺往力丐毋以使节他畀亦知此曹子望金口呿决不敢吐一健语以震苏吾国军民心胆也观公抵深面城痛哭曰朝廷为奸臣所误汝等当戮力报国万众竦然知弃城者非朝廷也解扬登车宋城之人有以城毙而不从于夷公一死不躁用于殿陛间而用于幽朔亦知舍介秋而予忌者非正论所能激曽不如邉朔沈劲之风犹能鼓动于一死之下以坚其不负宋之良心也罕以凶元几絷于潞太行之梁伊涧之翟昫海之魏﨑岖戎马挠腋胁使不轻得食息公一死所激犹几年而未已耶郡有贤牧罔罗轶迹以风厉于厥邦厥民血气心知莫非臣子秉彛好徳一是忠爱生则乌可已矣公耿耿于今犹生生直为生幸生为罔巍然炳然临女无贰于心独无慨乎铭曰枉矢蛇行南絶河津超腾次舍凌躐勾陈虮虱臣工寸鉄排阖河山两戒有战无割附耳纩聪轺星北驰嚼龈励众握节死之救日之弓救月之矢力胡能及心弗能已一士死命万夫死心燕南列城濬汤屹金委彼懦夫行尸卧胔九原倘逢顔忸颡泚古谁无死之死骨香千古大闲岿然斯堂
　　宇文虚中　肃愍公
　　字叔通成都华阳人
　　绍兴十五年公初使金为所留后为金用公知东北之士愤为左袵宻以信义感发之从者如响乃与其翰林学士髙士谈同谋欲因金主亶郊天就刼杀之先期以蜡书来告于朝欲为之外应秦桧拒不纳防事亦觉公与其子师瑗皆坐诛阖门无噍类
　　留正曰公之忠亦可考矣方建炎之初以资政殿大学士奉命使金国留系北庭抗节不屈故相秦桧用事尽归其孥于虏中则绍兴十二年也公在金既乆其诸名王大族皆尊信之不疑因与其子师瑗暨伪翰林学士髙士谈谋为复雠之举欲因九月金主祭天而刼之金之诸王宗亲约为内应不幸而功不成者天也而金人自此上下相疑浸行诛戮矣公之家巳碎于金手迹其祸端由于蜡弹之缴还则秦桧之为也是时国家中兴二十年而公之事不显最后张魏公招韩王来归始能言其详公无子有女以族人绍节为之孙明诏命以京秩至淳熙十一年更与恩泽二名令曽孙承受所以劝天下之为人臣者也







　　宋名臣言行録续集巻四
　　钦定四库全书
　　宋名臣言行录续集卷五
　　宋　李防武　纂集
　　洪皓　魏国忠宣公
　　字光弼其先徽州人唐末避乱徙乐平之洪岩遂为饶州人登政和五年进士第主台州宁海簿摄令拜南京国博未上主兵馈有功为秀州录宣和六年丁大中忧禫中俄召见擢徽猷待制假礼书使金国不屈节绍兴十年始归进阁直提举万夀观兼权直学士院忤秦桧出守饶州提举太平观丁大硕人忧服除得太平观复责濠州团副使安置英州谪九嵗始复左朝奉郎主管崇道观居袁州未逾岭病革二十五年薨于南雄年六十八复敷文阁直学诏赠太师
　　宣和六年秀州大水田不没者什一流防塞路仓府空虚无赈救策公曰郡守以荒政自任悉籍境内粟留一年食发其余粜于城之四隅升损市直钱五戒米肆揭贾于青白旗上巡行无时扶其旗靡者皆无敢贵粜不能自食者为主之立屋于东南两废寺十人一室男女异处防其淆伪涅黒子识其手东五之南三之负防樵汲有职民羸不可杖有侵牟鬭嚻者乱其手文逐之皆帖帖畏伏借用所掌发运名钱钱且尽防浙东纲常平米斛四万过城下公遣吏鏁津栅谕守使截留守噤不肯曰此御笔所起也罪死不赦公曰民仰哺当至麦今腊犹未尽中道而止则如勿救宁以一身易十万人命讫留之居亡何廉访使者王孝竭至郡曰平江哀号诉饥者旁午此独无有何也守具以对即延公如两寺验视民肃然无出声孝竭曰吾尝行边军政不过是也违制抵罪得为君脱之且厚赏呼吏草奏公曰免戾幸矣安所赏但食犹未足公能终惠复得二万石乃可孝竭以闻米如请而得至麦秋民相携以归前后所活者九万五千余人州人既不死凶年公出无不以手加额呼为洪佛子
　　上以国步艰难两宫逺狩为忧公极言天道好还金人安能久陵中夏此正春秋邲郢之役天其或者警晋训楚也所言反覆当上意上曰卿议论纵横熟于史传有专对之才朕方择使无以易卿公以母老父丧恳辞不许擢徽制迁五官假礼书为奉使大金军前令与宰执议国书公欲有所易辅臣护其文不喜遂抑迁官赐告一日归别持太硕人拜且泣时淮贼蠭起公间闗至太原留几一年金遇使人礼益削及至云中大酋尼玛哈迫与副使官伪齐公曰万里衔命不得御两宫以归大国度不足以有中原当还诸本朝乃违天以奉逆豫豫可磔万叚顾力不能忍事之耶今留亦死不即豫亦死偷生狗防间甘鼎镬不悔也尼玛哈怒命壮士拥以下执剑夹承之公不为动旁贵人叹曰真忠臣也止剑士以目为跽请尼玛哈怒少霁遂流逓于冷山流逓犹中国编窜也云中至冷山行两月程距金二千余里地苦寒四月草始生八月而雪土庐不满百皆陈王乌实聚落乌实使诲其二子或二年不给衣食盛夏至衣觕布畨课四隶采薪它山尝久雪薪尽至乞马矢煨面而食困辱十年多为诗文以讽皆忧国伤时语
　　乌实尝得献取蜀策持以问公公厯陈古事梗之乌实锐欲呑中国曰孰谓海大我力可干但不能使天地相拍尔公曰兵犹火也弗戢将自焚自古岂有四十年用兵不止者又数数为言所以来为两国大事今既不受使乃令深入教小儿兵交使在礼不当执乌实或应或否一日大怒曰汝作和事官却口硬谓我不能杀汝邪公曰自分当死顾大国无受杀行人之名此去莲花泺三十里使之乗舟一人荡诸水以坠渊为言可也乌实义而止
　　两宫防尘五国城公尝私遣人奏书并献胡桃梨脩栗面诸物两宫方知赵氏中兴永祐陵讳闻公北乡泣血旦夕临后遇讳日即燕山开泰寺为文以荐曰千嵗厌世莫遂乘云之仙四海遏音同深丧考之戚况故宫为禾黍改馆徒馈于秦牢新庙防衣冠招魂但歌于楚些虽置河东之赋莫止江南之哀遗民失望而痛心孤臣久絷惟欧血伏愿盛徳之祀传百世以弥昌在天之灵继三后而不朽故臣读之无不掩涕
　　金巳遣使约和乌实问所议十事公条析之甚至曰封册是虚名年号本朝自有金三千两景徳所无东北宜丝蚕大国有其地矣绢不可増也至于取淮北人景徳之盟载书犹在可覆视也乌实曰吾欲取投附人诛之以惩后何为不可公曰昔魏侯景举十三州地归梁梁武欲以易其侄萧明于魏景遂作乱陷台城仆两帝中国所监决不相从悟室稍悟乃曰汝性直所言不诳我吾与汝如燕遣汝归议遂行既而莫将北来议不合囚涿州事复变未防乌珠族乌实党与坐死者数百千人独公故与持论身几死者数矣乌珠知之故得免
　　公至燕燕人重公执节争持酒食相劳苦公间行防市物色谍者得赵徳书机事数万言藏故絮中以归曰顺昌之役金震惧丧魄燕之珍器重宝尽徙以北意欲捐燕以南弃之王师亟还自失机防虽再躏河南后必更成具以乌实语并两宫诸王主所居报上明年夏求得皇太后书遣邵武男子李微来归上大喜因御经筵谓讲读官曰不知太母宁否几二十年虽遣使百辈不如此一书遂官李微
　　公复以书曰金巳厌兵势不能久异时以妇女从军令不敢携朝廷不知虚实卑辞厚币未有成约不若乘胜进击再造犹反掌耳所取投附人只欲保江南归之可也独不监侯景之祸乎若欲复故疆报世雠不宜与胡铨封事此或有之知中国有人益生惧心张丞相名动殊方可惜置之散地并问李赵二相安否献六朝御容徽宗御书其后和定祐陵及太后归音皆先报凡四年中以文书至者九皆陈军国利病
　　宰执贺皇太后有来归期上曰洪皓身陷北方乃心王室忠孝之节久而不渝诚可嘉尚二子皆中词科亦其忠孝之报也先圣福善祸淫之理于此可见
　　金法曾被任使者永不可归欲以计堕公令校云中进士试使者监上道公日损食阳为疾状既至谓院官曰今取士以诗赋吾故学经耳曰岂不能出语策士乎考官孙九鼎者有太学旧以为疾闻得回燕金议遣奉使人各还其乡因赦及之它使者幸稍徙多占淮北无敢言淮以南者公实以饶州闻张邵朱弁亦自言和州徽州人既议和还淮以南使者故公三人在遣中用事者多曰此等人若放了几时更有今不留后必为我患归计屡欲变参政王公使至燕公得其阴谋从坡上与馆中人语为留守易王所获对吏将驰流星骑上其事副留守髙吉祥素嘉公忠委曲护出之且易以它牍公行月余方以元牍奏埀入境七追骑至及淮则在舟中矣至盱眙以奉使无状自劾上方以来归为喜报无罪可待日以御札趣觐既至阙登时见内殿奏事罢力求乡郡养老母上曰卿忠贯日月志不忘君虽苏武不能过岂可舍朕去也
　　公见秦桧肆言无所避弥三日不休曰张丞相金所尊惮乃不得用钱塘暂跸而景灵太庙土木之工示无中原耶桧谓公长子适曰尊公信有忠节得上眷但官职如读书速则易终而无味要当如黄钟大吕乃可阅九日直学士院
　　金人来取赵彬辈三十人家属诏归之公曰金既限淮官属皆吴人留不遣盖虑知其虚实也彼方困于蒙兀姑示强以尝中国宜谓之曰俟渊圣皇帝及皇族归乃遣桧大怒公又言王伦辈以身狥国弃之不取缓急何以使人初桧在达兰军中达兰围楚州久不下使桧草檄谕降有实纳者在军知状公与桧语及金事因曰忆实纳否别时托寄声桧色变而罢翊日李文防即奏公项事朱勔之壻夤缘改官以该讨论乃求奉使比其归也未能自脱特以和议既定例得放归而贪恋显列不求省母乃出公知饶州
　　公责置英州闽人倪詧为守老矣内无奥主闻知新州张棣以巧中胡铨迁客取使节欲效之即使兵马都监俟其隙捕公家奴寘狱中酿成其罪未及发而詧死事乃解
　　公天性强记书无所不读虽食不释巻稗官小説亦暗诵数千言宣政间春秋之学絶独穷遗经贯穿三传在冷山摘褒贬微防作诗千篇北人抄传诵习欲刻板于燕公弗许
　　男适书赐諡制书后曰臣闻足再刖而玉显其美火百链而金知其精人臣忠邪至身后而是非始判发潜徳之幽光诛奸谀于巳死孔子作春秋之防也先臣当戎马纷纭之际使不可测之絶国十有五年然后归陛下谓苏武不能过且许笔赐其传防先臣席弗暖而逐弗获藏奎壁之宝今又十有五年弟遵入对陛下褒叹忠节复道前语恩隠再三宠之令諡生虽竒剥芬香多矣臣谓衞律李陵屡说而武不降先臣则为宇文虚中韩昉所逼三换官而不受张胜事泄武有拟剑幽窖之危先臣则不同龚璹仕齐宁蹈利刃冷山无以异于穷海之北糊口于乌实无异于靬王只影南翔所不及牧羝者四嵗至若通永祐之表朝长乐于燕间道蜡书其至有九潜见王人几偾牢戸问荅往返皆存阙庇民之语投其诗又篇篇皆以戢兵为意此则武之所无者陛下以为武不能过圣训明哉然燕王声霍光之罪以武久絷而归才得一典属国杨敞无功乃为搜粟都尉遂谓光专权自恣疑有非常而秦桧排妒先臣不使一旬寓乎玉堂之直致陛下有大用之意而不遂终之流放丑地九年不返则得祸之酷特甚于武武之一子党叛人而诛汉廷怜之为之逺赎胡出苏氏赖以不絶而臣以先臣故获戾亡桧至谓家传强暴曲法免官非遇天日清明则亦禁锢就死呜呼一言华衮万世不刋易名崇终匹休麒麟图画诸孤不肖咸叨録用恩徧存殁又过苏氏臣砻石以识异渥泰逢吉镇之松区泄九京之寃鼔忠义之气于兹见之
　　西山真徳秀跋赐冬服手诏曰苏武之还自匈奴也诏拜为典属国赐钱三百万田宅副焉公之节亡媿苏武而髙皇帝之所以宠锡者有过汉庭其褒表忠义皆可为后世法然武不幸见抑于霍光公亦不幸逢怒于桧相武之见抑不过不为公卿尔而公方违阴山之北复贬瘴岭之南是公之不幸视子卿为甚而偃月之罪又浮于博陆也呜呼思陵云汉之章忠宣霜日之节将与万古相为亡穷而权臣气焰氷觧烬灭久矣
　　孙芹苇建忠贯日月祠堂赵汝腾记曰窃惟蹈不测之祻以狥国者决非全躯保妻子者所办也至若絶漠不毛之地中国之音问隔絶嵗月推迁滨死数四卒全其志节而不可夺是非天资忠义絶人死生祻福一亳不足以动其心者能乎在汉则苏中郎武在国朝则忠宣公是也然武为之犹易盖匈奴不过汉一大县汉威徳又足以慑服之是虽欲置武于死地而终不敢故啮氊茹雪卒頼以全若忠宣所值中原溃裂国威薾甚金虏席卷之势方张使在其间凛凛白刃之加颈况公义不受爵言不避祻其去死者几希由今观之冷山之逓甚于海上雪薪之尽过于掘草尼堪伪齐之胁暴于衞律韩昉换授之迫峻于李陵虽在乌实之馆而持论枘凿又不如靬之爱武也是忠宣在金十五年甚于苏中郎之十九年也武终始节旄不敢忘汉公于朝廷乃能奏中兴之报于永祐修燕地之觐于显仁又数以金事闻于中国此武之所不能及也武得归李陵送之河梁赋咏以羡之公归金犹以七骑追之幸已至淮舟中矣是间闗之甚不尤难于武乎武归仅得典属国公归亦仅得翰林权直武不过不为霍将军所知耳公乃大为秦桧所挤陷鱼肉盖公帛书至榻前率誉胡公铨封事张公浚名望桧甚不悦及归朝又数言张丞相不休桧愈不悦遂出领乡郡其后坐官者向谔言公宜在相位桧怒甚遂窜公于英州竟客死身没而谤始白其坎视武转甚然直气又加于武矣武有子罹上官之祻公有三子俱策异科长为相次枢府次内翰天之报公其不百倍于武乎
　　张邵
　　字才彦和州乌江人宣和三年登上舍第旋丁外艰建炎元年为衢州刑曹兼检法三年召对会遣乏使公请行假礼书特转五官直龙图阁使虏十年始归除秘撰主管冲佑改崇道观十四年丁母忧吉奉祠十九年除敷文待制宫祠二十五年起知池州复请祠道由广徳军六月丁酉公生朝先一日沐浴就寝诘旦家人起为夀安卧逝矣年六十一
　　诏中外士民直陈时事公言有中原之形势有东南之形势今纵未能遽争中原宜进都金陵因江淮蜀汉川广之资以图进取不应退自削弱
　　九月公改承奉郎召对防遣泛使公毅然请行假礼书特转五官除直龙图阁武臣杨宪副之二弟祁□皆补官仍添差祁明州观察推官奉母以居公即日引道见金监军郎君达兰于潍州逼公拜公不可执寘昌邑寻徙密州柞山寨以兵守之四年夏公闻达兰过宻以书抵之曰兵不在强弱在理曲直宣和以来我非无兵也帅臣初开边隙谋臣复啓兵端是以大国能胜之其后伪楚僭立羣盗蜂起曾几何时电扫无余是人心天意未厌宋徳也今大国复裂地以封刘豫穷兵不已曲有在矣达兰得书执付豫使用之公升阶揖豫以旧官呼之为陈君臣大义辞气烈豫怒系之狱宪遂降阅半年豫知不可屈复以公送金拘之燕山圜福寺绍兴元年也公又为书言豫挟大国之势日夜南侵不胜则首防两端胜则如养鹰饱而飞耳终非大国之利欲以间豫守者宻以告金取其书去益徙公东北千余里之中京后又北徙会宁府去燕三千里先是完顔旻死传其弟晟晟死旻之孙亹立三世颇厌兵慕文教后生从公者皆习弦诵执经授大义争馈钱谷布帛公自分终焉金尝肆赦许我使者自便归其乡人人占籍淮北幸得稍南惟公与洪公朱少章实言家江南十二年二月甲子金忽召三人者改馆致馈许之南归公以四月辛未至燕山洪公先在五月朱自云中至六月庚戌同发永平馆七月壬戌次汴京都亭驿道中有輶轩唱和集公为之序八月庚子对行在
　　上书言臣使北时道遇秦桧教臣坚持使节臣得奉以周旋又医官荣州团练使李子厚语臣云桧在中京尝代徽宗移书尼玛哈述海上盟约及用兵讲和利害结好基此会曹勋缴进其书诏付史馆
　　初公出疆遇桧于昌邑以忠义相勉故公在丧相与通问公因厯叙金有归渊圣及诸王宗室意劝其遣使迎请秦浸不乐
　　公天资劲伟遇事慷慨酒酣耳热悲歌愤激常以功名自许方车驾留江上强敌逆臣连兵入冦公冐险出使人皆危之及被囚拘略无悔惧赋诗作文考详史传著述动盈编帙归献所闻纳忠于朝将有施为以偿素志既不遂叹曰身在异域视死如归为国事也今士大夫有告言连坐之风一或抵罪家破名灭竟亦何禆悉取旧藁焚之惟昼夜潜心经典学道日以有得无田无庐未尝过而问焉髙宗更化方且进用而公无意斯世矣
　　朱弁
　　字少章徽之婺源人入太学补内舍生靖康之难家碎贼手南归及淮建炎二年正月请使问安补官借右武大夫吉州团练使充大金通问副使寓北庭不屈绍兴十二年归上髙其节俾易文资秦桧忌之奏换右宣教郎直秘阁主佑神观有司校考十七年当廷数官桧又尼之仅转奉议次年四月六日卒
　　建炎戊申遣使问两宫安否大夫无敢行者公闻之慨然攘袂自献诏补官且命之曰朕方俯同晋国用魏绛以和戎尔其逺效侯生御大公而归汉受命曰即与王伦行遇尼玛哈于白水泺邀説甚切尼玛哈不聴使就馆云中餽饷如礼而实以兵守之壬子嵗金忽遣宇文虚中来言和好可成当择使副一人诣元帅府受书归报虚中欲二人探筹以决去留公正色曰此市道之所为耳吾之来固自与以必死岂今日乃觊幸于先归者哉愿公亟受书归报使吾君得以蚤申四海之养于两宫则吾虽暴骨方外犹生之年也及伦行又请曰古之使者有节以为信今无节而有印则印亦信也公既还朝无所事此愿留见授使某不幸一有意外之辱得抱以死死不腐矣伦挥涕解以授公公受而怀之卧起未尝不与俱也
　　逆豫盗据京邑金迫公仕豫且诱之曰此南归之渐也公曰吾受命而北不受命而南且豫国贼吾常恨不食其肉又忍北面而臣之哉吾有死耳不愿归之金怒絶其饩遗以困之公反从中固拒驿门忍饥待尽誓不为屈金亦感动复慰安之致礼如故
　　金又迫公换其官公曰自古兵交使在其间言可从从之不可从则囚之杀之何必换其官哉吾受本朝官今日有死而已誓不易以辱吾君也且移书金用事人耶律绍文等曰上国之威命朝以至则使人夕以死夕以至则朝以死又以书告诀于后使洪忠宣曰杀行人亦非细事吾曹不幸遭之亦命也命出于天其可逃哉要当舍生以全义耳金知终不可屈遂不复强然公以使事未报忧愤得目疾其防郁愁叹无憀不平之气一于诗发之号聘逰集
　　丁已嵗金诸酋相继死灭公得河阳人宻疏其事及北朝虚实使之间行归报曰此不可失之时也后王伦复归献公奉送徽考大行之文有曰臣等猥以凡庸误防采择茂林丰草被雨露于当年絶党殊邻犯风霜于将老节上之旄尽落口中之舌徒存叹马角之未生魂消雪窖攀龙髯而莫逮泪洒氷天上读之感涕顾张忠献喻以宻防曰归日当以禁林相处也
　　公归上引见劳苦嘉叹再三公谢且言曰臣闻人之所难得者时也而时之运无已事之不可失者几也而几之藏无形惟无巳也故来迟而难遇惟无形也故动微而难见陛下与金讲和上则返梓宫次则迎太后又其次则怜赤子之无辜肉白骨于已朽此皆知时知几之明騐也然时运而往或难固执几动有变宜监未兆盟可守矣而诡诈之心宜黙有以待之兵可息矣而销戢之术宜详以讲之且金之君臣上不奉若天道下不求合民心人怨神怒不知修省以黩武为至徳以茍安为太平虐民而不恤民广地而不广徳此皆天助陛下中兴之势也若时与几陛下既知之于其始图惟厥终愿留神焉上纳之赐予益厚
　　朱文公曰国家自政宣以来公卿大臣荷国宠荣殊异优渥一旦狂图误国招祻使君父防尘越在沙漠苦寒无人之地一时遗臣卖国降虏之余接迹于朝腼然相视乃无一人肯奔问官家者公以草野诸生平日未尝沾一命之禄顾独奋然出捐躯命请冐锋镝斧锧之威以甞不测之祸而死守不屈至于十有六年之久卒不污受伪官爵竟得复持汉节归见天子其忠义大节终始凛然虽竹帛所书丹青所画无以过之和议之成虽若不在其身而风喻怂惥盖亦与有力焉而公不肯自以为功还朝所建皆逺谋至计不欲朝廷遂以目前所就为安而必期有以致中兴于异日者此其忠虑之深又与一时贪天之功以为己力而遂宴安江沱以至于忘雠而辱国者盖万万不侔矣上赖太上深照其衷褒嘉赐赉前后甚宠而不幸厄于权臣使不获申其志以死岂非天哉
　　又曰建绍之间强敌凭陵两宫隔絶天子不胜晨夕温凊之念思得忠智敏辨之士往来兵间以通和好而见大夫媮惰畏缩无肯行者独故魏公良臣与公以诸生自荐慷慨请行拥张盖旜略相先后卒冐白刃致命北庭魏公寻以不受伪官握节以死而公必以死自誓偶得全璧而归虽其所值有生死之不同然其捐躯狥国之本志素定于胸中者则未始不同也熹惟二公忠义大节固已载在史册传之万世特两家絶域风霜之旧不可使后之人无闻焉


　　宋名臣言行录续集卷五
　　钦定四库全书
　　宋名臣言行录续集巻六
　　宋　李幼武　纂集
　　张叔夜　忠文公
　　字稽仲耆之曽孙信州永丰人以荫调兰州录知襄城陈留二县颍州倅舒海泰三州守召对除库部员外郎开封少尹迁右司员外郎以事忤蔡京贬西安州仓草久之召为秘书少监擢中书舍人给事中迁礼侍以徽制出知海州拜徽猷直学士知宣州又知济南府加龙图直学士知青州徙知邓州四道置帅为南道都总管进延康殿学士加资政殿学士提举南道兵守御城上擢拜佥书枢密院事虏既议和命弹压京城事二圣北狩扈从北去卒年六十三讣闻髙宗遥拜观文殿学士醴泉观使
　　公喜论兵兰州本先零故地最寒惟恃河为阻每氷合则严饬守备卒介冑累月不得息公曰是当求其要害以守之乃博考山川讲求利病上书力陈取天都之策谓天都介于五路之间乃西人啸聚之区凡欲举兵以冦诸路则必就彼防集然后议其所向以故每一聚兵则五路不得奠枕此当今之所宜先书再上枢庭行其策果得其地建为西安州
　　政和间吏惰弗防凡命令之出于门下者豫书衔于后使先置名而徐填事目以行谓之空黄公极论其弊始立法禁
　　剧贼宋江剽掠至海州趋海岸刼巨舰十数公夜募死士千人距十数里大张旗帜诱之使战宻伏壮士匿海旁约候兵合即焚其舟舟既焚贼大恐无复鬭志伏兵乘之江乃降
　　山东羣盗竞起公发精卒击之盗帖息一方晏然靖康初金兵过河公谓若许讲解则金人必有邀求纵之使去后必复来有轻中国心乞遣精骑邀击及豫令河北边镇出兵断其归路愿假臣骑兵与诸将并力追袭不报
　　公帅师入援或劝其缓行者公曰国家危难如此忍顾身乎至尉氏遇贼游骑转鬭而前于十一月晦至京师公入见具陈唐明皇避禄山之乱葢尝出幸今贼锋鋭甚愿驻驆襄阳以图幸雍钦宗然之令提兵守城连四日大战斩其金环贵将二人城破公被创犹父子力战士皆殊死鬭杀伤相当然诸将无一人至者金议和钦宗再出郊公于太学前起居叩马谏止不能回即号恸再拜众皆哭钦宗回首字之曰嵇仲努力防金诏立异姓公乞立皇太子为君以从民望二酋怒追赴军中至则抗论如初不少屈遂扈从北去道中惟时饮汤又不食粟至白沟御者曰过河矣乃矍然起仰天大呼遂不复语明日卒
　　李忠定曰人材因事而奋节义临难乃显荡阴之役血溅御衣独有一嵇绍安史之乱首唱义兵独有一顔真卿朱泚之变叱三馆之士使不从贼独有一何蕃岂易得哉靖康之季分四道总管以衞王室及金人再犯阙或拥兵坐视而不进或弃军以自全独公摠师西道转战以达都城所谋不从城陷被执犹惓惓抗章欲立赵氏其忠于国家大节如此虽古人何以加诸纲尝见所与家问勉以忠义固已叹服其后闻公遂死国事为之流涕嗟乎士固有一死非死之难处死之为难也如公之死得其所矣彼忘义而偷生者得不少有媿哉
　　又曰士之立名节死国事虽志气有所感其平时胷次所养必有大过人者遇事而发非偶然也段太尉以笏击朱泚或谓武人一时奋不顾身栁子厚独为裒集遗事作传以明其非真知言哉公忠义之节着矣临去国日自期必死以书属其家叙平生所操守真所谓中有所养临大节而不可夺者耶书尾犹欲托不朽于墓表若区区于为名者是不然名固士君子之所贵也圣人以名节砥砺天下故士有舍生取义不求生以害仁者顔鲁公知必死李希烈自为祭文墓志常寘坐隅与公用心何异近世名节不立而惟自全之为务宜乎遭国家之大变而仗节死难之臣不能无愧于古人也如公卓然所立如此吁可畏而仰哉
　　晦庵曰【见郑骧后】
　　张克戬　忠确公
　　字徳祥耆之曾孙以荫补三班借职复举进士知河间县又知吴县治有声擢衞尉丞从弟克公为御史中丞尝论罢蔡京及京再相并坐废逾年起知祥符县久之知广徳军京畿仓陛辞留为库部员外郎出守汾州以守城功加直秘阁进直龙图阁除右文殿修撰兵破汾州自引决事闻赠延康殿学士
　　金人陷燕山长驱而南分兵冦太原太原距汾二百里尼玛哈遣其将尼楚赫贝勒来攻纵兵四掠外援不至势日孤危公毕力扞御昼夕不少懈太原陷汾益危公召令军民曰太原既陷吾固知亡矣然义不忍负朝廷辱祖父累子孙不与此城同终始无以明吾节众皆泣对曰公父母也愿尽死公募士间道走京师上章曰自太原失守汾日受攻愿陛下哀矜孤城势不可久急遣军马倍程以来救防一城生灵之命不报
　　自太原陷汾拒守盖逾月矣一日诸酋列城下指呼督取降书公临陴大骂不絶口炮中一酋立死翌日金攻城益急城从西北隅坏贼既入公朝服南向焚书拜舞乃自引决其家死于难者八人
　　晦庵曰熹尝铭张忠文公之庙因得读其遗书而叹慕其风烈又得观公子汾州家问尤深敬仰窃惟国朝承平百年徳隆泽茂世臣乔木不为无人而一旦危难之际忠义之节乃独萃于张氏之一门其亦盛矣公之大节如青天白日固不待赞述而后明而某独于其笔札之精谨见其神气之安闲于其家人父子之间见其誓死之外唯以取恤遗孤为寄而无一毫内顾下流之私也呜呼非其胷中有以大过人者何以及此先觉有言慷慨杀身者易从容就义者难若公之死其真所谓从容就义者耶
　　郑骧　威愍公
　　字潜翁信州玉山人登进士第厯仕州县建炎元年除直秘阁知同州金兵陷城死之事闻赠官与张忠文公并立庙本州庙额曰旌忠愍节
　　晦庵曰公拥羸卒守孤城以抗暴起方张之众邻援既絶遂以身殉予读其遗事未尝不三复流涕也夫忠义之性出于人心之秉彜策名委质以事人者其讲之宜熟矣而吾观于前日中原之祸一时士大夫出身殉国死其官守如公者何少也岂非义利之分不明取舍之极不素定一旦仓卒则贪生畏死而惟利之从哉呜呼如公者可谓得其本心而无愧于臣人之义矣是固有国家者所宜殷勤褒録以为臣子之劝使其有所乡慕感激而兴起其忠义之良心非独以私于郑氏之子孙而巳也
　　南轩曰公守同州城陷死之可谓得其死矣读其书辞胷中所处盖已素定嗟夫义之所在君子蹈之如饥之必食渴之必饮不可后也若一毫私意间之则顾借牵滞而卒失其正矣然则观公之为岂不凛然可贵哉
　　诚斋曰近世培溉人材忠孝成俗至本朝盛矣唐季五代全躯卖国之风于是一变庆歴元祐之间忠臣义士充盈朝野非诸老之贤祖宗之勤也岂一朝一夕哉自绍圣崇观之大臣指诸老为奸邪挫揠消泯不尽不置也而靖康之祸犹有死国如公者此固前日奸邪之遗种而绍圣崇观大臣之所消泯不尽者邪嘻庆歴元祐之奸邪亦何少哉至于消泯而不尽可以观祖宗之泽矣
　　晦庵曰靖康之难敌骑长驱都城危迫四面勤王之兵逡巡前却莫有至者而张忠文独以南道之师千里赴难军锋鋭甚每战必克乃以庙筭犹豫卒不能有成功而﨑岖颠沛之余竭力致死犹以必存宗社为巳任事复不就则遂闭口絶食而以身殉焉其后虏人分兵西闚陜闗所向降下无不如意则又有如郑公者独以孤城惫卒婴其乗胜焱锐之锋蔽遮三秦以备巡幸虏兵大至邻援四絶知不能守而勇气弥厉誓必与郡俱为存亡城陷之日遂陨其生而不悔是其见危致命杀身成仁皆足以无愧于人臣之义
　　向子韶　忠毅公
　　字和卿开封人忠简四世孙元符二年与国学荐补假承奉郎三年擢进士第调保州法改承事郎监在京炭塲以亲嫌改授荆南府节判满知苏州呉江县大观三年除开封右曹次年转朝散大夫坐李彪言蔡京事追三官停任四年叙朝散郎监保州税五年以赦复官提防太霞宫寻知虢州不就六年差主管西外宗室财用七年徙南外复旧任宣和初知防州建昌军未上改防州路漕六年还对延和殿知蔡州八年主明道宫俄知徐州靖康初除京东运副丁忧起知淮宁金至陈不屈遇害时年五十实二年二月二十二日也
　　生有异禀庄重如成人比志学防贤闗清约如寒士人不知其为相门后族之子侄也其强学自励焚膏继晷不少懈同舍相与语曰君子之学息焉而后能安其学君何自苦如是公愀然对曰家门衰替敢不强勉而自惰乎伊川门人如刘安节辈讶其衰替之语因问之公曰先丞相事业寂寥久矣安节壮其言引为忘年交
　　漕京东戸书聂昌以国用不足讽诸路进羡余知宻州郭奉世与昌有旧进万缗昌荐诸朝请赏之以劝天下公劾奉世曰一路财用有余不足相补设使宻有余财当具数闻部使者通融计防资兵吏之费安可不防大计不顾他州进通用之财徼非道之宠不罚奉世无以惩奸而主计近臣首开聚敛之端浸不可长士论伟之
　　蔡州阙守州人邀使者马首愿得公三年使者上其事而蔡巳除人矣乃起服就除知淮宁府公三拜章乞终丧不许公视事六月金兵至陈公率诸弟城守励战士开谕百姓曰汝等坟墓之国去此何之吾与汝当以死守之敌昼夜攻城公亲擐甲冑冐矢石遣其子弟率赴东京留守司乞援兵未至金益其众城陷公犹率众巷战力屈被执金坐城上欲降之酌酒于前左右按令屈膝公植立不动防手骂之遇害
　　谏官疏曰去冬夷人入寇诸路守臣或望风逃遁杰然以忠义自奋誓以死守者陈州之向子韶是也至城陷犹率众巷战与介冑之士同毙于兵革之下行道之人称颂咨嗟忠义之士奋发激昂愿褒诏子韶忠节优加爵秩以旌显之搜求其后以锡赉之天下闻风孰不踊跃奋厉为陛下尽死节乎
　　公为人端慤夷易不事表襮一言之出洞见心膂通奉笃于睦族公承其志率诸弟分俸以均给本房之未仕及待阙者逺方珍异必以时至通奉有疾衣不解带与人交主于忠信不为浮文末礼以投众人耳目书尺不过一幅语严而意尽所至必与君子长者防暇则观书门无杂宾与人议论衎衎然必反复曲折归于至当发为辞章典雅温厚有唐词人之风自始仕由幕职至县令退为筦库进而处刺史二千石一以诚意为主不以色辞假人故居官可纪去必见思至其蹈大难临大节而不可夺非茍然者盖其胷中素定也


　　宋名臣言行录续集卷六
　　钦定四库全书
　　宋名臣言行録续集卷七
　　宋　李幼武　纂集
　　孙昭逺　忠愍公
　　字显叔其先居眉州今为郑州管城人登元祐九年进士第调长沙尉丁外艰服除主兴国军永兴簿辟河东经干为凤翔府天兴县主簿政和二年知亳州谯县改解州安邑县兼盐池皆不赴为永兴抚干再任都大茶干宣和二年倅滑州摄守除河北运副靖康初召为水部员外郎除秘撰西道副都总管许便宜从事髙宗即位除河南尹西京留守西道都总管改京西北路制抚使二年正月为叛兵所害享年五十八诏赠徽制
　　幼警敏力学喜属文年二十四登进士第时策问首及熙丰凡不主新法者皆在末甲公其一也
　　金围太原我师多溃钦宗命折彦质乗传招集彦质言汾州溃兵二万过河津乞选朝臣同陜西帅臣招集仍委官部还河东诏命公往公言军士逃归其气已索理难复遣不若就令西戍犹冀有功又言长安河中不可不为备今所在州县调保甲乘城其实自衞不若择要害地使控扼公至督其进且曰天子初命四道总管也兵得调发官得废置财得移用急则援王室今京师围急旦莫望救至逗遛可乎言词慷慨闻者感动又徧檄诸帅使出师已而环庆帅王似熙河帅王倚各以师来防而泾原帅席贡秦鳯帅赵防鄜延帅张深皆不至公二十八疏劾之合诸路兵得十余万范致虚命马祐昌统之斩杜常夏淑于华阴公与致虚同出闗俄祐昌遇敌于石壕千秋间战败绩致虚还京兆公独与王似王倚留陜金并兵攻陜陷之时两蜀输金帛助河东公用其属计止之河池借以募兵得精锐数千军甫振而京师陷乃遣使诣太元帅府建炎初上诏公入觐公御下严整所过肃然内乡贼尚虎拥数万余公遇而破之
　　为都总管悉以所提西兵数千付张俊止以蜀兵数百上道七月至洛收集散亡招抚豪杰调兵陜西河北合义兵万余人栅伊阳使民入保防罢四道都总管以公为京西北路制置安抚使西师既非所隶悉引去公数以洛无城池而强敌对境侵牧之状闻于朝又与诸子书曰今日扞御甚难若假一嵗庶或可保吾四男二女今不复念要为忠义死耳汝曹加意读圣人书行古人事无以我为念十二月金兵来攻公悉众扞之骁将姚庆战偃师死之公即命将官王仔等奉啓运诸殿神御间道走行在金兵益炽公战益不利而金巳破雍秦陇南侵唐邓陈蔡溃兵满野公犹招集之已而见公麾下单弱欲拥公南公骂曰若等平日衣食县官不以此时报国今将何为叛兵怒起击公遂死焉
　　天资孝友轻财重义遇事刚果议论详明待人以诚未尝干进好学老而不衰与人论古今及本朝故实纚纚可聴晚值时艰志大而命不副士论惜之
　　张南轩跋公帖曰公之数帖其处死盖已素定事豫则立岂不信乎自熙宁相臣以释老之似乱孔孟之真其说流遁蠧坏士心波荡风靡中间变故仗节死义之臣鲜闻焉论笃者知其有自来也观公训敇诸子从事经史大抵以实用为贵以涉虚为戒其不受变于俗可知卒有以自立宜也
　　郭永　勇节公
　　字慎思大名府元城人以祖任为上党簿改丹州法擢清河丞寻宰太原太谷县调东平府録倅郑州除本路漕移河西仓河东宪丁忧诏力起之建炎二年十一月兵破大名骂贼不降遇害绍兴初赠中大夫资政学士
　　公天资雄爽气刚直身长七尺美须髯望之如神人焉杜充守大名名甚盛公画数策遗之一日见公公问其目曰未暇读也公数充曰人有志而无才好名而遗实骄蹇自用而有虚声以此当大任鲜不颠沛公等足与治乎充大慙
　　太原帅多用重臣宴享豪侈苛取诸县以给之太谷民富其敛尤亟公以书抵幕府曰非什一而取皆民肤血也以资觞豆之费仁者忍为是耶脱不获命令有投劾而归耳府不敢迫府遣卒数辈号警盗刺诸县短长防蠧不归莫敢迕公械致之府府为并他邑追还
　　燕山之役公漕本路郭药师屯边怙恩暴甚与民市不偿直复欧之非坏目折支不已安抚王安中莫敢问公曰安中不治且难制公请见而显责之乃见药师曰上推赤心置将军腹中遇之者无不至而未有寸功报上今乃纵部曲残民平居尚尔如缓急何药师谢无愧容公谓安中曰他日乱边者必此人也
　　金趋京所过城邑欲立取之防天大寒城池皆冻金借氷梯城不攻而入公在大名闻之先弛濠鱼之禁人争出鱼氷不能合金至城下睥睨久之叹息而去
　　金再犯京中外阻絶或以两宫北狩告公公号絶仆地家人舁归不食者数日闻元帅府檄书至始勉强一飡忠义盖天性也
　　驾幸维扬命宗泽守京泽将复两河以大名当冲要檄公与杜充张益谦相为掎角公得檄大喜即日夕谋战守具因结东平权邦彦为援不数日声振河朔巳没州县皆叛金响应金亦畏之不敢动逺近晏然
　　泽死益谦代杜充守京裴忆为漕皆龌龊小人防范琼胁邦彦南去刘豫举济南来冦大名块然孤城居其间金以十倍师攻之公率士昼夜乘城伺阖则出兵狙击或劝益谦委城遁者公曰北门所以蔽遮梁宋金得志则席卷而南朝廷危矣借力不敌犹当死守徐挫其锋以待援至柰何弃之因募士赍帛书夜缒城出告急朝廷且请先为备金攻益急俘东平济南人大呼城下曰二郡巳降降者富贵不降无噍类益谦辈相顾色动公大言曰今日正吾侪尽节之时及行城拊将士曰王师至矣吾城坚完可守汝曹努力贼不足畏众皆感泣质明大雾四塞金以车发断碑残础雨城中楼橹皆坏左右蒙盾而立多碎首者良久城陷公安坐城楼上或掖之以归诸子环泣请去公曰吾世受国恩当以死报然巢倾卵覆汝辈亦何之兹命也奚惧益谦意率迎降金曰城破而不降何也杂然以公不从为辞金遣骑召公正衣冠南向再拜讫易幅巾而入尼玛哈曰沮降者谁公熟视久之曰不降者我尚奚问金见公状貌魁杰且夙闻其贤乃自为夷语数十言欲以富贵防公而降之公嗔目唾骂曰无知之徒恨不醢汝以报国何説降乎金恶其言麾之使去公复厉声曰胡不速我死当率义鬼悉灭尔曹大名人在絷者无不以手加额为之出涕金令断所举手并其家害之
　　公博通古今得钱即以买书藏书万巻因事为文皆可录而不求人知见古人立名节者未尝不慨然掩巻终日而尤慕顔鲁公为人喜面折人过退无异言闻秋毫之善必咨嗟奬成如不及士友以此严惮而归之
　　呜呼靖康之祻岂不哀哉以二百年全盛之中国而在位皆拘挛章句之徒谓名节为非所急士之精鋭消耎尽矣一旦为金所乘无不全躯保妻子奉头防窜或甘心污辱之地而不悔公以身狥国至勉其家必死非所谓烈丈夫而不为世所推移者哉【汪藻赞】
　　杨邦乂　忠襄公
　　字希稷吉州吉水人政和乙未上舍解褐调歙州婺源尉改蕲州教满授庐州教除南京宗博会省官改建康教辟摄溧阳宰建炎三年诏举文武全材当路举之除建康倅兼提领沿江措置使司事兵陷建康不降遇害年四十四次年赠直秘阁立庙建康绍兴二年三月复赠朝奉大夫赐谥庙号褒忠七年四月上幸建康复赠徽猷阁待制
　　二圣北狩羣盗蠭起公摄宰溧阳训民为兵五里一堠号令期防明信而肃鼔一鸣逺近毕集未几府兵叛闭闗杀官吏四境狼顾虑变公阅民兵缮军实申号令刻日趍府讨叛贼畏公威声亟白部刺史从招谕发运方公会诸郡之兵于城下公率民兵首集士整而奋观者伟之巳而羣凶授首倾邑请留于太守寻命为真
　　初兵之叛也溧阳旧县镇射士数十百以羽檄往戍他所乘隙离次而归刼巡检为魁甲而趍溧阳将屠之邑人大恐虑无以御时有私贩摘山者赵明坐县狱公引出至庭欲诛之因谓尝阅尔简记所与甚众且悉里中豪健诚能集尔徒为邑人诛贼不惟赦尔罪当上功畀尔官明即请所与偕往公饮之酒纵使自去众皆危之公曰第傒吾殄贼勿恐也越翌日明果得众若干报公当诣贼绐而执之于是谕富民出财以须给赏贼就擒公悉斩于市留其首二人上府以正刑部刺史议奏功公悉推逊僚佐曰杀人而利赏非吾志邑人徳公肖像祠之
　　建炎三年闰八月李成剽江北杜充拥兵六万保建康十一月充谓成师老遣战舰进击之偶防金金大至与成合我师败绩贼取我舟以济夺马家渡充出兵复战不利溃而入无复纪律居数日金知充无鬭志进营于南门外鉄佛寺充下令官吏兵民用命城守公信其言明日充悉师出下水门乘舟以遁金陵空无兵守知府陈邦光惊惧不知所为即日率父老出城迎降金帅亦强公以行公至街桥大呼曰我岂为降虏者欲赴水父老救免既至金营邦光以下皆拜愿降公独僵卧不起邦光乃啓曰通判素有瞑疾金帅曰四太子者令掖出疗之遣所降官属劝降公闭口不答明日复遣所亲厚者说之曰公故贫有兄埀老仰分禄寡嫂孤侄逺来就养五子尚幼一女未嫁今去乡数千里无所于寄宁不念此国家事势至此公不降将谁为公曰兹人之常情吾独无情乎家国事不两立吾计决矣愿无辞费明日四太子置酒令伪知府事号张太师者及邦光召公议事公拒不往众挽以至庭其二人巳就位虚一席以俟公及阶以首触柱础疾呼曰我岂生与犬豕均饱者流血被面愦不苏者久之左右掖以出金帅命拘之他室明日邦光复请出谕使降乃释出至庭邦光降阶语曰事固无可柰何愿少回意毋为徒死无益也公瞠目曰尔以从臣守藩临难不能死甘心屈膝他人茍生复几何时使人人效尔朝廷何赖时坐有从官曰刘团练者取幅纸书死活二字示之曰汝无多言忠于赵氏即书死字下归我书活字下公视吏有簪笔侧立者即取笔书字曰死金帅怒复拘之先是公刺血书襟曰宁作赵氏鬼不为他邦臣金帅初不知也明日复引公出南门砦问公意如何答曰直不能降虏耳四太子甚怒公乃大骂曰我食赵氏禄终不负国汝女真岂是真天子乃使我从汝国家何负汝而敢肆凶残吾恨未劒汝颈吾为死怖耶遂裂巾褫衣以祈速死见所书襟知不可屈遂害之剖腹取其心闻者哀壮之
　　方杜充之遁也或告公盍去诸公曰我通守也茍去城谁与守我尚爱生也哉虽然吾仲氏惟一子不可无炊火乃命其侄孺文御其母以奔溧阳而属其子明日城陷
　　公被害时有斗子陈大伯者尝从公为傔至公被囚陈在傍不去骂四太子陈亦举甓击之不中遂同遇害又有主山砦曰贾三郎者武勇絶人时号为贾山砦亦被执贾命其子结里人为鬻薪者置兵于薪以入阍人索之事觉金磔其父子于市
　　公神色明秀长身山立见者畏爱居无事时温良惠和与物无忤及遇事勇决彊毅万夫不能夺也其徳行修于家称于乡信于友至于以身殉国立天下万世臣节之端凌霜贯日非一时适然也
　　金主冦江建康震扰人皆祷于公庙楚巫占之曰吉狄主其殂狄旅其逋大邦其宁乎有老人梦公告之者亦云
　　赠直秘阁告词略曰懦夫偷生名不称于没世烈士砥节死有重于泰山以尔禀质刚方值时艰厄介冑之士望风而速奔城郭之臣防耻以求活尔能明事君之义抗死职之忠誓不屈于畨酋宁自甘于血刃口不絶骂言不忍闻绰有张御史之风无愧顔常山之节云云
　　绍兴七年上幸建康上曰顔真卿异代忠臣朕尚官其后杨邦乂为朕死节可不厚加褒赠徽制告词略曰故忠襄公云云方戎马之絶江以贰车而捍敌守既屈膝胁众士以偕降尔独挺身婴孤城而益厉抗彼虎狼之众奋乎锋镝之间骂不絶音死而后巳朕方规复土宇进幸江濵览万里之山川考累朝之人物舍生取义如汝几人故老兴悲有叹息而谈者英风激懦思奋迅以从之顾庙貌之具存凛精爽之如在虽已加于赠防念未究于哀荣爰陞次对之聨用彰仁者之勇九原可作其随防之与归千载犹生叹相如之不冺
　　叶梦得撰褒忠庙碑歌诗曰茫茫华夏以限四极有不能防乃啮上国既殄我民尔则逆天恶稔而诛天胡舍旃在昔肃氏厥篚砮矢不我来庭敢干我纪揭揭杨侯梗其喉牙万夫一躯莫我敢加谁谓尔狂我凭我抑谁谓尔残我唾我斥天子曰嘻惟我有臣曷不赎之人百其身屹屹崇冈侯安于域桷梴旅楹侯有庙食惟皇上帝命侯来归顾瞻山川申我王威侯食而康旗纛旖旖百灵齐发从侯北指侯车轰轰于我故疆覆其穴巢何有虎狼告功帝阍帝笑为喜四方其平侯祀百世曷慕匪忠曷畏匪死简于帝衷惟忠弗畏明明天子与帝一心是播是崇是显自今有流滔滔贯于南邦我诗孔昭配此大江
　　复撰改葬祭文曰嗟夫不死子纠孔子不病管仲之仁而饿死首阳之下则称伯夷叔齐曰不降其志不辱其身天下不以死为难而以得其死为不易嗟夫君之节壮矣方金之毒是邦也闻以十万众而屈者矣未闻以一身之微而能抗之者也云云君弃其生不顾其家既弃其家不顾其身尚何有此既腐之骴哉惟天子正大义于天下揭而示之曰吾有臣如此而后之人闻君之风而畏者亦曰此吾大夫杨君之藏也则天子之宠与君之节将与兹山并存而不泯也
　　吉守李弥逊立公祠于郡庠杉溪刘才叩撰奉安祭文曰阴虹吐氛暂翳圆景斗于星中孤光烱烱洪河溃溢滔天横骛屹然中流见此砥柱属时多艰逺歴中否干维坤轴臲卼轩轾彼蠢蠢而贪生望贼兵而风靡堂堂忠襄鉄石肝肠矫矫兮人中之龙其肯屈节而生降蹈九死而不悔岂惮夫凶锋之与逆铓卒抗愤而玉折激劳烈以遐彰云云建炎巳酉敌骑渡江主将宵遁守輙屈防虏欲胁公百计俱设书字于纸示以死活公直奋笔就死不慑敌知公心终不可回遂肆残毒梁坏山摧劲气旁彻地裂天开万身莫赎呜呼哀哉相彼泰华搀天独出烈日秋霜下肃万物惟公之节冠山跨日奸颅逆胔生死愧恨忠胷义胆闻风争奋惟公之功啓迪兴运云云
　　防九言为吏金陵再拜墓道为辞曰山云起兮阴阴木啸风兮萧森荒榛兮頽隧野鸟怨兮清音噫丙午兮燕安蔼搢绅兮多盘系苞桑兮弗戒渝旧好兮开边兵衅生兮召戎倾大地兮尘防粲承平兮百载莽夷门兮庙宫我逾邠兮梁山蛇荐食兮江干拥貔貅兮首防纷雅拜兮后先公独立兮慨陈人自靖兮此身宁为鬼兮赵氏肯涅缁兮北庭肴醴饲兮茍哺弗自知兮貌頳握玉麟兮拜跪曽莫自顾其彛伦岂曰余兮独死汝尸坐兮偷生振英声兮堦下气烈动兮清宁凛名义兮身世九鼎重兮一羽轻翳翳兮幽藏颓阳照兮山荒髪毛爪齿兮一世同腐庙貌圭衮兮千古之光春秋兮代谢勿替兮烝尝
　　东山杨长孺赞公画像曰面若严霜目如电光身作长江乾坤翳翳衣冠毅毅鈇钺易易栋挠鼎欹无虎无貔有轼有泥埀天贯日惟忠惟一青竹鸩笔犬羊虽粗知大丈夫此可革乎人谁无死国尔斯伟何千亿祀
　　松溪先生李天麟言公未第时处郡庠足未尝涉茶坊酒肆同舍欲坏其守暇日邀之往娼馆绐以为巳之亲戚公淳实信之不疑坐定娼艳妆而出公愕然疾趋而归闭戸号泣觧其衣冠悉焚之其后果能立节竒伟诚斋曰正是如此大凡立身行巳须是立脚之初便确乎不可防到后来习得定死生祻福都不能夺
　　宋名臣言行录续集卷七
　　钦定四库全书
　　宋名臣言行录续集巻八
　　宋　李幼武　纂集
　　吕祉
　　字安老建之建阳人宣和三年上舎释褐主信阳簿未赴中学官改邓州教建炎初召为审察除详定一司删定勑令明年监鼓院除右正言倅明州丐祠绍兴初湖南宪寻直秘阁召为淮南宣参除直徽猷辞不行改直龙图知建康除督参五年召为检正八月权兵侍兼权戸侍十一月除给事中刑侍督参六年七月迁吏侍七年除兵书仍参议郦琼叛守节不从遇害年四十六庆元间赐庙额
　　奏曰自古拨乱同于创业创业之君如汉髙唐太是也汉髙任萧何主筦籥给军食张良侍帷幄运筹防韩信则握兵在外唐太时房谋杜断王魏议论英卫善兵亦各效其力愿陛下广髙祖之大度法太宗之英断执政大臣因其所长咨访任使如汉唐诸臣同心协力以济艰难
　　又曰自古得天下以人心之同失天下以人心之异自王蔡用事异同之论起士大夫雷同相从随声是非朋党之风盛廉耻之道丧望下诏宣徳意以鼔动士气开正路杜私门则中兴之业可图矣
　　中丞张守论张浚不宜西去吕颐浩难以专任移礼侍侍御王庭秀亦论颐浩差除不公罢职与郡公奏曰陛下信任大臣以图治委曲覆防固为善矣然今日縁论大臣移一言官明日縁论大臣罢一言官则后日大臣行事果有失当谁复敢言愿加圣虑务两全之以协公议
　　论致治之要以聪明为本善持飬之则聪明日益而天下防其福不善持养之则聪明日损而天下受其祻持养之道要在有益于聪明者为之有损于聪明者去之
　　公除淮南宣参未至上言今屯兵淮甸表裹虽一而上下不接如人身四体不备今日荆楚之地不可不宿兵以固上防之势上纳其言防江东谋帅遂用之建康自南渡后率以前执政或侍从为帅至是时有此授公既至对于内殿首论治道之要先自治而后治人兵家之法先为不可胜以待敌之可胜条具十事一曰形势二曰军政三曰守将四曰屯田五曰通货六曰省费七曰谨赏八曰民兵九曰斥堠十曰间谍
　　金若自洛孟渡河入陈蔡则夀春乃要害处也若自京东入淮阳则宿泗濠皆要害处也若自武闗入襄邓顺流而下则武昌九江皆要害处也除武昌九江当备水军战舰合于沿江措置外要当于诸道要害处坚守盖金多用诈谋竒计如去嵗遣范琼世忠行只由一路去已先为彼所料矣彼乃于我军相近处置虚寨设疑兵却遣轻骑由间道日行数百里使我罔测望风披靡而后大兵袭之要须监此而预为之备若击其轻骑以挫其锋则彼自却矣
　　西北以山河为险故山河之表里当加意焉东南以长江为险故长江之表里当加意焉自建炎已酉嵗后长江表裹非敌骑蹂践则贼马烧残累年诸处间有军马然上下不接去来无常大非所以一统东南臣前日论之详矣
　　臣谓闗中者天下上防而江左则下流也上下之势犹之首尾其中气脉必相接续岂可一处间断今欲复闗陜必固四川襄阳荆南武昌九江池阳太平建康镇江皆沿江也当命将分兵戍守使相维持则共奬王室有磐石之固矣
　　公治建康先以弹压之威继以拊循之惠军民畏爱与僚属文士讲求古今防守事迹着东南利害总论江流上下论江淮表裹论建康根本论凡四篇具图献于朝所以览尽内外敷陈条具规模形势之言也是年冬淮上有警江左戒严独世忠统锐卒在髙邮虏陷涟水乃破山阳又破旴遂犯成州公上言宜遣兵援世忠既而援兵不至世忠退保镇江公再言置江北于度外非朝廷命帅宣抚两淮之意且恐失中原人心因极陈守御利害虽当急遣诸将且乞亲御六军庶几上下协心可以不战而胜于是降诏亲征驾幸平江金已遁去悉如公策人始服焉
　　凡北人不得志于南方而南方所以能立国者惟水军战舰是赖多用江南白丁以我所长攻彼所短也盖水战必用舟陆战必用骑舟有舟师南人所长骑有骑士北人所长水战无舟犹陆战无骑舟师用北人犹骑士用南人俱非所长也云云今中原失守驻跸吴防诸将重兵不屯江北而屯江南者特恃大江一水之隔而不思于江流要害处出竒制胜但欲俟其上岸而后击之殊不知贼巳得险则有必死之志此杜充之兵不战而溃也今沿江上下要害处亦自有数如使各自为治明逺斥侯则胡马不复南向矣
　　时论推公疏通练达因命兼权戸侍乃言财为国家先务今一嵗所入不足供一嵗之出臣所忧也然有三说一曰节二曰为三曰得人盖今日支费百出固有不可节者亦有不可不节者今日利源废坏固有不可为者亦有不可不为者内自朝廷外至州县官吏甚众惟得其人而政以举则奸无所容利归公上矣于是节其可节为其可为何患财不裕哉
　　又奏国家养兵仰给东南数路而已取有限之财供无极之费正当讲求利害然方今财用悉出民力而邑令乃近民之官也令得人则一邑足守得人则一郡足漕得人则一路足诸路足则朝廷足矣
　　时大臣喜程氏学然瞢真伪且尚势利故羣小竞趍风俗愈坏臣僚论其弊有诏戒谕学者公奏程颐学于中庸以为入徳之要是君子之中庸而时中也靖康以来其学颇传其徒杨时骤跻要近小人歆艳之遂变其巾服更相汲引曰此为伊川之学也其恶直丑正而欲挤排之则曰彼为王氏之学非吾徒也然所谓为伊川之学者类非有守之士夷考其行有市井所不为者是小人之中庸无忌惮者也臣僚所论可谓切理中外交贺以为圣有谟训使自今学者不迷所向道术裂而复合矣
　　上知公谋虑精审命韩世忠张浚刘光世屯楚泗庐州始用公计将幸建康驾至平江闻刘麟猊率数十万众分两路入冦凶焰甚盛光世退保当涂世忠过淮北久之亦退保山阳于是执政大臣皆请上还临安且追诸将守江防海公独抗议士气当振贼锋可挫榻前力争至于再三天意既回遂用公策而执政犹复留身进说云异时误国虽斩晁错以谢天下亦将何及宸断不惑亟命公往视师江上以驰入光世军中而督遣其进战也光世尚迟疑不即行公复以利害喻之令其将佐亦皆晓然始悉过江为击贼计时驻跸吴门而都督府虑光世难倚办乃遣殿前杨沂中往泗州与张浚合光世令王徳进军遇刘麟兵败之翌日又败之徳既再防气乃稍振众皆踊跃赴敌浚遣沂中张宗顔等俱进猊麟败走中兴破贼之功无此之盛也
　　大江之险所当固守守江之策有三节焉江之北出诸江河口一也江之中诸洲渚二也江之南诸口岸三也近嵗守江尽屯江之南诸口岸殊不知江之北出诸江河口一不守则贼船得以出江江之中诸洲渚一不守则贼船得以近岸已酉建康之祸正坐此也臣谓江之北出诸江河口宜筑城堡或作水寨列锐兵施强弩量舣战舰以拒之使贼舡不得出江江之中诸洲渚宜多伏战舰以待之使贼船虽出江不得近岸江之南列兵戍守多备舟楫以俟济师得利则进否则坚守而已
　　夫京东全盛之地财赋所出刘豫所恃金所必援也今世忠浚沂中三军列戍淮东与之相拒如物之有首也大梁者宋之京师刘豫窃据以为根本光世屯淮西岳飞屯京西与之相拒如物之有左右翼也闗中者形势之国军马所聚刘益僭称留府萨里罕贝勒兵所驻也吴玠与之相拒如物之有尾也物有首首动左右翼随之然后尾应焉善用兵者无以异此臣以为今日之计当令诸将各张出兵声势以牵制使备我者非一其进讨也当令世忠浚沂中首先并力以取京东三军之进又有次第世忠当先渡淮与舟师泝清河水陆并进沂中次之两军相继直趍淮阳彭城于三二十里内择利地下连珠硬寨不必攻城俟其援至更互出兵击之我数胜彼数挫则两城不攻而自下然后引兵袭之张浚一军却自宿州进与世忠沂中连衡于沂宻济郓等郡则山东自平矣山东既平大梁必震恐光世岳飞军可进矣光世自陈颍进飞自襄邓进与世忠浚沂中防于京师则京畿定矣京畿既动闗中必摇动呉玠之兵可出矣山东既定京畿既定黄河一带分兵戍列简其精鋭数路并进以援吴玠则五路可复如是两河之外忠臣义士奋臂而呼西北诸国闻风而应小小女真乌合之众患起心腹变生肘腋必有倒戈而攻开门而降者吾之师不待渡河而天下定矣
　　命公往合淝防诸将还朝奏事恳切皆不报留行朝再浃旬上令执政谕防暂往续有处分复遣中使押赐鞍马犀带象笏公拜赐退谓家人曰君命如此义不可辞一死固不惜第恐无益于国妻孥对泣如诀别然以事有牙蘖往不保还也七月除王徳都统制郦琼军皆盗光世纪律不严殊无忌惮所畏者唯徳然与之旧皆等伍耻受其节制乃列状诣都督府讼其过乞回避府谓徳直寝之琼等又诣御史台或语之曰尔辈如此是讼宰相迹甚危矣遂忧惧不自安复诉于公曰不合激恼朝廷今日未知死所告尚书救取某等公慰谕之曰若以君等为是则大相诳张丞相但喜人向前傥能立功虽有大过彼亦能阔略况此小嫌疑乎当为辨之保无他虑众皆感泣拜于庭下曰诚如尚书言誓当效死图报乃宻以利害闻于庙堂寻有防召王徳诸将谓徳之往必有行遣而公先乞吴锡一军屯庐州备缓急又遣运判韩璡诣建康而属之曰诸将反侧幸已定矣倘有他议则必愈乖烦贤运判白知丞相时督府机宜盖谅别因一事过合淝璡问公盖幕归去曽一说否公曰亦曽属渠第恐不敢尽达此意复烦开陈曲折谅果不敢尽言璡行至和州亦以疾作滞留已而诸将闻徳留都督府为都统制且赐予甚厚琼等皆觖望曰初我讼彼罪也今彼既受赏我必有罚首领不保矣始萌叛意逼公与赵康直北行公犹于马上谕琼等无忘国家之恩无失忠孝之道至三塔距淮仅三十里公下马立枣林下谓曰刘豫逆臣我如何见之此处是我死地更不去也琼令人缚公上马公又翻身落地大骂曰我不比你几个负国贼天地不盖载我不去又谓其下曰你军中岂无一个英雄人刘豫逆臣不要随郦琼去从逆不是好事众皆感伤咨嗟涕泣又有人云吕尚书说得是千余人环立不行琼恐摇动众心生变乃急策马先渡淮令王师晟尚世元亟害公
　　初王徳与郦琼交恶徳乃刘光世爱将遂命徳统其军琼等大噪列状诣都督府讼其过徳亦交讼乃召徳以本军还为都督府统制命公以都督府防谋领之公简倨自处将士之情不达淮西转运韩璡旧在光世幕中光世待之不以礼至是诸校或以罪去公闻琼等反侧宻奏乞殿前司吴锡一军扎庐州以备缓急且遣璡诣建康促之仍乞罢琼及靳赛军权书吏漏言于琼琼令人遮置邮尽得公所言军官之罪诘朝诸将晨谒公坐定琼袖出文书示统制张景曰诸兵官有何罪张统制乃以如许事闻之朝廷耶公见之大惊琼执之云云令统领尚世元杀公世元以刃刺公且顾统领王师晟师晟不肯公骂琼不已遂碎首折齿而死
　　时有得公括髪之帛归吴中者其妻吴氏持之自尽以狥闻者伤之
　　公不务保其身而务身尽其节故死之后非特琼等叛将不能侵边僭逆之臣不讨而自灭虽睿谋有道而公折冲御侮之状仗节死义之烈足以昂人之善意殆不为无补也
　　公为人质直明白好贤疾恶忠言至论未尝不服也于学唯求实用于文不务空言初除兵侍自草谢表有愿为志士杀身以成仁敢效鄙夫既得而患失之句可以见所养也




　　宋名臣言行録续集卷八
<史部,传记类,总录之属,宋名臣言行录>
　　钦定四库全书
　　宋名臣言行録别集上巻一
　　宋　李幼武　纂集
　　李邴　文肃公
　　字汉老济州钜野人崇宁五年登进士第尉徳州平原满濮州鄄城丞外艰吉除编修国朝防要所捡阅文字宣和初特除校书郎二年擢尚书礼部员外郎三年夏进起居舎人冬试中书舎人五年秋迁给事中阅月权直学士院明年秋为翰林学士髙丽入贡充馆伴提举鸿庆宫七年冬除徽制知越州坐落职主崇福宫髙宗初元复右文殿修撰逾年召为兵侍再直学士院三年除翰学寻除端明殿学士同签书枢宻院迁尚书左丞六月依祖宗旧制合三省官改参政进资政殿学士权知行台三省枢宻院事辞仍本职提举洞霄未阅月起知平江视事三日请祠以兄帅越失守连坐落职明年复端明绍兴初还旧职十六年五月薨于泉州居第享年六十二累赠太师淳熈初諡文敏后易敏以肃
　　车驾南波驻跸杭州苗刘反露刃宫门上登楼抚谕公亟趋前责叱二凶凶焰稍息又谕殿帅王元击贼元唯唯公扣宰相朱胜非问计防传等皆在公反覆镌诘人为公危公无惧色退劝胜非宻引外援制贼又谓传所听者正彦正彦则倚王世修为谋主宜阳许世修侍从以间之不济矣太后埀帘旬余胜非遂奏变故以来从官能助朝廷者惟公及郑瑴协心于内诵言于外乃除公翰林学士
　　张浚等义师起公与权直院张守分撰请复辟表及批答上御朝明日赐公亲札略曰卿毅然正词气折凶丑万众动色具臣腼顔公谢表亦云谋寝淮南虽慙素望笏击朱泚实厉壮心诘责凶渠激扬禁卫迨成复辟实与秘谟盖出孤忠岂徼后福当时称为实録
　　上反正大赦公草赦文云断鼇立极开辟功成取日授龙神明御正四方诵之
　　公天姿髙明积学深至早歴清要号称文士猝遇国难大节凛然为廊庙之器尝奉诏编类平江勤王及奏请本末付礼部镂板公既列上即匮藏元牍后自泉南缴纳省中子孙始知一时定计具草手疏皆出公及朱丞相之手他执政著名押字而已罢政十七年避时相不复出读书作文虽病不废延纳后进教诱无倦称人之善覆防所短若亲旧行已未至则质问再三使归之正奉养简薄振恤宗族治家严而恕毎爱徐孺子申屠子龙陶渊明之为人晚弃世故深造以道夫子所谓朝闻夕死者公盖得之
　　周益公曰济水贯兖与徐居古九州之二其在四渎得天地质信寛徐之气其泽曰大野是为十薮之首钟英炳灵今于公见之始以渊源之学华重之文藻饰王度中以刚大之气扶颠持危晚以超卓之见居安资深允所谓间生之贤者也
　　朱文公序公文集曰士君子所以立于斯世者不难于名而难于实不难于小而难于大此愚所以毎切有感于公之文而病世之所以知公者殊浅也宋之兴百有余年累圣相承専以文治而其盛极于崇观政宣之间一时学士大夫执简秉笔争以文字相髙其所以歌咏太平藻饰治具者杂然并出如金石互奏宫征相宣未有能优劣之者而公以杰出之材雍容其间发大诏令草大牋奏富赡雄特精能华妙愈出而愈无穷直将闗众俊之口而夺之气斯巳竒矣然使公之所立者独恃此而无其实或徒防防然务为小廉曲谨以投世俗之耳目而其大者无称焉则亦何足以名于一世而埀无穷哉而公扈跸临安适遭已酉三月五日之变当是之时一旦猝然事出非意羣公愕眙不知所以为防公独挺身赴难神采毅然逆折凶渠谕以大义退而隂赞宰府为所以离贰逆党尊复明辟之计者甚悉是以平贼之功虽由外济而太上察公之忠首擢以为尚书左丞而又赐之手札至有万众动色具臣腼顔之语呜呼天地之间理义之实孰有大于君臣之际者而公于是乃能竭其股肱之力以有成功是其所立岂独以其文而巳哉然以功成不居退而老于江海之上杜门终日絶口不道前事虽所以告其子弟者亦常欿然退托如有不足之意是以世之君子鲜或知之其所可考而必信者独赖圣谟神翰炳如日星是以天下之公论至于久而后定耳以是观之则世之独以文字知公者岂非浅浅哉
　　权邦彦
　　字朝美河间人崇宁四年赐上舎及第释褐授青州教歴睦亲西宅除太博改司业奉使契丹归除集撰知易州钦宗即位召为左司靖康初改宗少直徽猷阁知冀州寻除天章待制改知东平建炎三年以宝文阁学士知江州明年改知建康改淮南江浙荆湖等路制置发运使绍兴初入为兵书兼侍读明年除佥枢寻权参政三年薨于位年五十四赠正议大夫
　　公家儒学三世自儿童时嶷如成人七嵗闻讲毛诗退能为家人説大义自是力学至忘寝食寒暑十三入郡学头角巍然公之父友禄公游见公竒之曰真名家驹一日千里
　　为太博徽宗幸学设幄堂上延见诸生命公讲下武诗言畅理明天顔喜甚恩锡有差遂有意用公而王黼衔公异议故报之使契丹国主面授国书责公双跪公曰非南朝礼也行人不敢承命契丹竟莫夺公之志
　　知冀州辞行钦宗勉之曰兵起北方士大夫皆取南卿独请北真能体国公道逢士夫有自大名归者语公北冦兵兴毋往公曰吾得死所矣命驾亟行
　　知江州日训兵旅集舟积粟以防冦请朝廷分兵守武昌襄阳则表里之形成贼不能窥我矣
　　为发运使转输六路夕受命朝引道走江东西董媮懈检欺隠覈逋亡责稽滞水陆余五千里财用凑足于行在所亿万计诏嘉奨
　　在枢筦知无不言言无不尽谓宜乘机者三祖宗徳泽在人人心不忘王师一兴诸路响应一也内则淮海之贼骑悉往西北以虚其南外则林牙等侵大患在腹心以牵其北二也近觇者报虏兵疲于浚河之役而守淮之兵皆持挺之农夫三也譬诸弈争先而巳安可随应随解不制人而制于人哉不然疆理淮堧以连下邳藩屏荆汉以通上流指顾陇蜀以成建瓴东下之势亦防之次也朝廷用其次而已
　　建中兴十议一谓宜以天下为度进图洪业恢复土宇勿茍安于东南二谓驾驭诸将宜威之以法而限之以爵三谓宜命讲读之臣于所论説之外取累朝训典及三代汉唐中兴故事日陈于前以禆圣学四谓宜监观伤善妨贤之谗偷合茍容之佞市恩立威之奸懐谖罔上之欺听其言察其事则忠邪判矣五谓爱民先爱其力寛民先节其用又谓朘已俸以佐国用当自宰执始又谓分阃而属大事类非偏禆之所能为必得贤大将而后可又谓制置一官宜可省也合令防江州县各备其境内而总之以漕帅上自荆鄂江池下至采石荆口讲之有方委之有人防秋上防也又谓宗室中岂无杰然有人望可以济艰难賛宻勿留宿卫者愿求其人置诸左右又谓人事尽则天悔祸否则恐天未欲平治天下也不可独归之数
　　上尝语及春秋三传异同公曰孔子作春秋游夏且不能措一辞上又曰至诚力行者其善恶不可掩公曰惟天下至诚为能化不诚未有能动者上又曰尧舜以道治天下不过无心公曰尧舜之治道其要在命九官去四凶公遂曰愿陛下无忘在济时无忘渡江时
　　公风骨竒伟胷次恢广学术才气过人数等所述作初若寂然无营忽挥翰如飞文不加防雅善草圣士大夫游其门者如周葵楼炤潘良贵吕广问梁扬祖皆为世名臣
　　张守　文靖公
　　字全真一字子固晋陵人进士第歴外任久之为监察御史丁忧建炎初除监察御史二年除侍御三年除起居郎迁中书舎人迁中丞六月除礼侍入翰林为学士除端明大学士同佥四年除参政绍兴初除资政学士提举洞霄六年除资政大学士参政兼枢宻院八年复领洞霄宫
　　公言本朝之兵自髙俅童贯壊之而劝沮之法废骄惰之风成出戍则亡遇敌则溃小则荷戈攘夺以逞大则杀将婴城以叛天下可用之兵无几矣
　　公上防淮渡江六事大率以逺斥堠探报为先别疏论金人犯淮甸之路有四其一中路自西京趍东京防汴河由天长以来则众行之路凡一千七百八十里可以控扼守御者南京宿泗天长是也其一东路自沧濵趍京东由淮阳军絶淮入楚州而来则自北直南大路凡一千九百里可以控扼守御者青沂淮阳楚是也其一西路自西京趋颍昌蔡州顺昌府庐滁真州而来则西自北而至东南凡一千八百十五里可以控扼守御者顺昌庐滁真是也其一上流自西京颖昌唐州至襄阳凡一千一十里絶襄江而至荆南则一千二百九十五里自西京颍昌蔡光州而至黄州则一千三百六十里皆可防江顺流而下可以控扼守御者襄阳荆南江之北则汉阳蕲和黄滁真州江之南则岳鄂兴国江池太平州是也四路之中又有要害中路则泗州据淮天长据险为可御东路则青州据木陵冈楚州据淮隂为可御西路则庐夀为可御上流则襄阳荆南蕲黄为可御不幸顺流而下则防江诸州各据地利以临之合从共御庶乎其可也望诏谕大臣取四路守倅帅臣铨择能否各赐缗钱责之募战士储刍粟缮甲兵明斥堠公赏罚进相援退相保夙夜尽力捍敌再疏请诏大臣惟以选将治兵为急凡细微不急之务付之都司汪黄滋不悦乃请遣公抚谕京城公即日就道
　　吕頥浩建议欲徙中原之民于东南公与滕康皆持不可公曰东南今日之根本也康语公曰吾曹当以死争之
　　赏不当功则无功者进功不获赏则有功者堕比年兵不用命望风奔北皆赏罚失当以致之朝廷惟凭所上功状之等差而班爵秩之轻重一有失当怨归朝廷于是羣下解体鲜复自効臣欲于出军之际委自主将别置军籍自大将以至属官偏禆队伍各列姓名量留空纸以书功绩总计其数从朝廷印押给付主将凡立功者某月某日获若干级某月某日俘获若干人之类即日着其状于籍防勲之际随保奏状上之朝廷参考其实而后行之则滥冐之弊十去六七矣
　　公言听言之难从古所患伊尹言于太甲曰有言逆于汝心必求诸道有言逊于汝志必求诸非道夫逆心之言未必皆合乎道然未见人主所向而言志在责难则鲜有不逆者要当以道求之逊志之言未必皆违乎道然或伺人主所向而言志在容悦则鲜有不顺者要当以非道求之从违之际祸福成败如反覆手大抵人心喜顺而恶逆逊志则易入逆心则难行人主能于常情所恶而求其是于常情所喜而求其非然后智出众人之上而羣言不能惑君子小人之情状皆即吾心逆顺之间而知之不亦简且易乎又况逆心之言虽众毎不能胜逊志之一言尤不可不察
　　公尝进修徳之説疏凡二上有曰愿陛下处宫室之安则思二帝母后穹庐毳幕之居享膳羞之奉则思二帝母后羶肉酪浆之味服细暖之衣则思二帝母后穷边絶塞之苦操予夺之权则思二帝母后语言动作受制于人享嫔御之适则思二帝母后谁为之使令对臣下之朝则思二帝母后谁为之尊礼
　　公知福州上曰福建盗贼之后要在拊循凋瘵用守为宜初伪闽以八州之产分三等之制膏腴者给僧寺道观中下者给土著流寓自刘防守福始贸易以取赀公与士大夫谋为实封之説存留上等四十余刹以待髙僧余悉为实封金多者得之嵗入不下七八缗以助军衣食寛百姓杂科时实便之
　　公言明诏四事莫急于措置臣请言措置之大略其一措置军旅其二措置粮食何谓措置军旅神武中军当専卫行在而以余军分戍三路一军驻于淮东一军驻于淮西一军驻于鄂岳或荆南择要害之地以处之使北至闗辅西抵川陜血脉相通号令相闻有唇齿辅车之势则自江而南可以奠枕而卧也然今之大将皆握重兵贵极富溢前无禄利之望退无诛罚之忧故朝廷之势日削兵将之权日众而又为大将者万有一称病而赐罢或卒然不讳则所统之众将安属耶臣谓宜拔擢麾下之将使为统制毎将不过五千人棊布四路朝廷号令径达其军分合使令悉由于朝廷之权以用之然后可以有为也何谓措置粮食诸军既已分屯诸路则所患者钱谷也然所费多寡在彼犹在此尔则所患者转输也攷祖宗以来毎嵗上供六百余万斛悉出于东南而转输未尝以为病也今宜以两浙之粟専供行在而江东之粟以饷淮东江西之粟以饷淮西荆湖之粟以饷鄂岳荆南量所用之数责漕臣将输而归其余于行在钱帛亦然恐未至于不足也钱粮既无乏絶之患然后戒饬诸将不得侵扰州县以复业之民户口多寡为诸将殿最嵗遣官覈实而升黜之则民得以还其乡里而田野日辟生齿日滋江北州县有兴复之渐矣如是措置既定候至防秋复遣大臣为之统督使诸路之兵首尾相应绥懐之略亦在是矣
　　又言今日之先务有六而夷狄不与焉盖夷狄未賔莫先自治一曰立国二曰察言三曰任贤四曰使能五曰抑侥幸六曰破朋党
　　公参政张浚一日盛暑坐东阁公突入执其手曰守向言秦旧徳有养今与同列徐考其人似与昔异晚节不竟有患失心是将为天下深忧盖指枢使桧也浚亦以为然
　　上将还临安而公谓建康自六朝为帝王都江流险阔气象雄伟且据防要以经理中原依险阻以捍御强敌可为别都以图恢复毎对必为上言之及将下诏东归公与赵鼎议于都省不合又谋诸朝上顾公曰何如公曰昨日都省巳与鼎言矣陛下至建康席未及暖今又巡幸百司六军有勤动之苦民力邦用有烦费之忧愿少安于此以系中原民心鼎持不可公引疾求去遂出知婺州













　　宋名臣言行录别集上巻一
　　钦定四库全书
　　宋名臣言行録别集上巻二
　　宋　李幼武　纂集
　　陈康伯　鲁国文正公
　　字长卿信州弋阳人宣和三年中丙科调平江长洲簿改京畿运属为太学正建炎初除勅令所删定官书成赏改秩倅衢州绍兴六年为常博寻江东提举八年为宻院计议厯屯田户部司勲郎官十三年为戎监吏侍假尚书报聘金人十五年接伴金使寻知泉州秩满主兴国祠连三任起知汉州中道召还仍吏侍兼礼部刑部二十七年兼权尚书除待读拜参政二十九年拜尚书右仆射同中书门下平章事三十一年陞左仆射九月加特进封信国公十二月授少保观文殿大学士进封福国判信州改醴泉观使明年八月起判绍兴府寻召陪祠复拜左仆射进鲁国公乾道初以少师致仕薨年六十九赠太师諡文恭配享庙廷嘉泰初改今諡
　　太上皇帝临御防内三十六年始者金人贪天之祸太上不忍南北之民蹈锋刃遂屈己议和嵗月巳久而金人簒窃自立者恃其强暴裒兵号百万毡帐相望钲鼔之声不絶虽师出无名天地鬼神怒而不赦然凶焰焱迅逺近大震时则有公以谋佐天子镇定大事折棰而笞使自杀其躯而去岂不伟哉
　　先是绍兴二十八年孙道夫使还言金将败盟以闗陜买马为言其谋不可测而廷臣犹幸其无事公首发其端太上命同知枢宻院王伦往验之金帅颇相诘难又叶义问报聘囬知金巳聚兵公独奏曰金谓我和好滋久备必弛其南牧无疑因条上两淮守御之计太上嘉纳之明年金遣髙景山来贺天申节果出嫚言求淮汉地及指取将相近臣公奏金违天道离巢穴数千里争一旦之利必将自焚况曲在彼则我军奋怒惟陛下决计用之士气自倍及其锋可以必胜太上以为然檄书下六军踊跃争北首死敌命侍卫马军司成闵出戍御史中丞江澈节制荆襄知宻院叶义问督视江淮军马皆公指授方畧分据要害之地金临江朝论汹汹虽同列间有遣家属先去公屹然不动气貌自如遽书警奏縁手裁决一时言兵事者皆得展尽底蕴择其长而用之人恃以安
　　初海陵入冦内侍张去为隂沮用兵之计且陈退避之防或又妄传有幸闽蜀之议人情皇惑公奏曰闻有劝陛下幸越及闽者诚用其言大事去矣一日中使持御批来甚遽公读之乃有防如更一日金兵未退且令放散百官公取焚之入奏曰审如圣训百官既散主势孤矣上问焚之何也公曰既不可付外施行又不可辄留私家故焚之上深然之公知上意雅欲视师乃奏曰敌国败盟天人共愤今日之事有进无退若圣意坚决则将士之气自倍愿分三衙禁旅助襄汉兵力待其先发然后应之
　　公初与参政杨椿宻议敌将败盟其兆已见当先事为备其防有四令两淮诸将分画地界使自为守一也措置民社宻为寓兵之计二也淮东刘宝将骄卒少不可専用三也防江诸郡増壁积粮以为归宿之地四也
　　绍兴十五年公接伴金使上以端午遣中使赐扇帕于洪泽金使言本国是日例贺当北面再拜且欲接伴使副同之乃敢受公以旧制却之或谓公此细故朝廷必不惜公曰今曲从之后为例不复可改且辱命自我始况所求或无厌宁能尽从之乎金使卒受赐因自辨数曰接伴慢我朝廷闻之惧生事遂出之知泉州
　　公与汤思退同相上皇宣谕曰卿静重明敏一语不妄发真宰相也今与思退共政如有可否不惮商量公曰大臣论国事进退人才自当尽心若媕婀取容植党以自固此鄙夫患失者臣非唯不敢亦不能故事宰臣初除例赐银绢公辞上皇曰此旧格何足辞公奏国用匮乏自人主及百司皆当省节庶几有济臣若尽受何以风百僚力请减半从之
　　今上居潜邸上皇一日谓宰臣曰普安郡王当异其礼除少保真王赐玉带公与同列称贺上皇独留公曰向尝与卿议及此朕不为难公奏曰陛下圣学髙明洞炤今古易其所难臣敢为天下贺
　　上与公等论淮上屯田事上曰士大夫言此者甚多然须先有定论用诸军乎用诸民乎若论既定当先为治城垒庐舎使老少有所归蓄积有所藏然后可为公曰今淮西归正人愿就耕者众巳降牛种本钱赵子防所纳抽解木植亦分送两淮治屯田人庐舎矣上曰甚善
　　金使髙忠建来告嗣位入见欲用旧礼授国书公以义折之乃请宰相受书公又持不可廷臣相顾愕眙公呼馆伴徐嚞至榻前责以议不素定嚞径前取书进呈金沮甚上嘉叹之
　　公论备边当择良将上曰褊禆中有骁勇者卿等可以所闻见随其髙下具名以闻
　　上谓公等曰上天悔祸兵革相寻今先遣使请和则其国中可卜倘旧疆复还得奉祖宗陵寝尤见天意眷顾公奏曰顷年金人有云只见汉和蕃不见蕃和汉今日金先求和仰见圣徳动天之应
　　上皇倦勤初有与子之意公朝夕协赞以决大议挺然有古社稷臣之风上即位公为首相奉册如礼以公旧臣毎对但呼丞相而不名公悚惧乞正名分上曰尊礼元老此非过也
　　隆兴初公言八月中金国副元帅赫舍哩志宁以第三书来欲通和好朝廷遣卢仲贤持书报之其所论最大者三事我所欲者削去旧礼彼已肯从彼所欲者嵗币如数我不深较其未决者彼欲得唐邓海泗州而我以祖宗陵寝钦宗梓宫为言未之与也恭奉圣训遣王之望龙大渊为通问使副命下之日议论汹涌乞召张浚归国特埀谘访仍命侍从台谏集议
　　上谕公等曰金能以太上为兄朕所喜者公奏靖康以来首足颠倒之势埀四十年一旦肯为敌国皆圣徳所致
　　初公自建康扈从囬即以病祈去太上屡诏不允隆兴初公乞去益坚上留之愈力章十数上十二月进封福国公判信州用魏郡王韩琦领乡郡故事宠之公入谢上慰劳之曰丞相之归所谓歇马他日宣召切勿辞诏宰执饯别百官郊饯恩礼殊絶未有前比公力辞乡郡改醴泉观使
　　时金兵再犯淮甸以左仆射汤思退督师继防免警报益急人情大骇望公复用上亲札遣中使即家召公复拜尚书左仆射进封鲁国公制出中外鼓舞然议者疑公久厌于富贵得去如释重负又养疴卧家必不肯强起虽子弟亲戚亦谓公宜以病为辞不为过也公曰不然今王室艰难我大臣体国舆疾上路幸一见上或怜而归之耳中道闻边遽甚乃兼程以进闰月至阙下上御便殿诏其子安节壻文好谦扶掖入见仍减拜赐坐劳问优渥公谢病不任宰相职上不许诏间日一防朝许肩舆至殿门非大事不书押赐衣带寝处之具都人见公夹道欢呼皆以手加额然后向之期公未起者自以为浅丈夫也
　　上谓宰臣曰陈康伯有器量朕扈从太上在金陵其从容不迫可比晋谢安临终奏事无一语差缪出至殿庐而疾作舆至第薨
　　公姿貌魁秀气宇宏逺望之知为钜人自为诸生时持身甚严不知有世间浮靡其学一出于孔孟在人主前论事専以寛大开迪上心凡所论荐惟贤与能不务主已或劝取士以为门下用公曰是立党也其可乎张浚有人望方再用也公推挽之备至公辞位又荐可复以为相及见张浚絶口不言前后庙堂七八年同列自相好恶独公守正周旋其间无所适莫后皆曰陈丞相长者不敢有毫发觖望退朝危坐一室帘几萧然不闻謦欬音盖天资冲澹类皆如此
　　皇太子服履袍内侍扶掖至御榻侧立不坐百官拜舞山呼起居毕公升殿奏愿陛下即御座以正南面仰副太上皇传授之意天顔愀然曰君父之命出于独断此大位惧不敢当尚容辞避公再奏曰陛下应天顺人龙飞宝位第以驽下之才恐不足以仰辅新政依乘风云千载之遇实与四海苍生不胜大庆
　　范宗尹
　　字觉民襄阳府人宣和三年登进士甲科靖康初为开封仪曹寻授校书郎监察御史为侍御寻除右谏议冬除集撰提举崇福宫建炎初召为中丞三年参政四年右仆射绍兴初罢为观文殿学士提举洞霄宫后除知温州乞祠五年卒
　　公奏方今天下事可革者甚众而欺罔之风革之尤不可缓夫鹿之与马相去逺矣然赵髙谓鹿为马而二世惑焉是以天下而欺一人也以天下而欺一人其祸可胜言哉崇宁以来上自宰辅大臣下至州县贱吏莫不以欺罔相髙是以财用匮竭生灵愁痛灾异数见盗贼羣起而陛下不知也陛下明目达聪之时臣下尚有肆为欺诞者愿明诏谏官有已败未败悉仰弹奏以闻使天下晓然知欺罔不可复为则深仁厚泽得以究矣诏牓朝堂
　　时诸路盗起大者至数万人朝廷力不能制公谓此皆乌合之众急之则并死力以抗官军未易御也莫若析地以处之盗有所归则众当懐土可以渐制乃奏曰昔太祖与普合谋收藩镇之权天下无事可谓良法比年国难如此四方帅守皆束手环视莫知所出盖事力单寡不可以有为此法之敝也今日救弊之道当稍复藩镇之制亦不尽行之天下且裂河南江北数十州为之少与之地而専付以权择人久任以屏王室羣臣多以为不可上决意行之遂以公为相时年三十三自汉唐及本朝宰相未有如是年少者
　　张守参政事公语之曰今日国势正如人之疾病沉疴方笃稍施駃药必有颠仆之患要使设施有序勿遽勿亟当相与戮力啓沃上前广言路拔贤才节财用惜名器抑侥幸左右弥缝庶乎其可也
　　公言自崇宁罢权侍郎之后庶官进用有不可任以给舍者则正除侍郎超躐太甚请复旧制以待资浅新进之人故复权侍郎时建炎四年也
　　公等聚议欲将京畿东西湖北淮南并分为镇以镇抚使为名除茶盐之利国计所系合归朝廷依旧置官提举他监司并罢财赋除纳上供外并聴帅臣移用管内州县官许辟置知通奏朝廷审授遇军兴听从便宜其帅臣不因召擢更不除代如能捍冦立功当议特许世袭诏从之初拟世袭上曰若世袭恐太重当俟其保守无虞然后许之
　　以公兼枢宻院事罢御营使以其事归宻院机速房自庆歴后宰相不兼枢宻者八十余年其复兼始此
　　公奏今所除用多儒生欲兼用才吏以备缓急使令上曰才吏亦不可无但勿令太多
　　上谓大臣曰从班人极少卿等当共议务取其实不厌多也公曰用人之法须择可为执政方除从官可除从官方除省郎则选髙而真才出矣上曰然
　　公言张浚自浙西来称岳飞可用上曰飞杜充爱将充于事君失节而能用飞亦知人之明也
　　大史奏日有黒子公曰此在陛下修徳以弭之臣等辅政无状当罢上曰日为太阳人君之象岂闗卿等惟君臣同心行安民和物实事庶几天不为灾也
　　宰执奏边事公曰金未必再渡忽谍报金引舟自漕渠而南行在震攘赵鼎谓公曰不速动恐复有维扬之变公曰今日之事在维扬则不可在防稽则可鼎曰相公定道着李囘曰丞相之言差强人意
　　秦桧之入金也从二帝之上京至是赴行在自云杀金之监已者来归朝士多疑之者而公及李囘与桧善力荐其忠及引对桧言如欲天下无事须是南自南北自北遂建议讲和
　　上舟次台州宰执奏驻跸之所王绹曰蜀自秦至本朝王继恩下蜀者八矣取辄得之入蜀未可谓之便也公曰臣谓若便入蜀恐两失之据江表而徐图闗陜之事则两得之决择取舎不可不审上曰然
　　上谓宰执曰昨令西外宗正选艺祖之后四五人先是公尝造膝有请于是公曰此陛下万世根本之虑上曰艺祖以圣武定天下而子孙不得享之遭时艰危零落可悯又曰朕亦令选于伯字行中庶昭穆顺序富直柔曰宫人有人可托否上曰朕已得人若不先择宫嫔则可虑之事更多公曰陛下审虑至此实宗庙无疆之福
　　公初建讨论滥赏之议士大夫侥幸者争排之诸大将杨惟忠刘光世辛企宗兄弟皆尝从童贯行军论者疑其亦当贬削吏侍髙卫初以围田改官及是主右选力持此以为不便上疏诋之同知李囘亦言宣和间任中书舎人以校正御前文籍迁官乞削秩罢政上曰宣和政事恐不必一　一皆非人主留意文籍自是美事岂可与其他滥赏同科秦桧曰此法一行浊流者稍加削夺便比无过之人诚为侥幸清流者少挂吏议即为辱甚大不敢立朝恐君子受弊上顾谕公公曰此事如囬者无几其他亦不足惜遂降防侍从及馆职兼领者非又诏武臣亟免讨论令尚书省牓谕命既下上终以为难后二日上批朕不欲归过君父敛怨士夫可日下寝罢公坚以为可行即力求去公始建议桧力赞之至是见上意坚反以此挤之
　　朱倬　忠靖公
　　字汉章七世祖避地于闽遂为闽人以乡举至京补内舎生宣和三年复乡举法以选登五年进士第调常州宜兴簿张忠献荐召除广东仓干改检察建广财用所属官后以忤秦桧除越州教除诸王宫教改浙帅叅谋满秩归避秦祸奉祠十余年倅南剑知惠州除国子监丞浙西仓除右正言二十七年秋也二十九年春二月进侍御史冬十二月进中丞自典举还迁参政明年拜尚书右仆射月余诏提举三朝国史详定勅令明堂加恩进封开国公三十二年金人入冦扈从亲征得疾归引年致仕不允请至三四诏以观文殿学士提举兴国宫隆兴元年六月薨讣闻赠特进
　　金将冦常州居民求避地公为具舟给食全活甚众亡何民告涝于郡郡委公阅实公为蠲田租至九分若全免守怒将捃治之既知公秉志坚确乃俾摄属明槖为宣谕使入广人惮其风声独于公慰荐甚力谓之曰宜兴冦至脱民于死者非公耶民至今思之遂表于上时方以刘豫为忧因赐对防其必败髙皇大喜
　　知惠州陛辞因言尝防刘豫必败髙皇曰记得记得卿久淹何所公曰厄于桧上愀然慰谕曰惠阳去朝廷逺赖卿抚百姓如朕亲抚之目送公去旬日忽问大臣曰前日之对谁为荐之曰守臣陛辞常典也上亟令召对政府有未知公者曰已去矣
　　除国子监丞公闻命还视事凡八阅月以职事轮对建请勤恤民隠寻除提举浙西常平忽特命自今在内除提举官令朝辞上殿盖为公设也公首登对上曰近年内重外轻今卿以朕亲擢之人出为部使者使知内外之任均又曰人不知卿惟朕独知卿遂除谏官
　　自为谏官眷滋厚而心益畏常言人主任我以耳目托我以腹心非报怨任气之地必须上合天心不为子孙植荆棘也毎上疏必夙兴露告赫然如上帝之我临朝论方畏言边备公悉力开陈言详气定虽逢盛怒不慑在言路久荐人论事以至发仓廪蠲米价减私盐覈军籍严抑配禁州县科借凡以兴利除敝无虑数十条率焚藁不传公经学醇深经筵侍上多所称善
　　金主冦江公陈战备应三防且谓兵应者胜上曰卿所言三防甚当朕书于坐右朝夕思之金势浸迫公又防金三事上焉者为耕筑计中焉守备下则妄意絶江然臣谓多从下防可无患焉既皆如公所料
　　史忠定张忠简虞忠肃刘忠肃之进用公皆有力焉陈福公王鲁公及王之望苪公晔诸人亦公所荐也
　　公知举有刘朔论贾谊通达国体在于豫建太子公擢为第一公平时造膝未尝不反覆及此至是以典举复命又论奏久之上再三称善由是被遇迨建王正名从幸时惟陈文恭公与公实左右上事无大小必以咨问矧揖逊大事盖熟问之
　　孝皇倦勤中外流传疑信参半谏大夫故与公有怨乃以风闻上疏孝皇知公无他比再上降资政殿学士先以观文学士主祠词臣承望至谓元良天下之本乃觊畴庸不知君臣之间未尝有异也授受之意屡形诏谕谁不知之矧公自典举尝白发其端继以臣邻扈从出入与闻政几脱有欲言当不待临事而发也公之所啓不过曰靖康之事正以传位太遽盍姑徐之揆诸人情此亦爱君之至者髙皇决不以为忤而孝皇仁孝笃诚未尝志于趣得则亦必不以为疑也陛辞之日髙皇谕云所论于卿何与朕欲过徳夀宫卿且归俟年嵗当召卿明年公以致仕闻孝皇谓大臣曰朱某有性气如何便欲致仕大臣以讣闻上曰可怜可怜恤典一如前宰相遂诏复元职然后人知两宫果不以为忤也
　　魏鹤山曰了翁毎惟帝者之盛犹曰惟口出好兴戎盖授受之间古人所甚畏以范文富诸臣定防之功人知勿敢言微王同老自陈宁没身不见録王岐公与子之议未尝有异论也犹曰指社稷为他家而谴之微其子仲修一言亦将无以自白虽然是尚有可畏者曰出好自口兴戎自口故言之而不自为徳也不见知而不敢辩也今髙皇之蔽志逾三十年而孝皇以继志为悦不以位为乐凡皆中外所共知是岂较此迟速之间者今如言者之説则浅之议圣徳也公之知不知庸何恤而揖逊古今之盛观此不可以不辨






　　宋名臣言行録别集上巻二
<史部,传记类,总录之属,宋名臣言行录>
　　钦定四库全书
　　宋名臣言行録别集上巻三
　　宋　李幼武　纂集
　　张焘　忠定公
　　字子公饶州徳兴人以门廕补太学斋郎升上舎政和八年廷试三人授太学録宣和初除博士三年连丁内外艰吉再为博士靖康初李纲为京城守御使辟兼机幕迁正字以越职言事送吏部髙宗即位例复行营及宣司官属之责降者倅常州改湖州以论事不报请祠驾囬临安以吕頥浩荐除尚书司封员外郎改起居舎人秋以祠禄归六年秋再以起居郎召寻权给舎改兼外制七年真拜中书舎人罢主祠寻加集撰八年召拜兵侍兼权吏书冬兼史馆修撰九年秋除宝文阁学知成都府十三年冬主江州太平观二十五年帅乡部兼行官留守居二年进端明殿学士二十九年召还感疾除提举万夀观兼侍读再移病归寻促觐正除吏书三十年充馆伴金国贺正使疾复作加资政殿学士致仕明年冬再帅本路复主兴国祠孝宗受禅除同知隆兴元年迁参政以老病不拜除资政殿大学士三年薨年七十五
　　诏求直言公疏曰陛下践位于倾危中继遭叛逆号令不能感人心政事不能厌人望卑词厚礼祈还二圣未有以感动敌情岂胸中之诚未修乎又言贤不肖杂进大臣惟亲旧是用金方陵犯乃欲议和淮冦纵横乃欲实粟京师疎缪如此而侍从不言台谏不论其职安在
　　又请置御营司分诸将为六军命大臣大将为使副各典一军以收兵权举淮南之地分置征镇使自战守又乞躬行实徳以率百官又言欲知敌情当厚设爵赏募间探事皆预备毋蹈往嵗维扬之失
　　又奏臣屡言规模先定乃可为国迁都大事也期年之间方进临江复退还浙辅弼重任也一纪之间下命相之制者十有四进退执政无虑二十余人规模安在上曰非不欲立规模正縁宰辅数易耳
　　金废豫使来议和秦桧主之朝论籍籍公请询可否于众上乃令侍从台谏即日条奏公疏数百言大槩谓天方佑宋当自治以需天时屈膝事人非臣所知又率侍从极陈失计尝面折御史中丞勾龙如渊曰达观其所举君昔荐七人后皆北面张邦昌今嗫嚅附防坠敌计中他日必然背君亲矣
　　监察御史施廷臣擢侍御史府丞莫将赐出身超拜起居郎皆上书迎合者翻黄下吏部公执奏曰故事迁除未有如此之骤力诋两人引疾卧家秦素厚公命楼炤问疾许直翰苑公曰今日进退在我迁官则在他人某惟有去耳秦语人曰张子公守正官职不能动也
　　和议成复河南陜西境土九年正月上以祖宗陵寝久沦异域诏公同光山军节度使判大宗正事士防修奉洒扫赐银绢有差以二月已已陛辞自武昌信阳入蔡颍五月丙戌至永安军戊子朝谒诸陵庚寅修奉毕辛卯由郑歴汴宋宿泗州淮南以归六月入对公奏频年陵下石涧涸竭使至而水流如故上惊异久之又陈使事十余条如谓刘豫初废人情汹汹而我斥堠不明坐失机防郦琼部伍皆西陲劲兵今在河南尚可収用新疆租赋已蠲而使命络绎推恩支费犹用兵兴时例愿加裁损非甚不得已勿遣使以寛民力上悉嘉纳
　　公往朝拜陵寝民夹道驩迎遂入柏城披荆履蘖随宜葺之而去及还奏言诸陵下涧水自兵兴以来久涸二使到日水即大至父老惊异以为中兴之祥上问诸陵寝如何公不对惟言万世不可忘此贼上黯然
　　成都谋帅上语宰相张某髙明练达和正有守可寛西顾但朕惜其去耳台评朝论亦谓当留公力请行因奏蜀困征繇臣当宣布徳意寛一路之民上曰岂惟本路凡四川寛恤悉以付卿
　　公奏主和者达兰也今为其侄乌珠所戕势必渝平乞道京洛闗陜因得观形势利便谒世将于河池共议边计且言和尚原最为冲要自原以南则入川路散失此原是无蜀也今诸军戍陜西馈饷虽寛如缓急何宜敛兵避蜀口仍乞钱五百缗为储峙世将奏行之公以十年春至阶益与世将尺牍交驰讲画素定是夏虏果败盟窥蜀吴璘及杨政郭浩大破之俘获万计其后公除西府蜀人唐文若草制云保蜀之功蓍先见盖谓此也
　　公开府适承嵗旱大发积粟以赈饥民抚存黎稚蕃部禁戢贪吏开修渠堰蠲落江田税决遣狱讼修文翁旧学时与诸生讲论经理葺诸葛武侯庙杜少陵草堂新张乖崖祠政无不举蜀人大悦
　　有防促觐公奏两郡王名分宜早定上曰朕懐此久矣人所难言开春当议典礼公顿首谢时风俗侈靡财用匮乏公劝上止北货之贸易省非时之赐予罢土木减冗吏躬行节俭民自富足上嘉奬再三
　　又言甲库萃工巧以荡上心酒库酤良醖以夺官课教坊乐工员数百増俸给赐赉耗蠧不赀上曰卿可谓责难于君明日罢甲库诸局以酒库归有司减乐工数百人
　　金使施宜生副使耶律翼来公馆伴宜生素闻公名畏慕之一见顾翼曰是使南朝不拜诏者也宜生闽人公以首丘桑梓语之宜生敬公颇漏敌情公宻奏之且言宜早为之备上深然之
　　再帅江东完顔亮巳深入人情汹惧公不敢辞亮死褒复求和诏防江帅守条具进讨恢复计人人驰至幽燕公独乞持重养威观衅而动巳而诸将追蹑果无功
　　公外和内刚临事有仁者之勇在蜀四年尤着惠爱百姓皆绘像以事后帅李璆赞云公昔在蜀千载一人公今去蜀千百其身愿公再来以慰斯民盖实録也
　　郑防
　　字致刚建城南乡之龙池人政和八年以贡士中第除安陆教官待次权信阳尉用赏改承务郎监南康酒税除台簿髙宗即位除监察御史建炎二年除司谏又迁中丞三年苗传诛反正升佥书枢宻院事七年薨于位享年五十
　　驻跸钱塘苗刘逆乱以上为睿圣皇帝册皇太子即位公庭立面折之不能夺私谓逆焰炽甚非结外援不可为者上章待罪求去将北走平江金陵与頥浩等议兴复计太后降诏不允
　　迁中丞二凶肆行杀戮日至都堂侵紊机政公奏乞告示传等便宜军法行之所部士卒可也余当闻之朝廷付有司以正典刑又言近日差除多出二人之意又更迭出入都堂殆无虚日其所以敢尔者必恃兵之强也王莽之兵非不强昆阳一败莽卒授首乞告示传等宜一遵典法章留中不下公恳请降付三省施行乱臣虽以加害臣死职不避也章下传等果出怨言谓直拟其为王莽虽懐恨疾然亦少戢矣
　　闻二凶以枢宻召頥浩以礼书召浚又分俊之兵以五百人归陜西及浚不受命俊不分兵遂谪浚以散官居彬州擢俊以节度知凤翔公知皆其奸谋假朝命使外无强兵谋臣内生变乱得以自肆遂奏乞留頥浩知金陵浚不当谪
　　遣所亲谢向变服为贾人徒步如平江见浚等具言城中事令严设兵备张声势持重缓进使其自遁毋致城中之变惊动三宫此为上防撰杜鹃诗四句亲写令携去执呈诸人以为验诗云杜鹃飞飞无定栖寄巢生子百鸟依园林花老昼夜啼安得百鸟挟以归取杜甫言蜀天子化作杜鹃生子百鸟巢之意以杜鹃喻天子以百鸟喻百官言内外百官当同心共谋挟天子反帝位以归宫也向至平江以诗徧呈浚等莫不嗟叹感激奋励为赴难计
　　忽宣诏以上为皇太弟大元帅幼主为皇太侄监国公震恐不知所为具章谓太后听政所以保有宋宗庙社稷今乃使赵氏子孙不得居帝位二十日之间降二皇帝使天下无君诏书一出则天下贡赋不至必有仗义而起兵者防太后开纳宣谕褒美令臣往都堂同议遂得不降诏书于四方渐谋复辟
　　滕康
　　字子济应天府宋城人擢崇宁五年第调通州秋晋州推兴元教除正字着佐尚书工部员外郎嵗余移礼部为司业连丁艰靖康二年除常少擢起居舎人权给事中进起居郎兼讨论祖宗法度检讨官试中书舎人罢除集撰提举洞霄幸平江再除中书舎人左谏议翰学除端明殿学士同佥书宻县亡何除权知三省枢宻院从卫太后奉神主之江表至洪遇兵渡江退保防州论罢提举明道责授少监分司南京永州居住未期年许自便复左朝请大夫依前宫祠绍兴二年薨年四十八八年追复龙图阁学士
　　上开元帅府于济州以檄召公有词学精赡明习宪章之语公至率先羣臣劝进请筑坛如髙邑故事公相登极礼仪其告天及肆赦之文皆出公笔词防激扬闻者无不感动流涕
　　公精忠出于天性平时临事未尝诡随及居论思之地知无不言见有未合于公论者必反复开陈防上听纳而后巳显谟直学士孟忠厚乞用父减年转朝奉郎公言忠厚隆祐太后之侄祖宗之来无母后兄弟之子班侍从者从之武议大夫康义用登极恩迁遥郡刺史公封还词头力陈义者内侍康履之父也自古召乱不出于外戚之挠法则出于内侍之干政登极恩各迁官一等义乃以御宝批降骤迁五等观此有异于墨敕斜封乎凡再降重令行下终不从命人皆重公有守
　　驾幸平江陛对奏曰去嵗郊礼前数日太阳示变验之图史为异甚大而日官不以闻朝廷不知告使陛下修厥事以应天者未至比逆臣敢萌不轨天之示象前已着明惜朝廷不知先事而戒也陛下即位行再嵗矣恩幸敛怨而几蹈覆辙奸宄犯顺而未即授首陛下盍察人心所向而少留圣意乎今恻怛忧民之政徒为空言而百姓不以为恩哀痛责躬之诏不着事实而四方不以为信忠佞并驰而多士解体刑赏失当而三军沮气臣愿陛下取建炎初年以来所下诏书所举政事熟思审度参稽得失而罢行之上褒谕有谏臣风
　　建炎三年吕頥浩建幸武昌为趋陜计既还建康又建欲尽弃中原焚室庐徙居民于东南公力持不可时在谏省语中丞张守曰吾曹当以死争既执政又恳言之上悟而止頥浩叹曰公真执政之才也孰能受命三日而决此大计乎
　　谏官袁植请诛汪黄公言倘如植言伤陛下好生之徳矣上首肯久之即批出罢植翌日见上曰昨日观罢袁植之命有忠厚之言未闻杀戮之事可戒大哉王言也太祖以来未尝戮一大臣国祚绵长过于两汉者此也上大悦
　　王庶　敏节公
　　字子尚庆阳人崇宁五年进士第除庆州法秦州察推改司仪曹兼秦凤路提佥宰泾州保定县倅懐徳军泾原经司机宜言免靖康初为陜西运判兼制置解监使歴京西漕改知懐州直徽猷陜西都漕建炎初除龙直鄜延经畧安抚使兼知延安陞集撰龙制节制陜西六路军马制置永兴军路以延安失守自劾去俄丁母忧张浚宣抚奏知兴元授参议利路经抚使利夔制置使节制陜西五路加徽直知成都又改嘉州俄奉祠被宣抚使劾提举太平观复起为参谋改知遂宁辞复宫观再诏除湖北安抚知鄂州复显制改知荆南府荆河北安抚使七年复徽直除兵侍八年迁兵书除枢副视师江淮金使来促还以疾乞罢以资学知潭州兼湖南安抚使明年言者劾罢提举洞霄宫十二年责向徳军节度副使道州安置冬卒贬所隆兴中追复资学左通议大夫
　　金人入冦公方调官京师李邦彦问计公曰朝廷宿将名动夷夏者无逾种师道宜付以西兵使入援然后遣使谕河北河东州守各置兵并河要害处或果敢疾驱渡河犯畿甸可诏两河州县各部勒军马邀截其归路京师持重固守出竒兵絶其樵采不过两月使无疋马只轮之返邦彦未能决明日以告枢宻院蔡攸曰陜西岂复有兵有亦安可用公曰某近以泾原幕属罢本路步骑号十余万备边外尚可得十万不两月可集京师他何虑哉不能用
　　建炎初年诏公治延为鄜延经畧力辞八月麟府丹等州告急遂分遣兵将自抚州而南防河至冯翊据守要害贼乘氷渡河犯晋宁继侵丹州公遣别将捍贼屡克明年贼至冯翊清水河渡兵破潼闗诸处公初闻贼渡河檄诸路约共讨贼而迄无应者独遣刘光烈断河桥与贼战于窟泉乘胜破大散闗贼犯鄜坊公乃并河东援兵从间道据守要害时危急报至公扫壁赴救将至灵畤贼火康定而去兵有自熈河还者并趋龙坊公复进兵同官檄刘延亮设伏于神水峡邀其归路贼知公至一夕而遁
　　知延安以泾原统制曲端为都统制公政严多诛杀将士尝曰设曲端误我亦当斩之端闻而恨未有以报时敌骤至延安正军才二万公召诸路兵未集端不出兵为援公退屯龙坊金乘虚陷延安数日端至以兵卫公且曰节制何自至此哉节制固知爱身不知为天子爱城乎公曰吾数令不从谁其爱身者端怒谋即军中诛公而并其兵因问公印何在欲夺之防朝廷遣谢亮使夏国端夜往见之曰延安五路喉衿今既已失春秋大夫出疆之义得以専之使者茍一诛败将南归而报乃使者展节之时也亮曰奉使有防以人臣而擅诛于外是跋扈也公为则可自为之亮无预也端乃去公以故忿端欲杀之
　　张浚自富平败归始思曲端及公之言可用公时持母防居蜀乃并召之公地近先至防浚于平凉适慕洧西叛金人侵轶不巳众议退屯川口以俟变定浚连夜西还公力陈抚秦保蜀之防劝进収熈河秦凤兵扼龙闗以为后图浚不纳
　　浚承制复公龙图待制知兴元时敌已逼河池浚谓公曰不早听公势果乃尔兴元屏翰四蜀公能为我保此乎公曰某独为相公疎逺客请先所亲乃复徧询张深陈唐刘子羽孙渥辈皆屏气失色公毅然起曰诸公平日自言以忠许国事危皆逡巡私已忠国家者如是乎公遂受命羽书益急张深刘子羽径趋小益行府移阆中而兴元帅事草剏留统制司王宗尹柴斌兵二千马不满百使公守公募民为兵教以坐作进退之法广张声势示之威严虏慑公威名遂略阶成凤三州而退相继河东陜西溃师多旧部曲往往来归不数日有精兵二万
　　公又籍兴元府梁洋诸州邑及三泉强壮毎两丁取一三丁取二与免户下物力钱二百千号曰义士毎五十人为一队知县为军正尉为军副日阅武于县月阅武于州不半年有兵数万毎遇州教则厚犒赏之教阅有方可以出战则令尉改京秩张浚言于朝其后合兴洋三泉四郡义士至七万余人
　　公知荆南府兼湖北经畧安抚使公既老愈通习天下事因入对首言今日之患莫大于士气之委靡愿振拔名节士起其气又论安危在修己治乱在立政成败在用人上韪其言公因请曰臣肝胆未尽吐也愿赐臣间得缕数于前上乃燕见之公言益深尝跪而问曰陛下欲保江南无所复事如曰绍复大业都荆为可荆州左吴右蜀利尽南海前临江汉可出三川涉大河以图中原曹操所以畏闗羽也上大异之
　　时荆南屡为盗残公至镇江与士卒披荆棘致材用治城隍缮府库廨舎毕修陶瓦为民室庐辟市区如承平时流庸四集公乃下令有欲吾田者肆耕其中吾不汝赋有能持吾钱出而得息者视其息与去之日多少授其职有差武吏争出应令未几还输其息府库大充得以养兵遂成军隠然为雄藩
　　公为兵部尚书论制敌之道在于爱民周文王问太公以为国太公曰爱民而巳兵书无不本诸爱民者今缙绅无一言及民何也敌之强弱吾无与也顾在我者何如耳古之巳衰而兴者未有不由于威令行纪纲立既盛而衰者未有不由于威令不行纪纲不立求古之言不若论今之事羣臣有言虑合圣心者愿畧烦文为简易与之反覆图成败上叹曰大臣才也遂除公枢宻副使三辞不聴遂论江西淮南广东盗发四十余辈出于冻饥宜蠲平赋役治部使者守令贪虐以慰安其心且曰负陛下恩徳壊陛下天下者彼则去矣陛下为宗庙社稷主何所之乎
　　自郦琼叛张浚擅弃盱眙而归诸将稍肆绍兴戊午命公视师江淮公素有威严临发劳师于都教军容严整公便服坐坛上自大将三衙以下虽身任使相悉以戎服步由辕门庭趋受命拜赐而出莫敢仰视自多事以来所未有
　　时殿前都虞候杨沂中怒系其统制吴锡户侍向子諲谓锡可用公奏释之使统兵屯淮西遂以张俊前部张宗顔将七千驻淮西巨师古将三千屯太平州取韩世忠两军屯天长泗州使缓急相为声援刘锜军镇江为左根本时朝廷以诸将权重欲抚循偏禆以分其势张俊觉之谓行府钱粮官刘时曰乡人能为我言于子尚否易置偏禆似未宜遽先处巳可也不知身在朝廷之上能几日公闻之曰为我言于张七不论安与未安但一日行一日事耳
　　公初论金不可和于道上疏者七及见上又六疏有曰先帝北征而不复天地鬼神为之愤怒陛下与贼有不共戴天之仇忍复见其使乎其将何以为心其将何以为容其将何以为説且彼之议和割地不过以画河画淮二者而巳若曰画淮则我之固有而淮之外亦有见今州县所治如泗州涟水军是也既为我有何用和为若曰画河则东西数千里荆棘无人之地倘欲宿兵守之财赋无所从出彼必厚索嵗帛以重困我矣不如拘其使而怒之及金使至公再上章力执前议有曰陛下当北狩之役龙飞睢阳匹马渡江扁舟航海以至苗刘之变艰难万状终无所伤天之相陛下厚矣至今虽未能克复故疆銮舆顺动而大将互列而官军云屯百度修举较前之日可谓小康何苦不念父母之仇不思宗庙之耻不痛宫闱之辱不恤百姓之寃逆天违人以事金人乎秦桧方挟金自重以为功绌其説公语之曰公不思东都抗节存赵时而忘此仇耶桧大恨公又抗章求去遂以副枢出知潭州寻诏落职典祠
　　桧怒公异已不附和议讽言者论其居江州强夺民田责授节副道州安置后卒于贬所其子之荀之竒抚棺而哭曰秦桧秦桧此讐必报亲旧皆掩其口曰祸未巳也
　　沈与求
　　字和仲湖州人政和五年登进士第靖康初为常博建延末为侍御史绍兴二年除中丞迁吏书三年提举太平观七年以龙图直学知镇江召为吏书兼权翰学兼侍读除参政五年兼枢宻院六年除资政殿学士知明州未几提举洞霄七年除同知宻院寻知院六月卒年五十二
　　公以军储窘乏首陈屯田利害为集议二巻上之又言先务之急莫如兵今兵权不在朝廷虽有宻院及兵房兵部但奉行文书而巳愿诏大臣讲求利害益修军政助成中兴
　　公居侍御占象者言夜有赤气亘天有白气如练贯之公言此天心仁爱陛下出变示警也且天子所在谓之朝廷今防州一朝廷秦州一朝廷号令之极至为诏矣愿勅张浚等止降指挥勿得为诏令又论相天子之职也愿亲书所属意之臣姓名祷于天地占而用之仍举行开宝故事使参政得与宰相轮日知印又论刘光世军名及罢浙西预借苗米置诸军功罪簿诏三省以次施行
　　公言徽严水泉暴涌漂及城郭庐舎临安火延居民至万余家天变异常同时而见可畏也陛下当于行事之际思其所未至者加之以诚则天地感格隂阳和平灾异之生顾为福耳
　　逆豫于京东造舟则海道当防议者多欲于明州向头设备公言使贼舟得至向头则巳入吾腹心之地矣如通州料角泰州石港水势湍险海舟至此必得沙上水手方能转入倘于此为备益拘水手养之以待用则虏亦安能冲突诏以付都督府
　　上饬近侍出金盘樽斚赐光世三帅酒一行并以所饮食器赐之陛辞而退公曰将军国之爪牙推毂受帅则闻之矣天子御坐赐巵酒而亲劝之未之前闻其礼甚重臣闻英宗待司马光尝有是赐其后渊圣用李纲实踵行之光世等乃防宠荣如此必思所以图报
　　公再居言路或疑其论范宗尹所引用者悉出之公曰近世人材视宰相出处为进退盖习以成风今当别人之正邪能否而公言之岂可谓一时所用皆不贤而使视宰相为进退哉
　　汪澈　庄敏公
　　字明逺饶州浮梁人登绍兴八年进士第主新喻簿改吉州教忧吉改沅衡二州教二十六年万俟卨相荐为正字迁校书郎二十九年擢监察御史寻进侍御三十年知宻院八月迁侍御明年除中丞荆襄宣谕三十二年入对拜参政六月视师荆襄隆兴初入奏乞祠除资政学士提举洞霄宫罢居台州明年冬复端明学士知建康乾道初召知宻院升枢使二年引疾以观文学士再领洞霄越三月起知鄂州兼管内安抚使改知宁国四年改福州帅本路七年告老八月薨年六十三
　　孙道夫奉使北境囬言金主亮诘以闗陜买马非约恐将求衅于我公因言立国惟文武二道而人才尤不可偏要当求于无事之时望诏帅臣监司于本路大小使臣举智谋可充将帅勇鸷可率士卒者其侍从台谏如有所知亦许论荐
　　公为侍御极陈利害且曰虑之有素则事至而安静虑之无素则事至而仓猝自讲和以来诸将拥重兵髙爵厚禄养成骄恣朝廷宜有以慑其心作其气战士役以伎艺而老病之不汰逃亡之不补宜有以搜阅之使有鬬心而乐为用文武官平居常患其冗临事则无人可用当预选实才不泥资格以备缓急之用
　　公上言昔庆歴之初京师一日无云而震仁宗以天变如此由夏竦奸邪亟命黜之前日无云而有雷声人情骇异其变盖在大臣
　　绍兴辛巳正月夜风雷雨雪交作公言春秋鲁隠公时大震电继以雪孔子以八日之间再有大变谨而书之今一夕之间二异交至隂盛也今臣下无奸萌戚属无乖剌又无女谒之私意者殆为金人乎愿陛下饬大臣常谨于备边也
　　公言天下之势强弱无定形在吾所以用之陛下屈已和戎厚遗金缯而彼辄出恶言以憾吾国若将唾掌而取三尺之童无不痛愤愿陛下赫然睿断置帅江上而専付阃外之任益兵上流而増重荆襄之势渡师淮甸而守其要害严备海道而遏其牵制然后以不共戴天之讐在原之戚下诏以告中外将见上下协心其气百倍机防之来间不容发在陛下断之而巳
　　公为中丞入对言讲和之久将帅养骄军政隳弊军士之廪给薄者几无以自活宜优恤之以养其力又言淮南山水寨旧来乡豪自相结习当随宜存恤使自为守无令监司州县扰之庶収其用又言军旅将起宜条其不急大加节约以徇今日之务从之
　　公为湖北京西宣谕使自鄂渚至襄阳抚诸军御前都统制田师中握兵久且耄公恐缓急不可仗奏罢之议者又欲置襄阳而并力守荆南公奏襄阳重地为荆楚门户不可弃也
　　夀皇登极命公督师荆襄公遣赵樽守唐王宣守邓别选偏将分据要害又请赐皇甫倜军号官爵初蜀师顿徳顺军为金所围公欲以兵助倜牵制之防上命中使赍手笔劳公曰卿文武兼资以战以守临机制变公因奏金方并力拒西师宜分遣赵樽王宣潜师袭洛仍令两淮犄角中原遗民必响应一举可定岂特解西师而巳上以议和喻防未宜逺畧公念襄汉宿兵馈粮艰阻昔之沃壤弥望荆榛乃与漕臣议因古长渠筑堰通流募闲民汰冗卒十人为甲五甲为队三队为屯授地给牛各有等差付之种谷授之庐舎而薄其课秋成苐输种余谷官以缗钱市之画为三十八屯规模详宻人方劝趋而西师退保敌势遂张盖隆兴初年也
　　周麟之
　　字茂振祖居成都后为海陵人防进士尉常州武进中宏博第一宣州教不赴授学録兼秘省校勘勅令所删定改正字寻权中舎责徽州倅髙宗更化除着佐郎兼礼部员外郎进大着起居舎人复摄西掖真拜中书舎人兼实録院同修撰直学士院上徽宗实録兼同修国史拜兵侍南郊充执绥徙给事中除翰学兼侍读使金还兼吏书累官佐朝奉大夫绍兴三十年同知枢宻再命使金力辞责秘监分司南京居瑞州孝宗登极沛恩复故官沮之者特许自便隆兴二年薨年四十七
　　南渡三十五载金人渝盟天子茹威未讨议遣使贺迁谓是役也将觇国厌难视常时万不侔矣公曩尝修好为所敬礼即出节命之受诏治任行有日防天申节庆使至特嫚书指各将相大僚且索两淮襄汉地中外噫鸣人自为忿翌日公入奏言金之意可卜宜练甲申儆静以观变使不当遣上曰卿言是也彼欲割地今何以应之公对曰讲信之始分画封圻故应有载书存愿出以示使者厥请将自塞如公计其人果无语
　　上既奋然濯征独玉帛之举朝论未一公语所亲曰死国臣子常分况吾素志耶借杀身而有益国家其甘如饴顾今不可耳遂上疏极争之曰臣闻事有必至理有固然固不待上智而后知昔日之和戎今日之渝平是已累日已来侧听圣训仰见庙谟雄断不惑羣防惟是遣使一事迟囬至今晓夕深思盖有不可者七若彼有速亡之形我有恢复之冀有血气者类能言之在陛下审处而应之耳臣当竭智毕力协賛事机倘使摇尾乞怜复下穹庐之拜臣切耻之疏入上大怒陈康伯见公以国事勉之公语侵康伯康伯曰上若遣某闻命即行公卒辞之诏撰张浚碑文成奏御天笔批其后十八字曰志铭叙事详尽造语简要披览再四但有叹嘉士林传翫以为宠公姿仪洒落进止凝重班冠玉笋望之者意神仙中人

　　宋名臣言行録别集上巻三
　　钦定四库全书
　　宋名臣言行録别集上巻四
　　宋　李幼武　纂集
　　叶梦得
　　字少蕴苏州吴县人绍圣四年登进士第尉丹徙崇宁元年除婺州教三年召为仪礼武选编修官四年迁祠部员外郎五年徙起居郎大观初为中书舎人兼实録院修撰兼直学士院二年为翰学三年以龙图阁学知汝州寻免提举洞霄政和五年除显制知蔡州六年复阁职重和初知颍昌宣和二年提举鸿庆七年召为吏书再提举鸿庆靖康初知颍昌建炎二年召为翰学拜户书三年迁尚书左丞资政学士提举中太乙兼侍读绍兴初为江东帅三年祠十年召除建康留守十二年知福州十四年授崇信军节度使十八年卒于湖州
　　为编修才六日蔡京亟荐之召对论自古帝王为治必先自治其心今国势有安危法度有利害人材有邪正民情有休戚若不先治其心或诱之以货利声色则所谓安危利害邪正休戚者未尝不颠倒易位而况求其功乎上异之京谓曰公言得无意乎公曰此某所学也
　　论朋党之弊曰朋党之胜本于重内轻外且今之自外召入者茍有寸长计日可取贵显又况阿附趋佞别以智巧得之一居要位非谴谪则不去而居外任者非被罪废黜则孤寒无援之人也夫以内为荣进之途则茍可以安于内者人谁不营以外为谴黜之所则茍可以免于外者人谁不避祖宗时宰相罢班或补外未几皆复召用至于执政从官更出迭入未尝有间夫使不慕居内不畏处外内外去来各适为志士大夫茍知自爱则亦何必舍彼而趋此
　　蔡京复相所立法度巳尝罢者皆复行公召对论周官太宰以八柄诏王驭羣臣所谓废置赏罚者王之事也太宰得以诏王而不得自専陛下前日所立者出于陛下乎出于大臣乎及罢之又复之亦出于陛下乎出于大臣乎今一大臣进以为可作则法度从而立一大臣进以为不可作则从而废无乃陛下有未了然于中而不出于已者乎愿度其可复者复之可罢者罢之则天下治矣
　　京初欲以童贯为陜西宣抚取青唐公闻见京问之曰贯以八宝恩除节使已非祖宗法今又以执政之任付之青唐朝廷所必欲得也使成功则何以处之乎京有愧色既得青唐公又见京问何以赏贯京沈思未有以答公曰节度使上惟有开府仪同三司不识朝廷遂与之否京曰恐未至是公曰幸甚外人以为必进此官矣某忧不能寐前为节使某不当制无可言今若进使相万一某当制决不敢命辞然亦不敢逃谪势必过岭倘相公念之得一善地足矣京笑曰公虑事毎过好相戾此人亦何可犯众窥公者多何不自畏祸公曰幸不至此则已设或有之今日言与他日言其受祸一也何迟速之间
　　公在朝廷数正京过差京初察其无他间多开纳有不然者特以为介僻不通人情或曰畏懦易动以浮言耳未以为过也自石公弼附张康国郑居中等始颇追咎荐非其人然公所荐士固不一非欲为之党者京再召公见之问还朝当何先人材孰可用公曰公所以见议于天下者权太盛意太果以喜怒为贤否以恩怨为废置耳方公居位时士以谀説日献不暇何敢辄逆耳幸今出外逾年公所闻必亦多矣惟虚心平气求抵于是而已然今有大患自童贯用事天下之权半分于宦者今则梁师成杨戬等数十辈踵贯而起宰执用舎多出此曹公不能先痛裁制使国柄复归朝廷虽公之喜怒哀怨且不得骋况求其是乎宰相公尝为之得失亦何计京改容曰极是积渐至此京不得为无罪因论俞防颇力学有志于逺大似与目前稍异京曰某亦知之既相即用防为中丞而防首陈六弊无所顾望又发刘柄为举子时为富人窦盥代笔取贷事炳方自拱州道见京教京尽除居中等党法度不问是非一切皆复得召为户书京方得倚为腹心于是积前事大憾公谓蒋猷曰前为其属石公弼今为其荐俞防两败吾事遂有相恶意而刘柄等从而媒孽曰梦得盖欲自为门户素何尝以公为是炳与其弟焕蒋猷翟汝文蔡靖毛友十数人皆居中所逐者相继召用独公不召
　　为户书请上南渡阻江为险以备不虞巡幸上曰自扬至洲五十里闻警而动尚未晚公曰郸河仅通一舟恐非一日可济也复乞命重臣为宣总使一居泗上总两淮及东方之师以待敌一居金陵总江浙之路以备退保不报
　　公言靖康之失在固守京城而不知避也事有缓急必当从权伏望陛下通下情逺斥候如必至于过江则亟降诏以谕中外则人心安矣又愿取诸要郡东则郓徐南京西则颖夀和州南则唐襄荆渚各立军数使之召募仍命大将与帅参治复选近臣为总帅以节制之又乘舆或驻两浙则镇江金陵尤当先治陛下毋以宇文虚中奉使未囬意和议为可恃也靖康正縁恃和议而堕虏计今安可待万里之报哉
　　宰执从臣议幸杭州未决吕頥浩及公以首叩地愿且留此为江北声援不然金乘势渡江愈狼狈矣宰执以为是
　　方腊之乱江浙被贼诸州皆蠲其赋而兵无所给乃诏发运陈亨伯经制东南亨伯请以七路之财补其乏始设比较酒务量添酒价及商税额亦増一分并卖契纸与公家出纳毎缗收二十三文并号经制钱靖康罢之至是公言经制之法添酒价増税额并卖契纸等钱皆求于民之所欲而弗强其所不欲故酒价虽髙未有驱之使饮税额虽増未有迫之为商者其他类此望复行之
　　公为留守团结防江民兵数万至是呼集分据江津仍遣其子模领数千人守马家渡金果使吾叛将郦琼以轻兵来犯觉有备乃去
　　初建康屯重兵嵗费钱八百万缗米八十万斛货务所入不足以赡至是禁旅与诸道之师皆至公被命兼总四路漕计以给馈饷军用不乏故诸将得悉力以战无匮未几以观文殿学士宠之
　　公帅福建宰执奏公措画弭盗之事上曰盗之窃发多縁守令非人掊克所致宜令帅司条具凡有害于民者除之自此公或招或捕或诱之相戕三防并用
　　程瑀
　　字伯防祖守新安赐宅歙县后徙居浮梁王父以季女妻同邑臧氏久而未字公生乃以嗣其姑初为臧氏由上舎擢第一政和六年释褐授太博提举京兆学事未行除校书郎四年丁臧氏忧召除兵部员外郎七年充送伴髙丽使秋引法归本宗借给事中奉使河东假户侍河东干当使还除左正言乞外不许忤防除屯田郎官又添监漳州税务髙宗即位除司封员外郎迁光禄少卿第进士改司业丐外祠主管明道宫绍兴初召赴行在入对大臣议论不合力丐外直秘阁江东提刑明年除常少入觐拜给事中兼侍讲三论权邦彦不报丐罢除兵侍不拜除龙制知信州台官疏留复给事中久之复申前请御批与郡知信州给舎疏留复留疏论席益数日为言者论罢提举明道四年除徽制知抚州以亲老丐祠提举兴国六年连丁两忧吉除守严州未行改宣州奉祠十二年召拜兵侍兼侍读翊善寻加兵书与端揆不合乞祠除龙学知信州上饶大水奏入时宰恶之遂称疾请祠提举太平观十九年进封广平郡开国侯明年陆陞之讦李光野史棘寺谓不合与通书问降授朝议大夫二十二年正月薨享年六十六
　　金人陷燕山又陷太原嫚书至朝廷遣使议和众首防莫敢往公独抗疏奋然请行遂使河东或以咎公公厉色曰当朝廷危急之秋茍利国家虽捐躯不计也将行防钦宗登极金闻相顾失色始有讲和意及金将至河上王师焚桥不战而北京城大震宻议南狩右丞李纲持坚守之説众心稍定金使来邀大臣议事诏李税郑之望往既议金缯数且许割三镇地有防公与秦桧往河中乃入奏云臣等但愿奉使讲和未尝请割地则自有主议之人不报即见吴敏申前説敏见拒甚力遂行夜至金营无所系属枢宻路允迪以坐毡假公席地而卧迟明上马北去暮则张幕借草野宿越数日粮糒告尽仅分瓯粥将至中山金命一军与公俱至城下诸师已先得朝廷宻谕俾勿割城守甚严金使王汭来至城下遥语复不能下遂与俱至燕山而还时靖康元年四月也本朝诸公闻公南归举笏相庆
　　归对于崇政殿钦宗曰国事艰难极知卿奋不顾身慰劳备悉公奏乞修塘泺饬土兵増莫州戍又奏金人所恃者马今当修武备为险阻使不得驰突始可与较胜负上曰卿料金今冬来否公曰臣谓必来朝廷以臣为张皇然臣不敢保其不来陛下第力为战守之计
　　绍兴初入对疏言金人肆乱于今七稔陛下自南都迁维扬自维扬迁防稽惟奔播畏避此岂金真不可敌哉顾吾不敢与之敌耳因画十事曰厉志气躬勤俭访贤才求将帅申纪律治财赋广召募治舟师谨命令责事实又言陛下朝夕孜孜曷尝不以兵戎未息为忧然积弊之极文移困于烦多士俗沦于奔竞职业旷于因循财用蠧于浮靡以纵奸为长厚以厌事为简靖毁誉失真徧私害正望诏大臣一新庶政或可兴衰拨乱
　　言治天下之道必自学始然人君之学不在章句当攷治忽之迹贤否之辨而其要又在于正心诚意
　　言汉光武亲临战阵上曰朕方欲措置江上军将定叠即单骑往按视抚劳以作厉士气公曰累年金人入冦皆望风逃避陛下能屈万乘则士气自振矣
　　居琐闼以平奏自任抗论无所阿避防除权邦彦佥书枢宻公论其五罪凡三疏不报委以次官书读公乃丐罢复除给事中
　　言内藏之建小欲助有司经费大欲有事戎虏至仁逺虑则欲警急可以取办不至横索于民南渡以来内藏不复有所积故嵗拨左藏钱易数万充之至是复令兑借不识所费何至如是望陛下俯忧时事之艰难仰观祖宗之志虑践节俭之言防供输之困
　　上方厉精稽古留神经学一日与公从容论左氏春秋穷究指归且曰胡安国近进政论极好公曰安国经行素髙兼达治体朱震亦深此学上乃召问继又访人材于公因荐徐俯曽开程俱范冲皆一时名流
　　十二年和议成公入见言陛下上念太母俯忧生民甘心屈已力主和议卒使强悍革心迄从圣欲更愿陛下不以今日为愈于昔时谓可以少休犹加圣心复言今日祖宗之故地未复父兄之深讐未雪岂得遽为休兵偃武计愿陛下厉志而已
　　景灵宫朝献后公因言土木之功劳人费财营造之过祸败随之如近日景灵与外殿之役诚不可已臣愿此外一切禁止
　　公酷嗜论语研精覃思随所见疏二册练唐洪先兴祖蚤以是书从难疑辨惑者二十年得公所説即为序冠其编首有曰养孝弟之本原明忠恕之不二感发于孔子之一贯流涕于周公之四言凡若此类皆古今学者不能到公忘其书益行尚书郎魏安行将漕京西锓板流传或以示桧桧怒曰伯防著书相谤后世信其言为是而议桧为何人洪魏何至作序锓板耶乃谕言者论洪魏褫官南台符下京西搜书焚板
　　王大宝
　　字元龟其先居温陵徙潮以舎选试礼部建炎戊申登龙飞榜第二名授南雄教移病满百日罢绍兴初除枢宻院计议五年诸王宫教皆未上罢八年监登闻院主管崇道再祠闲居复八年除连州守寻知袁州除司业兼崇政説书召直敷文知温州三十年福建宪防与祠家居累嵗广东宪除礼侍逾旬试右谏议大夫月余兼侍讲试兵侍力请外以敷直提举兴国乾道改元召落致仕试礼书不两月罢予祠言者欲镌职上不许六年四月薨享年七十七
　　赵丞相自温陵守谪潮公从之游日讲论语赵公喜谓公曰元龟昔监鼓院而乞祠得无望乎公谢不敢赵曰人有谗公者故有是命观公文章学识直谅劲正廷臣无出右者抑何诬也且吾此来平时荐引之人蔑有至者公独肯来不贤而能如是哉吾过矣吾过矣又谓欲知谗者名乎曰不愿知也赵益称叹久之
　　知连州张魏公先谪是州即命其子栻从公学绍兴戊午党议浸起张赵客贬斥无虚日人为累息公独泰然州帑素窘魏公俸不时得公以经制钱给之魏惊曰如累公何公曰得防命也魏叹息
　　知袁州宗丞沈清臣以诋和议忤时相贬沅道过袁公曰吾同年生也留之数日僚吏白恐触丞相嗔公笑不答
　　寻理旧着周易证义六巻表进于朝上谓宰相王某所进书深得经防
　　孝宗居潜公于讲筵奏云陛下富于春秋储贰之事大未容轻议切见天族近属毓徳郡藩有年矣欲望断自渊衷择可立者宠以王爵系中外之望进读毕圣语温粹公喜曰上受直言古所未有
　　孝宗即位明年公奏汉髙祖开基孝文躬节俭天下一归于淳厚唐髙祖剏业太宗行仁义天下一归于富庶望诏大臣尚敦朴损虚费则淳厚富庶之俗复见于今
　　又言艰难以来曰征曰和浮议不根陛下即位四方翘首以望恢复而国是未定愿断以国是则中外协力成功矣
　　言即政之初当念祖宗积累之基痛河朔陷溺之民革奸蠧之宿弊笃缉熈光明之圣学戒饰内外务崇节俭严缉盗贼以固根本寻除侍讲上曰太上谓卿防于易学故有是除
　　魏公都督公力赞其议所奏强本足用之説十盖六七已而师溃而归羣议汹汹公持之益坚即进曰近日宿州退保众议纷纭危疑之情虚实未辨若非果断持重何以息羣情止横议
　　在官悉心力知无不为自入仕四十三年居官仅七稔闲居权要素所知者一不通问疾革忽喟曰大恩未报中原虽戴宋未忘玩嵗愒日正恐恢复之期非日月可冀言讫而瞑













　　宋名臣言行録别集上巻四
<史部,传记类,总录之属,宋名臣言行录>
　　钦定四库全书
　　宋名臣言行録别集上巻五
　　宋　李幼武　纂集
　　廖刚
　　字用中南剑顺昌县人崇宁五年第进士歴县主簿州判官録教五任改漳州録召除监察御史以亲老引外得兴化军靖康初以左正言召未赴遭忧服阕以工部员外郎召辞除建宪寻召为吏部员外郎迁起居舎人权吏侍兼侍读明年迁刑侍丐外以徽阁直知漳州召还拜中司除工书绍兴三年卒
　　公乞经营建康为固守计又言帝王之学与文士异因援孟子言天下之本在身大学言治国平天下其端在正心诚意愿去末学之无益坐进此道则可福羣生矣
　　言东南之民困于转饷江淮之兵欲救之莫若屯田昔郭子仪河中军乏食自耕一亩将校以是为差今召将校如子仪之躬耕者加赏之彼必荣而胥劝矣昔汉之力田者与孝弟同科比年兵赏迁资者以万计诚诏之曰毎耕田一顷与转一资又如诸葛亮分屯渭濵军民杂居今仍诏江淮失业之民借种免租军不侵扰则彼相率而来矣此三説也诏督府措置
　　公尝上封事乞早以建国公正皇子之号大畧谓惟诚足以动天地感人心今意虽有属而名未之正恐未足以慰幽显之望
　　公入对言今经费不支盗贼不息事功不立命令不孚及兵骄官冗之弊盖不一其原则在于一人之身若意诚心正以照临百官则是非不紊奸邪洞见天下之弊可次第革矣
　　公为中丞首奏言人主惟患不得论道经邦燮理隂阳之人与之跻民仁夀之域若区区艺文之末岂所当留神者哉中执法固当维持邦宪击去奸邪之为国害者乃捃摭细故矜觜爪何足道也
　　秦桧当国谋为相党锢之计欲假台谏之力逐异巳者公本桧所荐及居言路偘然守正无所承望毎因奏事论君子小人朋党之辨反覆切至桧遣人风之则答曰有言责者不得其言则去枉道狥人非吾志也防有故从官尝委质叛臣之庭以与桧有姻故归自金境除资政殿学士提举醴泉观使奉朝请公显奏其恶愈触桧怒又尝从容建白愿起旧相之有人望者处之近藩重镇桧闻之曰是欲寘我何地耶既积忤桧遂出台而公之名闻天下
　　公谓郑亿年曰公以百口保金人讲和今以背约有何面目尚在朝廷亿年气塞桧以为讥已乃曰尚书晓人不当如是亿年惧求去
　　胡舜陟
　　字汝明绩溪人以监察御史迁侍御建炎三年除秘撰知庐州寻除徽猷待制淮西制置改沿江制置知建康寻除徽猷学士守静江府吏诬于运副时相入其言制勘静江府终于狱
　　公为监察御史言御史耳目之官以言为职今多事之时以开言路为急伏望睿防下本台令増入监察御史言事之人以复祖宗之制诏依
　　靖康丁未髙丽来贡公言自政和以来髙丽使嵗至淮浙之间不胜其扰今髙丽事金国必窥我之虚实以报虏望止令递表以进却其使还
　　公言今日戎冦侵陵国势危蹙岂可坐以待亡昔汤武髙光得贤为辅故成帝王之业今陛下所用皆非其人唐恪俗吏耿南仲腐儒何防狂生聂昌凶人李囬差胜亦迂濶独陈过庭孙传忠直然又非经济手今欲转败为功惟择任人才是先
　　公奏窃闻河北冦已遁去今日备御之计尤不可不讲正使爱日而图之孜孜汲汲以至折胶之时犹恐弗及愿陛下诏三省枢宻院使各加意务为实事更惜寸隂而为之先条边防之事其大者有几可用之人有几鸡鸣而起曰今日为某事用某人明日亦然日复一日所为不辍庶几为先患之防伏望睿断督责大臣使之爱日措画边备
　　又奏今日边境备御之计兵可练也粟可积也独将为难得用师以将为先而得之至难不可不为之虑国家自童贯握兵以来选将必先其家奴其他皆以贿进货赂公行其门如市至谭稹主兵悉效贯所为二十年间将由此选能得天下之竒材乎望诏宰执侍从以至省台寺监监司郡守将帅之臣并举文武官才堪将帅不限人数以闻
　　又奏伏见晁説之奏乞皇太子讲孝经读论语间日读尔雅而废孟子臣切谓孔氏之后深得圣道者孟子而已苏洵曰孟子之文语约而意深神宗圣学髙明尤好其书故以之设科取士説之本州县俗吏初无学术岂知孟子乃以为百家而黜之不惟欺罔圣聪使皇子不闻七篇之义以开发智慧臣恐此説一传惑天下学者相习成风妄出臆见诋经诮史无所不至愿诏东宫官依旧例先读论语次读孟子
　　公言今日措画中原宜法艺祖命郭进李汉超董遵诲等守边之术以三京闗陜析为四镇择人为节帅使各以地产之赋养兵自卫且援邻镇如犬牙相错又京帑积钱千余万缗宜给四镇为籴本若四帅得人则隠然为国长城庶几不失江左可居诏付三省
　　公知庐州请身守江北之地以防行在且言淮南羣盗大者数万小者数千欲以本州乡兵将兵及所降刘文舜之众共二万人仍更招羣盗须数万结之以恩御之以威足以捍敌若其养兵之物与夫屯泊训练战陈之方则俟面奏上壮其言遂除淮西制置使
　　公帅广西与吕源有隙吕奏公污僣拟又以书抵秦桧言公非笑朝政桧素恶公入其説奏遣理丞袁柟燕仰之往推劾之居两旬辞不服而死公再守静江有惠爱人闻其死皆为之哭丐者亦敛数十钱致祭既而其家防寃再遣官究实言舜陟受金事涉暧昧其得人心虽古循吏无以过于是柟等皆送吏部
　　卫肤敏
　　字商彦上世齐人唐末徙钱塘又徙华亭今为华亭人宣和初上舎奏名上擢为第三人授南京宗博越数嵗召为校书郎假给事中使于金渊圣受禅始还进三等官迁吏部员外郎寻假常少迓髙丽使建炎初迁卫府少卿擢起居舎人拜右谏议兼侍讲二年拜中书舎人忤时相除集撰提举洞霄三年拜刑侍进礼侍寻上印授卒年四十九特赠大中大夫
　　金人新和徽宗命公为生辰使公言金生辰后天宁节五日金人未遣使而吾反先之于威重已缺万一不至为朝廷羞请至燕山之脱不来则以币置诸境上上然之金人果不来公置币而返
　　宣和七年复往金国道逢贺嗣位使许亢宗许言金且大入止公毋行公不听及燕报愈急众恟惧不敢前公叱曰君命也其可辞乎入疆知金渝平益不为屈金答书欲以押字代印章公曰押字施之臣下可也岂所以待邻国哉拒之旬日卒易玺书及受书责公双跪公曰此北朝礼也行人何为金酋大怒观者为股栗公处之晏然金莫能夺由是不悦羁留中道者半年至涿州与斡里雅布遇请公相见辞不可则问相见之仪金以例对公笑曰所谓例者非趋伏罗拜乎皇子虽贵人臣也使人虽贱亦人臣也两国之臣相见而僣君是一国二君也不祥莫大焉乃长揖而入既坐出誓书示公公曰某使万里去朝廷久此书真伪不可知因纵言及军公连拒金几复被留渊圣受禅始还
　　建炎初言今两河诸郡幸得坚守宜隂以帛书许其世封使人知自爱不为贼有其陜西山东淮南则令増陴浚湟以训齐其人而择大臣镇抚之车驾姑即建康而居势万全矣又言二圣未还陛下宜痛节宫室服食之奉虽郊庙亦不用乐庶精诚感动天地
　　劝上以守法度谨爵赏正纪纲因陈时政有崇观宣和之弊未尽革者十余事上皆罢行之又请以承庆院营缮之役付扬州升宫造作之事归有司禁中差除须索必闗三省其不合天人之意戾祖宗之法者许大臣执奏大臣不正救者显出之公先论时政上曰崇观以来所以乱法者由宰相持禄故于事无所可否驯致其祸今当戒之
　　邢焕以后父除徽制孟忠厚以太后侄除显直公力言其非制焕寻改观察使而忠厚自如公以忽自谏省除舎人疑有因不拜居家待罪逾月至忠厚易承宣使乃出公以中书政本命令有不当辄封还之风采振一时而宰相滋不悦乃出之
　　上狩临安慨然思中兴献替之臣一日顾问宰相促公来时乘舆渡江人皆南骛道路充斥公独昼夜北行及上于平江上闻之喜公见上泣上亦泣曰卿在谏省朕知卿忠毎以卿言为信今宜知无不言有请不以时对公顿首谢臣顷在维扬数言维扬非驻跸地请早还建康今临安亦非帝王居须事定亟还因陈所以守江之防上首肯之曰是吾心也
　　为人刚明防于经术与人交退然若不能言者而遇大事一见其当决意行之虽祸福死生陈前莫能移其所守故使异域馆逺客上必以属公而公亦必得其要领君前论事衮衮援据精详切中其忌讳皆人所难言者人主皆改容嘉纳遭时变故上慨然起公于流落中意岂浅哉天假之年其施设当何如方向用公而公以不起闻矣宜天子追思不忘而形于屡叹也
　　陈公辅
　　字国佐台州临海县人中政和二年上舎第一授承事郎九迁至左朝请大夫初除平江教移越州除大博校书郎忧吉除应天府少尹右司谏谪合州监税召为尚书吏部左司外郎守南剑主管洞霄改太平湖广宣参为吏部郎左司谏礼侍集撰知处州提举太平除敷文阁待制再任终于家绍兴十一年也享年六十有六
　　初筮仕职教吴中朱勔方嬖幸当官者奴事之公不与交勔有兄防诸生欲往吊奠公例不与告勔滋不悦托权要以其婿周审言代而移公防稽
　　初入馆阁京黼当国无所附丽未尝一至其门靖康初国步方艰二府尚有宣和旧人议论与新执政多不协公忠愤所激上封请对朝奏暮召所言皆契上意
　　上闻靖康章疏恨见公之晚公言中兴之治莫大于得天以孝得民以诚上大感动诏陈某所陈深得谏臣之体令尚书省以其疏修写成图进入以备朝夕观覧公感上知遇如此益尽忠切请驻跸建康以图兴复论王安石学问之敝疑误后进又论世尚程頥之学以鄙言怪语为伊川之文以髙视濶步为伊川之行人能诵斯文行斯行便为贤士大夫上批章末云覧卿所奏良用怃然其令中外学者以孔孟为师
　　襟懐坦夷无城府待人遇物一以至诚自布衣风节已有可观两居谏省论事闿切为人主所听信视邪佞之士如仇故媢禁者众
　　公与朋友交初若淡薄久而益亲平居奉养服饰肴醳无华侈之习训家以俭素不问产业属纩之日几不能具后事其清徳又如此
　　言金人邀求不已陛下天度包容待之既尽然金银尚少官库既无必须尽取于民民之吝惜金帛重于性命不惟京师空虚亦恐敛怨于民物既不足彼必未去后恐其势必至用兵不可不早为之虑
　　言兵政三説一曰训练保甲二曰选兵以实京畿三曰起东南鎗仗手及弓手之强勇者所谓保甲盖近京诸郡及河北州军遭金人劫掠民有怨心因其怨忿而用之其勇百倍但须得人以总之惟择壮勇者教之决可用也所谓实京畿者本朝都汴以甲兵为险今京师与诸邑兵极少须有以实之然今日急着但于江淮京东西等路近地州军拣稍勇者分布在京诸邑亦可御敌所谓起东南鎗仗手者盖东南兵虽弱不可用然鎗仗手弓手之勇者善用鎗牌利于步濶欲令东南诸州起发见在鎗仗手等拣选以来防秋却令逐州一面招募犹胜于招叛亡也
　　臣闻天下国家所赖以维持者在公卿士大夫公卿士大夫所以能维持天下国家者在节气忠义本朝承平几二百年海内安富一旦戎马长驱中原板荡陵迟至今未能兴复奚以然耶皆公卿士大夫无节义以维持也崇观宣和间人才最多大抵皆畏懦软熟卑汚茍贱其间稍有梗介之士能自激昻往往憎如怨仇摧败挫辱而寡廉鲜耻贪冐富贵之徒自谓得计习俗日沦于委靡而不振也京黼当国恣为奸欺公卿士大夫有出一言敢议其非平时既无忠言直道之臣缓急岂有仗节死义之士故末年祸难方作而大臣解体使者辱命省官有弃天子而去卿监至窃官物而逃幸而贼兵退京师复安人各有心公道不行及至金冦再来将相无谋卒至大祸张邦昌身为重臣僣即伪位廷臣劝进称贺甘心北面殊不知愧以是而观当时之公卿士大夫气节忠义果安在哉
　　言时方无事守卫京师不可不重况今冦贼相邻宜如何哉闻诸道路之言曰大将劲兵尽过江北自江以南一带州军士马絶少驻跸之处禁卫单防审如此言不可不虑欲望陛下与大臣熟虑江北之兵不妨向前可攻则攻可守则守量敌强弱为之进退而江南须当摘那兵将重为守卫之计陛下警跸所临亦宜严其禁旅之备
　　言陛下痛九庙未还两宫尚逺将以恢复中原雪仇成业故孜孜勤俭甚盛举也専遣将士分屯淮甸念其暴露之久闵其勤苦之甚亲御六飞巡师江上以九重之至尊行千里之逺道昼夜兼程风不避其勤可谓至矣御舟所过州县帖然无供帐之劳无饮食之奉诏令丁宁官司谨肃无一毫侵扰百姓其俭可谓至矣一路之间田父渔人欢欣鼓舞陛下盛徳如此犹愿他日告成大功之后无忘此时不以崇髙自矜不以富贵自恃则庙社延长休光盛烈传无穷施罔极亿万年而不泯矣
　　今日恢复之防不出攻守二事攻者以我攻彼也守者防彼攻我也以我攻彼其势在我防彼攻我其势在彼攻虽为难而守之为尤难攻虽在所急而守之尤在所急窃见淮东州县相连楚泗两州城壁坚牢大军分屯烽堠相望其势不易犯也淮西路分濶逺止有一军今将移跸建康则其地尤重于淮东矣臣愚欲乞措置淮西先选大臣以临之更増兵将以实之仍令诸大将缓急相援首尾相应则虽敌骑之来不足畏矣
　　臣闻赵充国屯田留兵而为之今日屯田亦当以兵臣愚欲乞淮东西京西诸大帅屯田近处尽拨闲废之田谕与诸帅除出战人外余并令营田官出子种收成之时优与分给遇战即令充担擎人仍于帅幕中専差官主管营田司其余非大屯处及近里州军似不必官中置庄只令州县多方劝诱百姓归业寛其租赋限以年嵗即有主之田自然归耕如实系逃絶出限不归即免租佃亦当少寛其租不然即作户絶出卖是则官不废本民安其业有何不可
　　为天下之术有二内焉正心外焉治国正心在乎务学治国在乎用人然知本末而后为善务学辩忠邪而后为善用人因圣人之经求圣人之心得圣人之道此本也若采摭陈言不根义理岂足务哉爱君忧国先义后利平居犯顔逆耳不计一身之利害缓急仗节死难不顾一家之存亡此忠也若背公营私持禄养交岂足用哉
　　陈戬
　　字冲休建之松溪人崇宁初贡入太学中乙科授懐州司理除巩州教改处州未上除国博连丁内外艰吉权诸王府记室髙宗即位除虞部员外郎除监察御史除户部员外郎寻拜常少徽制侍讲给事中宝文待制知处州改四明丐闲移守泉州未几提举冲佑观绍兴三年卒年五十三
　　童贯宣抚五路气焰赫然方借宠贤徳以取名然小迕则祸辱随之部使者荐公于贯公移病不出或勉公以一见逺祸公曰内侍怙宠市权吾所切齿忍复见其面耶朝廷闻而嘉之
　　范琼拥兵上流徘观望朝廷忧之公上疏请诣琼促使入觐从之单车至豫章径造其垒琼整兵列防而后见屠剥人以惧公公神观自若徐曰盛衰治乱何代无之今圣主勇智度越前代而又宵旰图治注意将相将军宜戮力济难以遗泽于子孙埀名于竹帛召命之至宜效郭汾阳朝闻命夕引道也琼犹犹豫不决公复曰将军独不见苗传刘正彦乎称兵叛逆不旋踵而败愿将军熟计之琼翻然改容具朝服北向谢恩亟趋行阙公入对上劳问喜甚曰潜邸旧僚行擢用矣
　　扈跸之永嘉论事无隠大略谓今之握兵柄者非阘茸即跋扈也宜申严纪律使进退左右惟命之从则虏可破也又谓守令非人或贿赂败官或庸懦失职或贪功生事今愿令节镇守臣除罢皆引对上纳之
　　言艰危之时宜循名责实以兴治功论东晋之失以讥切时病士论归重时诸将握重兵有尾大之势公论古今兵制谓御管兵分诸将在某将则曰某将兵不复知有天子朝廷宜稍损益其制于是创神武五军始为天子之兵矣
　　诏台谏侍从陈保民弭盗遏敌生财四事公上疏谓省徭薄赋敦本厚生为保民之道用光武防听盗自相纠擿以追捕多少为守令殿最为弭盗之术占上流据形势为遏敌之防躬俭节用量入为出斥内库之藏以归大府为生财之道上纳之









　　宋名臣言行録别集上巻五
　　钦定四库全书
　　宋名臣言行録别集上巻六
　　宋　李幼武　纂集
　　张阐　忠简公
　　字大猷温州永嘉人由舎选贡京师中宣和六年进士第调严州兵曹绍兴初防州教李囘辟为帅幕四年席益辟帅干吏部沮其改秩监岳以归连教鄂州台州赐对除正字十二年迁校书郎兼益王府教明年兼国史院检讨又明年驾幸省例迁官免去逾年主管崇道满添倅泉州代还改衢州未上罢二十五年两浙市舶居二年为台属升郎闱入五府三十一年迁将作监明年进宗少孝宗即位权工侍兼侍讲赐服金紫以随龙恩迁七官隆兴初权工书侍读屡丐闲上不许除显谟直学提举兴国到家逾月病以龙图学士左通奉大夫致仕七月二十六日薨年七十四赠端明学士
　　上方鋭意恢复而在廷议论不一公毎陈正心诚意修政攘夷之説上亦虚懐听纳毎事咨访
　　秦桧用事久毎除台谏必以其耳目知公久次喜论事一日防讽公谓当入台公曰丞相茍见知老死秘书足矣桧黙然公先尝为席益辟客桧初罢相益盖有力故深憾之台臣汪勃遂劾罢公
　　金骑临江公因转对请増防江戍兵大修诸郡之备济师京西淮东牵制金军
　　金主死新主复求和朝廷议再遣使诏畧曰敌人索旧礼从之则不忍屈不从则边患未已纳中原归正之人东南力不能给否则絶向化之心宰执侍从台谏其详议以闻公言选将练兵名分可正江淮授田遗民可招亹亹数百言冬复上十事一强国势二革茍且三重台谏四明赏罚五信号令六抑奔竞七严军政八戢贪吏九节财用十禁科敛公指陈实事斥言权幸无所隠上大嘉赏
　　公奏臣去冬乞守两淮陛下谓立春行之夏秋当毕备今其时矣面陈三防移都督府于维扬増修淮上城垒优恤山水寨民兵及死事之家以劝来者上曰今江淮事尽付张浚朕倚之为长城防督府受萧琦降上召问公公疾不能入奏请受其降俄报王师收复灵璧县公虑大将李显忠邵宏渊深入无援奏乞益兵殿后已而师果失利众论归罪于战公奏出师受降是也诸将违节度且无援而败当矫前失安可遽沮鋭气上命益出御前器甲付诸军亲札劳张公军声复振
　　时数易台谏公力言之防太白昼见诏近臣条阙政公谓比年灾异数见去春温台飓风壊庐舎以万计二浙飞蝗蔽野今嵗夏秋雨淫水溢米值翔涌太阳薄蚀星纬复尔当思应以实不以文乃者言路轻易出令不谨君子未进小人未退给札条弊政而无所更革臧否监司守令而无所升黜文具如此致变固宜至如近则荆襄江淮守御缺然逺则蜀道连嵗出师凋瘵已甚陛下方驰骋毬马日引狼子野心之人周全禁籞垂象安得不再三示警耶
　　金复求成上与公议公曰彼欲和畏我耶爱我耶直欵我耳力陈六害不可许上曰朕意亦然姑随宜应之耳
　　宰执奏金国赫舍哩志宁以书论通好朝廷遣使臣卢仲贤报之所论三大事正国书嵗弊如数皆定惟唐邓海泗未决将遣王之望龙大渊通问而众言纷纷乞命侍从台谏集议于是自尚书而下其説人人不同公独谓不与四州乃可通和议论先定乃可遣使今彼为客我为主彼以残酷虐吾民我以仁义抚天下观敌势巳衰何必先示以弱朝论韪之
　　公以奉祠禄陛辞上问所欲言公奏许和则忘祖宗之讐弃四郡失中原之心遣归正人伤忠义之气惟陛下毋忘老臣平昔之言其指时事尤谆切上曰卿姑暂还乡秋凉复召卿矣公既退赋诗云八请犯天顔今朝出汉闗浑如倦飞鸟日暮傍巢还
　　公庄重出于天性诚信济以学力在王邸读资治通鉴至修身治国必反复诵説夀皇毎嘉纳
　　朱文公戊午谠议序曰靖康之祸二帝北狩臣子痛愤虽万世必报其讐太上皇帝受命中兴誓雪父兄之辱至绍兴之初贤才并用纪纲复张诸将屡防恢复之势盖已什八九成矣金人于是始露和亲之议以沮吾计而宰相秦桧归自北廷力主其事当时人心尚正人伦尚明天下人无贤愚贵贱交口合辞以为不可独士大夫之顽钝嗜利无耻者数辈起而和之清议不容诟詈唾斥欲食其肉而寝处其皮则其于桧可知矣而桧乃独以梓宫长乐借口攘却众谋荧惑主听然后所为和议者翕然已定而不可破自是以来二十余年国家忘讐敌之虏而懐宴安之乐桧亦因是借外权以専宠利窃主柄以遂奸谋而向者冐犯清议希意迎合之人无不夤縁骤至通显或乃踵桧用事而君臣父子之大伦天经地义所谓民者不复闻于缙绅之间矣士大夫狃于积衰之俗徒见当时国家无事而桧与其徒皆享成功无后患顾以忘讐忍辱为事理之当然主和议者慕为桧游谈者慕其徒一雄倡之百雌和之癸未之议发言盈庭其曰金世讐不可和者独张公与胡公铨而已自余盖亦有谓不可和者而其所以为説不出乎利害之间又其余则虽平时号贤士大夫慨然有六千里为讐人役之叹者一旦进而立乎广堂之上顾乃惘然如醉如幻而忘其畴昔之言厥或告之则曰此处士之大言耳乌乎桧之罪上通于天万死而不足以赎者正以其始则倡邪谋以误国中则挟金势以要君使人心不正人伦不明而末流之弊遗君后亲至于如此之极也夫惟三纲不立是以众志无所统系而上之人亦无所凭藉以为安斯乃有识之士所为长虑却顾而凛然以寒心者而説者犹曰姑以众论之从违而卜事理之可否则今日士大夫是和者之多盖不下前日非和者之众也独安得以前日之不可而害今日之可哉呜呼是未知前日人伦之明而今日之不明前日人心之正而今日之不正也且若以人之众寡为胜负则夫所谓士大夫是和之多者又孰若六军万姓之为多耶今六军万姓之言则是二公之言而已盖君臣父子之大伦天之经地之义而所谓民彞者其于世也有明晦其在人也无存亡是以虽当颓壊废弛之余邪议四起无复忌惮而亦不能斩伐消铄使之无也柰何不听于此顾反决得失于前日所谓顽钝嗜利无耻者之余谋此已坠之三纲所以未能复振已隳之万事所以未能复理而上之人终亦未能有所凭藉以成安强之势也
　　王缙
　　字子云严州分水人中崇宁五年进士第调歙州法移池州石埭令知婺州蒲江县辟差杭州盐仓临安县市易务知温州永嘉监池州永丰监丁内外艰权吏部郎官忤时相出知英州满入对除知防州号为金部员外郎寻以选知温州加直秘阁陛辞日上留拜监察御史擢侍御迁右司谏求外复以直阁知温州落职奉祠复知常州差知管崇道退归二十年告老绍兴二十九年卒享年八十七
　　公陈正纲纪严法守明赏罚立军政厚风俗广储蓄冀为经久之谋且援古事以申讽谕
　　东南大旱江湖为甚公虑赈恤之者如伸枉滥寛系累禁科敷缓逋负免谷税通粜船瘗殍者其论甚备又以常平之法名存实废借兊之不拨还支移之不收内此所以坐视凶荒而莫之救也推其本则愿诏大臣以燮理之事饬清躬修省之意论极剀切
　　又言听忠言于艰难之时易受直言于平定之后难况冦讐未殄愿毋以目前暂无事而忽刍荛之言
　　临安地震公言地震驻跸之所岂非天心仁爱着隂盛之戒耶女子小人兵戈贼盗皆隂类也逺之备之以应天此先哲王所以中兴也又言陛下即位十年军政未立国用未节宜诏大臣参祖宗旧制与年嵗出内之数而均节之以寛民力
　　言往嵗金翠之禁始自内庭而近者库藏供瑇瑁坑冶采青緑未必以为器玩设饰然恐天下妄意好尚縁类而至上改容纳之
　　始诸军屯淮上逆贼骄雏方陆梁王师有不赴期防者公请用周世宗我太祖之英断以励其余
　　言今二三大臣或出而总戎或入而秉轴愿俾同心同徳絶猜间之萌
　　兵书吕祉防诸将于淮上公请于督府属官中选知兵者助之谋议且留军中抚循训练通将士之情未几郦琼叛祉死之张忠献时为相台谏议以择帅不善而责之公曰司言责者独不任其咎乎且以是进退大臣非知大体者也既而章交上公独论刘光世屯淮西士卒数万惟王徳一军忠勇敢战余皆骄惰自肆不可用一旦以徳踵光世之后郦琼等惮其威严诉于朝既为之改命而召琼等赴行在乃懐疑贰相率北去则潜为此谋有日矣张浚引咎求罢方防秋之际二大将又入奏而朝无宰相毋乃未可乎章再上不报
　　先以日食诏求直言同僚有语公曰上任我辈言路而外求直言建此议者必懐奸公曰日食求直言故事也岂以台谏而废及是又讽公曩赵丞相之去我二人不击故不迁今台谏媒孽右相势已动摇吾与君遂言之则同升矣公正色拒之至是反劾公观望欲为后图公闻之笑曰吾老矣不愿目前之利乃为后图不亦左乎
　　公在言路知无不言毎谓人才实难多事之际宜为朝廷爱惜以故不専弹击而惟论安危利害大计与所以啓悟君心者上尝称公中正不阿得谏臣体它日言事者有不称上曰王缙论事可思即除知常州
　　有故从官归自金国盖尝仕伪庭据吾京邑而为之守者过郡公恶之不为礼力求见公面诘愧之而宰相秦桧兴之亲厚归而泣诉桧怒以公主管崇道观
　　杜莘老
　　字起莘其先杜陵人唐工部甫十三世孙居眉之青神徙恭之江津中绍兴十年进士第以道逺免廷对授梁山学官遭内外艰二十五年授珍州教改礼兵部架阁迁勅令所删定官二十八年主太常簿兼籍由司寻除博士迁秘丞权吏部员外郎三十一年擢监察御史居三月迁侍御请外除直显谟阁知遂宁给事中金安节封还词头改农少顷之力请竟拜前授隆兴二年六月卒
　　绍兴二十五年彗见诏臣下极言阙失公奏以为彗盭气所生歴考史牒多为兵兆国家为民息兵而将骄卒惰军政不肃今因天戒以修人事思患预防无急于此
　　迁秘丞入谢又论江淮守备上曰卿言必及此忧国深矣又迁侍御上曰以卿忠直不畏强御故有此授自是用卿矣
　　金使至传钦宗凶问请淮汉地且索大臣书辞慢甚上知其寒盟赫然决防亲征公奏疏广上心其要谓善御天下者无事则深忧有事则不惧无事深忧所以豫备有事不惧所以济功今虏欺天背盟正陛下待以不惧之时愿益以刚大为心勿以小利钝为异议所摇谀言所惰则人心有所恃而士气振矣
　　言艺祖简诸道兵补禁卫训阅精整故方镇詟服莫敢有异以今亲征有期而熊虎两司班直亲兵才五千余人羸老居半乞亟留圣虑
　　金报益急公言鄂帅田师中老而贪士卒怨偏禆不服临敌恐误国事虏造舟海濵积全齐之甲其谋不浅宜命海道诸将募死士为劫寨计上诏师中夺其兵遣李宝促东海其后汉沔诸将得自奋所向皆防
　　上出内库钱十七万赐出戍士大夫公言诸军负囘易子钱甚伙例偿以月廪不先除此弊钱出禁帑入将帅私室矣上悟悉除军债士拜赐鼓舞人百其勇
　　尝叹曰台谏当论天下第一事若有所畏姑言其次是欺其心不敬其君者也及任言责极言无隠取众所指目者悉击去之御械刘炎筦禁中市易大为奸利公疏闻即斥监嘉州税淮南运副王秬结宦寺居官簠簋不饬公劾罢之枢宻周麟之使虏巳而辞行再奏谪瑞州幸毉王继先怙宠干法富浮公室屋拟禁庭未有敢摇之者公疏数十罪安置继先福州子孙皆勒停撒寺院生祠数十所掠良家子为婢者百数并还其家临安内外田宅赀宝籍以千万计天下称善
　　金临江中外惴恐无固志内侍张去为取御马院西兵二百人髠其顶发都人异之口语沸腾公弹治上疑其未审不乐公执奏不巳竟罢去为御马院致其仕以所髠西兵殿前司乃曰吾责塞矣遂请外
　　陈俊卿自副端贰兵部力求去公因奏事从容曰人材实难况多事之际如俊卿辈令在论思之地必有补益上然之
　　公竟请遂宁之命朝士祖道都门以诗文称述者百余人都人至今以为美谈虽宿卫武夫府寺贱诵説前朝骨鲠敢言必曰杜御史也
　　孝宗受禅公着三议以进曰定国是曰修内政曰养根本理切而事核殆无一语虚设
　　方海陵蓄力造谋偃然以大一统自任声势虚喝闻听风靡议者狃久安习秦氏故态相顾不出一语公来首发其端毎奏对不论他事髙宗闻其忠言注措始整暇及金大入公益契合朝引裾暮伏击奸声震辇毂上听如流虽战士诛血危急存亡之秋而主圣臣直人心悦天意囘显相隂助渠魁授首土疆既失而复社稷几危而安其谁之功也
　　黄龟年
　　字徳绍福州永福人崇宁中第进士绍兴二年除侍御未逾月论罢秦桧累迁给事中以集英修撰宫观而卒
　　初太傅吴元美创岳宫三清殿寓公咸在吴以题梁逊公公即解手帕濡墨大书云风马云龙俨百顺钩陈之卫金枝玉叶拱万龄宸极之尊词语铿润书法髙古吴初见公畧不经思复疑濡笔染墨非法既而双美始大喜心服归语子侄因曰此公不特词翰可敬其才出人数等
　　未第时贫甚自处湛如应乡举引保有考官某人初为县尉见公大竒之私自语曰安得此郎出我门下既而公与荐尉喜愿妻以女后公登第归尉巳捐馆妻孥舆榇相遇于道公哭之恸慨然赁屋使人导意请遂初约尉妻辞曰往事尚忍言哉无禄县尉清贫死无私积吾携百指扶防西归衣装斥卖殆尽惧不能达那可议先辈防先辈第黄甲当结好鼎族吾且行矣善为我辞公埀泣曰吾许以诺死而负之何以自立夫人不念死者言乃作世俗外国语有遂吾志秋毫自赍不敢闻命遂定防邂逅间分携恸哭而别
　　论秦桧第一章曰臣闻事君之道曰忠而人臣之罪莫大于欺君辅政之道曰公故宰相之罪莫大于狥私宰相徇私则刑赏私用爵禄私授合党缔交相与比同荧惑主听肆为欺君之事伏见秦桧归自北廷不一年而超至宰辅桧当如何报而乃营一已之私不顾国家之急刑赏以私用爵禄以私授王仲山桧妇翁也尝守抚州金兵到城亲往迎犒除名编置桧初防任即奏令自便夫刑罚者天下之公也桧乃狥私而壊之王昴桧妻党也自起居舎人除中书舎人昴不敢当而辞免即除待制岂所当得夫名器者天下之公也桧乃狥姻娅之爱而假人刑赏陛下御天下之至权而桧敢盗用其意安在
　　复论第二章曰桧防陛下厚恩国家艰难之际人臣捐躯狥国之秋当忘其家与身而乃含狼愎之心肆奸囘之志言伪行诡隂移威福虑陛下知其奸则啸羣小而聚之朝廷挈众枉而布之要路公为朋比以为巳窃弄国柄之助赖陛下辨之于早而立破其党不然其为国深忧未可既言也尚可宠之以儒学最上之职名而俾之优游于琳馆复听其自如惩恶之罚欲安用乎阳货窃宝玉大弓仲尼犹书盗以诛之况窃弄国柄可谓盗臣矣
　　又第三章臣闻任伯雨有云小人为奸之状甚多可一言而该之曰无忌惮盖小人不耻不仁不畏不义立人之道曰仁与义而小人之所不恤故无复有所忌惮恩莫隆于父子而不仁则敢违其亲义莫重于君臣而不义则敢后其君君亲且不之顾则无所忌惮何所不为扬雄太曰不容于天地之间其惟不仁不义乎陛下徳量涵容万物万物囿于天地然大臣有不义而后其君者陛下亦安能容之而不正其罪乎桧厚貌深情矫言伪行进迫君臣之势阳为面从退恃朋比之奸隂谋沮格欺君如此正以懐不义之心故上不畏陛下之察见中不畏百僚之旁窥下不畏天下之窃议无忌惮敢如此
　　第四章爵人于朝与众共之其好与天下公也刑人于市与众弃之其恶与天下公也好恶与天下公则功罪之状当暴白于天下云云桧之潜慝隠罪非陛下发扬于告廷之制则中外孰得而知之其奸状之大槩读制词固可以想见然其事曲折之详则人皆倾耳而恨未闻也愿陛下涣发明诏以桧潜慝隠恶暴白于天下使天下之人皆知所以破为臣懐奸之胆庶朋比之风不复作不亦善乎
　　辛次膺　简穆公
　　字起季其先隋司葬东莱之莱阳今为掖人甫冠第进士主深州饶阳簿调中山仪曹掾改醴州醴泉丞监湖州税严州建徳丞浙东抚干皆不赴除主管西外宗室财用未赴吕頥浩荐知浦城明年监诸司审计司召除驾仓吏部员外郎湖北运判中途召还除左正言丐去除湖南宪丐祠后守金华三日召至以足疾丐去加秘撰还郡五月复召除权礼侍继权给事中数月为真中丞言罢授敷制提举兴国寻除泉州改福州兼建帅五上章始奉祠孝宗即位首召继许终制吉召对除中丞同知宻院除参政逾月求去授资学提举洞霄明年休致退居八年乾道庚寅闰月薨享年七十有八官至左通议大夫
　　言救世之弊在先责实方今许国者莫闻谋身者尚众以补外为左迁以近民为俗吏营私殖已廉耻渐缺推原所以岂责实之道有所未至欤愿严赏罚之驭尽综核之法抑文而尚质上称善
　　时诸大将各拥重兵朝廷莫敢谁何公为正言奏竭东南之赋以养兵而军政日弛为国之蠧淮西一易帅则全军叛去控御无术且禁卫单弱根本不固愿増王室之兵阅将士之材否亲加拣拔恩威之柄咸归于上使人人知朝廷之尊
　　上问公曰朕欲通两国之好使二圣早归母后之养早伸百姓早得奠枕何道而可公对曰古人居安思危陛下居危思安臣所未谕
　　伪齐既废乌珠据东都时方议和公疏曰刘豫父子巳废咸曰可贺臣切忧之盖前此逆臣割据人心不附今金人亲在京阙自北以南悉邻强敌包藏叵测不可不亟为备臣但见诸处闗牒排办金银私觌之物欲遣使命臣恐狼子野心素无信义乞召大臣讲求至计严备江淮亟图自治戒诸将以持重责逺郡以招徕明间探以伺其乘衅保积聚以防其因粮不战屈人无以易此
　　又奏窃闻韩世忠将自楚州移军镇江臣知朝廷之虑有三一则山阳四面阻水泽遂成孤军斗絶之势二则虏以轻骑临维扬精兵出盱眙侵轶真扬州世忠腹背受敌三则车驾驻建康必欲营垒相望成犄角之势故以轻兵居淮重兵守江絶奔冲之患然臣区区复有可虑者五夫金所未敢轻进者正以世忠之兵尔今望风退舍敌得以窥伺此其不可一也昨遣诸将戍淮甸筑城运粮劳费不赀今若遽归前功俱废深池坚垒冦必保焉此其不可二也两淮州县恃大军以无恐今遽闻引军而南则人不奠居必复散徙自是弃两淮之地以予敌此其不可三也国家盐利嵗入千万皆在通泰非淮楚大军屏蔽必不能保此其不可四也今既以江左为根本而不备两淮是撒藩篱以诱冦此其不可五也况今山阳襄汉两军如吾两翼遽自折其一可乎
　　又言王伦等囘言刘豫已废尼玛哈辈悉就戮金势浸衰窃谓金人内则诛强臣于股掌之上外则覆伪齐于谈笑之间谓之衰信乎是必张虚声以纾我觊弛备而窥江淮假此名以惑众安中原未附之心且宣和海上之约靖康城下之盟口血未干兵随其后今当识其诈谋严戍守险来则战去则设备可也上宣谕曰卿为朝廷虑甚深
　　时秦桧任枢宻叙复王仲嶷官公劾仲嶷知袁州投拜罪在不赦仲嶷桧之妻叔也又劾知抚州王防请佃官田不输赋且其父仲山先知本州屈膝金人防继其后何面以见吏民防桧之妻兄也章不降出再奏曰臣奏仲嶷防得防追寝除命是皆桧力营救陛下曲从其欲纪纲不恤何以示四方
　　金复防三京公力丐罢得祠再终更不复请防星变恩沛复得祠禄时秦桧擅权士大夫希进畏祸奏记献谀桧以公负天下重名屡寄声欲公移书当稍收用公笑而不答
　　上始亲政复召公言今风俗未厚财用未丰赏罚未明好恶未一官未向方吏未畏法赋敛之烦苛未息编民之凋瘵未苏上之徳意或未孚于下下之疾苦或未闻于上愿陛下兢业尝以天下之事惟艰无懐宴安因奏国本未立上改容曰谁可公曰知子莫若父上称善至再三
　　又奏比年大臣惟恐人之议已思欲箝天下之舌士大夫以言为讳愿广开言路先事而言不以为迂逆耳之言不以为忤陈见悃愊者纳之勿疑迎合意防者罚之无赦
　　孝宗即位之三日首降召命继许终制既禫以羸瘵纳禄上亲书曰朕顷在藩邸知卿名徳之重临御以来亟欲见卿以忧制未终所不可今既祥禫宜遄其归而复上疏请老岂朕不徳不足与有为耶云云宜勿复请公悚恐就道既对奏曰光尧亲以大宝传授睿明器使贤能必考覆事为勿以一人誉用之勿以一人毁去之出令要无反汗纳善要如转规兵籍当加増招民力宜加惠养若夫恢张国势伺察敌情节冗费以丰粮饷善器械以利战攻凡此数条咸资独断
　　奏两淮者藩篱也长江者门户也行在所者堂奥也故濡须合肥之必守则魏不能以侵吴盱眙江都之不危则胡不能以窥晋愿经理两淮使敌不能乘虚而入所谓自治之防
　　言西北所恃者甲马平原易野驰逐往来则吾舟师十不当一东南所恃者舟师惊波怒涛舳舻上下如履平地则彼铁骑百不当一乞将诸军所拣禁旅济师使识防冲之利
　　除中丞朝徳夀宫光尧见公羸瘁惊曰初不知卿病如是可惜劳卿于强徤时勉辅宁宗行当大用公首论士风不竞宿习未除安恬者未必尽用浮躁者类多有之诵浮言忘实効痛加澄汰使鄙者寛夸者肃薄者厚贪者廉洒然一变凋俗庶知陛下初政总核名实之方
　　两淮久清野沃壤鞠为茂草公奏方种艺时乞招集遗民归业官借牛种或令见屯大军从便营田实足食足兵之至防
　　臣僚奏选人改官不用荐章専以年劳被防令待从台諌议公奏今乞选人九考十考与减举主员数明书实绩必曰某人廉吏也以某事而知其廉某人能吏也以某事而知其能则碌碌庸流逺矣
　　劾殿帅成闵夺节钺劾浙东帅汤思退以宫观去又劾前枢使叶义问安置饶州
　　公纠弹务大体必究其实不为苛察闻者知惧章疏一出天下韪之上方励精政事公毎以名实为言多所禆益眷遇隆厚呼其官不名太上曰朕知卿如在家僧名利声色人所好者卿皆不好
　　符离之防日闻公手疏千余言乞持重未几军果溃及见上色不怿奏曰师溃而归张浚弹压必无它此上天大儆戒于陛下上叹公先见久之除参政公以力疾祈解不允及入谢尫悴益増奏曰王十朋除侍御史虽自亲擢天下皆知臣尝荐其方正汤思退促召将至天下亦知臣尝疏其奸邪臣不引避人其谓何且犬马犹知恋主臣力乞身岂犬马之不若实苦筋力疲弊继以涕泣上恻然深惜其去
　　公不迩声色与夫人敬待如賔光尧毎称其清修虽燕适容必庄坐必正语必诚慕晁友元司马文正之为人以礼自防善别嫌疑虽仆妾不冠不见鄱阳守程迈遗果寘白金奁公受果反金迈遭白简公廉益着虽﨑岖离乱贫不自聊一豆羮不妄受主上面谕卿廉声着闻士大夫皆言在闽中不受俸禄公奏臣为贫而仕岂有辞俸之理但不当受者不敢受太上曰使人人似卿天下何患不太平耶















　　宋名臣言行録别集上巻六
　　钦定四库全书
　　宋名臣言行录别集上巻七
　　宋　李幼武　纂集
　　汪藻
　　字彦章饶之德兴人中崇宁二年进士乙科调婺州察推除宣州教忧吉除荆南书记不赴改江西提学司干至京除编修九域图志母忧吉除校书郎迁着佐符宝郎时政和四年也王黼黜之倅宣州丐祠提防太平观渊圣即位召为尚书屯田员外郎寻改礼部进常少起居舍人高宗即位召为中书舍人驾幸维扬罢为集撰提举太平观明年复召为中书擢给事中兵侍兼侍讲院寻真拜翰林学士复领日厯除龙图学士知湖州倅领日厯移守抚州岁余提举太平观防复命编日厯书成加中大夫显谟学士守徽州十二年知泉州移宣州阅月改镇江遭谗言落职永州居住更七八年乞致仕不许卒于贬所二十四年六月也年七十六后二年诏赠端明学士
　　自幼已卓越有大志学举子业既成得春秋左氏西汉书读而好之鋭意欲与之并年甫冠徒步游太学有司第其文屡出诸生上
　　徽宗亲制君臣庆会阁诗羣臣进和喜事者集为一录公适见之拟和一章属词用韵句法清新出众作之右即日传布诸公喜而称之
　　博学强记自六经百家太史之籍先儒笺疏传注之书兵家族谱方言地志星经厯法佛老之众説与夫万里海外蛮夷异域荒怪之序录靡不记览其为辞章明于道德达于世务指事折理引物托喻驰骋古今贯穿经传该备众体葢数十万言自成一家
　　在江西徐州俯师川洪炎洪刍有能诗声自负无所屈一日俯见公诗于僧壁唶曰此我辈人也率二洪诣舍上谒既去公曰骚人墨客撚须琢句以自鸣其不平耳乌足尚也至是数年卒以大手笔称天下金华劝讲石室防书典册施之朝廷乐歌荐之郊庙鸿文硕学暴耀一世人知其名家有其书而诗律高妙兴寄深逺亦非近世诗人之所能及
　　大珰梁师成用事小人朋附目为隐相武人呉可者师成许以能诗至出入卧内公罢符宝可过公致师成意曰闻名乆矣幸不鄙过我禁从可拱而俟公谢不往客曰吾曹望隐相之门如在天上召而不往何也公曰若使我与可辈为伍耶
　　草高丽答诏上顾辅臣称公得代言之体乆之丽人谢表至上复称公以所御白团扇亲书紫诰仍兼绾黄麻似六经十字以赐缙绅荣之
　　论诸大将拥重兵高位崇秩子女玉帛已极富贵之欲而根据盘互浸成外重之势陈所以待之者三事一曰示之以法二曰运之以权三曰别之以分后十年卒如其策
　　又言今国家所有不数十州所谓生财必生于此数十州之民何以堪之惟痛加裁损军中之冒请禁中之泛取乃可尔臣复有过计者自古以兵权属人乆未有不为患者今将骄难制意偏裨中必有一二英雄宜精择十余人各授以数千兵御前合为数万以渐消诸将之权此万世计也
　　言淮南洊经虏冦民去本业不耕之田千里相望流民非朝夕可还国家欲保淮南势须屯田臣谓春间便可遣刘光世或吕颐浩率所招安人马过江营建寨栅使之分地而耕既固行在藩篱且清东西羣盗此万世一时也
　　言宣和诸臣交通贵幸一时误恩官有至银青光禄大夫者台諌极论方就镌褫诏墨未干而当甄复盍依祖宗法至中大夫而止论缴数人国论以为允
　　又言元符以来并无日厯可谓阙典古者有国必有史有史必有官汉法太史公位在丞相上天下计书先上太史公副上丞相自唐至本朝亦以宰相监总国之重事愿留圣心上欣纳翌日辅臣请择所付上曰无以易藻矣
　　始在太学与王黼有纎芥后黼入相嫌恨不除竟坐废斥而言者指公为黼党出居永州累赦不宥卒厄于穷裔以死
　　孙觌曰建炎绍兴间大盗据中原羣恶啸聚环四海为盗区矣天子慨然仗一劒出入兵间禁除残拯溺吊凶于戎马蹀血之余以建中兴之烈当是时公为翰林一时诏令多出其手凡上所以指授诸将感厉战士训饬在位哀闵元元之意具在诰命之文开示赤心明白洞达不出户窥牖而天威咫尺坐照万里学士大夫传诵以比陆宣公居亡几何权臣植党除不附已公亦抵罪斥居永州积十二年更四赦不得还间过胜日幅巾葛屡登西山循钴鉧潭入愚溪并湘流沈文以吊古人而自肆于山水年益高文益奇诗益工华妙精深与柳仪曹相望于数百载后文章格力与之相上下何其盛也
　　又序公文曰天下有能事而文章为难工自汉迄唐千有余岁一时大手笔作为文章闳丽精深桀然视天下而自立不朽葢几人而已杜子美诗格力自天雄跨百代为古今诗人之冠至他文辄不工荀卿所谓艺之至者不两能信矣夫道散文弊作者众矣词句儇浅益不逮前其间心竞力取驰骋上下欲一蹴以造古人之域而择之不精守之不固狥名而媮习鄙而陋固不足与于斯文左太冲积十年之勤仅成一赋刘伯伦以一酒德颂终身而一能之善一语之工亦遂列于作者之林而名后世今公之文所谓闳丽精深桀然视天下后世者也公生平无所好至读古圣贤之书属而为词章如防土炭嗜昌歜而为一病寤寐千载心慕手追贯穿百家网罗旧闻推原天人道德之防古今兴坏理乱得失之迹而意有适者必寓之于此登高望逺属思千里凡耳目之所接杂然触于中而发于咏歌者必寓之于此﨑岖兵乱潜深伏隩悲歌慷慨酣醉亡聊而不平有动于心者亦必寓之于此技与道俱习与空会文从字顺体质浑然不见刻画如千石之钟万石之簴叩之辄应愈叩而愈亡穷何其盛也
　　綦崇礼　北海先生
　　字叔厚世为高密人后徙淮之北海登政和八年上舍第调淄州淄县簿秩满改学正除博士改正字丁母忧归建炎戊申宰邵州邵阳道州倅俱不就除尚书工部员外郎寻为起居郎摄给事中召试政事堂顷刻为制诰三篇词翰竒伟上亟叹其能拜中书舍人四年兼权学士院除吏侍求便郡拜徽猷学知漳州明州绍兴二年复为吏侍权院丐他局移兵侍进院俄除翰学兼侍读兼史馆修撰引疾在告丐去不允换宝文学士知绍兴府浙东帅朞年丐闲许之三任太平观祠十二年上章告老八月年六十进爵高密侯赠朝议大夫
　　幼而颖迈不好嬉弄读书学文月开日益俦辈莫敢望甫十岁能作铭以志邑人之藏属辞比事音节皆中律吕父见而大惊顾谓皇妣曰吾门自高祖以来劬躬积善之报其在斯乎
　　驾幸平江有防故邹浩追复龙图阁待制公当行词推上所以褒防遗之意有曰处心不欺养气至大言期寤意引裾尝犯于雷霆计不惜身去国再迁于岭徼具臣动色志士倾心又曰英爽不忘想生气之犹在奸谀已死知朽骨之尚寒同省舍人李正民见之曰比吏房词头皆常常除目不足骋辞今君为邹草制良可喜也及录黄具公告假而李独以已名行下公戯之曰君固欲挂名道乡公制但恐润色非工反为名累耳李笑曰人当知出君手不知吾并得掠美幸矣其文为同舍所重如此
　　尝上言车驾驻临安即以浙西为根本宜固江淮之守然后可以图兴复西蜀在万里外当召用其士大夫以慰安逺人之心至于绳外台奉令简忽之愆革诸将第功迁补之滥汰冗兵撙浮费皆时所难言者
　　御笔处分召至都堂令条具进讨固守利害公奏曰金人自靖康以来无岁无兵及乘舆南渡已酉之冬冦江淛逮其归师龃龉谓可以休矣乃且移兵以冦关陜乘我富平之败遂窥巴蜀幸呉玠一胜稍挫其锋然其图我葢未忘也今侦谍所传皆言金人并兵以趋川陜可以知其情矣葢以向来江表用兵非敌形势之便故二三岁来悉力窥蜀其意以谓蜀若不守江淛自摇故必图之不置非特报前一败而已则是今日利害在吾蜀兵之胜负吾兵占胜而金不得近蜀则必气索而众离若乘其败而西自襄汉而东自淮海进兵以攻讨则我必大得志而中原定矣
　　为天下者审夫议论规模所存而已规模者国家所恃以立议论者规模所恃而定议论定则规模立规模立而国家之势成矣议论不定则规模不立规模不立而国家之势危矣夫规模议论尤急于天下多事之际议论定则成不定则败规模立则存不立则亡此成败存亡之机也窃以为今日之议论规模宜不出此三者恢复中原以成再造之功上也因所有之地而疆理之中也茍目前之安而无所为下也语其上则今之力诚未可为守其下则吾之势未可复立惟度时量力就其中者为之中者既成则其上者可驯而致茍止于下则虽志于中者不可复得矣欲望陛下发自圣志明诏大臣母取言高以害实治母偷茍安以玩岁月议论审其可用规模定其适中以此立政事以此任人材以此责功効如是而期月之间治功不成未之见也
　　今已过防秋且逺近传闻通使人情恐便舒缓谓宜申戒防江将帅明逺斥堠防阨险要选练士卒日训于师常如遇敌以为先事之备庶无后悔茍和议遂成亦未可以弛备况今日耶
　　公再入翰林凡五年所撰诏命数百篇文简意明不私美不寄怨固已得代言之体而慷慨论事无所囘避不虚为侍从帷幄之臣
　　秦桧上章辞位上召公出桧所献二策大畧欲以河北人还金人中原人还刘豫上又曰桧言南人归南北人归北朕北人将安归又桧言臣为相数月可惊动天下今无闻故公载之制词畧曰自诡得权而举事当耸动于四方逮兹居位以陈谋首建明于二策罔烛厥理殊乖素朝
　　川陜宣抚副使呉玠以功进检校少师两镇节度使公当制有曰陆海神臯既失秦川之利铜梁劒阁敢言蜀道之难言者谓秦虽沦陷而川未尝失也指以为病上知其非公犹援唐故事自谓失职力引疾求去遂除知绍兴
　　逆雏导邻国入冦扬楚震扰上躬御戎衣次于呉会公以近臣承宁方面谓浙东一道为行都府肘腋之地备豫不可不谨密疏于朝得便宜从事于是缮城郭厉甲兵输钱帛以供王师犒给之须简舟舰以扼海道冲突之患疚心夙夜殆废寝食及春大驾凯旋七州数十县之民按堵自如不知边书羽檄之遽公之力也
　　公平居不为崖岸崭絶之行亷俭寡欲独覃思于学问文章白首不倦彊记黙识繇唐虞三代以暨国朝之隆君臣事迹先后数千载如指诸掌视唐常杨为不足道上每曰綦公之文有体真学士也
　　秦桧罢政公草词头着其恶无所囘隐桧深憾焉及为太师怙权张甚必修怨焉而公已殁矣然身后所得恩泽其家畏惧不敢陈士大夫亦无敢为之保任阅十年矣犹称诏下台州取壬子八月所赐御笔众论嗟愕桧死朋憸尽逐识者慨公之不及见也
　　赵思诚祭之曰公妙龄秀发聪敏过人辞章之妙追古作者博习诗书六艺之文旁通诸子百家之编下逮传记小説靡不该贯奕棋音律悉皆洞晓酒酣气振议论风生长歌慷慨旁若无人真一时之英也诚为确论中年顿挫屋晚方登第一主县簿即践华要当官气敢言多面折人无所忌避虽始终以文翰际遇而朝廷有大议论上必咨访故内外惮之如台谏然初拜掖垣即兼内职后两领天官亦如之在玉堂前后五载上屡欲大用为权臣中沮不果建炎间驻跸靡定诏令多不时下公受命立成上每嘉奬曰綦某词知体语言轻重得宜无可防检者时议以为中兴之功非特将士宣力然诏令亦有助焉
　　楼钥序公文集曰南渡之行公在帝侧实代王言诏防所至读者感动诸将奔走承命如陆宣公之在奉天也寻入翰苑当羽檄旁午书诏填委之会而播告之修不匿厥防吕忠穆以首相开督府训辞尤为宏伟有曰尽长江表里之封悉归经畧举宿将侯王之贵咸听指呼其能布宣威灵张大国体类此葢公笃意经术博览彊记以道自任才高而气刚平时为文不为崖异之言而气格浑然天成故一旦当书之任明白洞达虽武夫逺人晓然知上意所在非规规然取青嫓白以为工者比也
　　杨万里序之曰记览极其博辞章极其丽而正君定国扶世立教根于自然其进言也曰畏天曰爱民曰法祖宗曰务学曰从谏曰进贤退不肖其説经也探圣贤之本防别训诂之是非取正而舍竒尚通而恶凿以今凖古据旧鉴新皆正心修身齐家治国平天下之要何其多取哉鸿笔丽藻冠于一时有功中兴独当上意如威凤祥麟斯亦伟矣而自放泉石深入仙城囘萦之中虽万钟千驷不与易也一觞一咏兴寄事外虽不多赋顾其闲雅澹泊弗雕而工岂营度悲鸣所能几耶
　　吕本中
　　初名大中字居仁其先东莱人自文靖公始家京师以正献公恩补假承务郎绍圣间党事追贬正献亦夺官元符中复官政和五年调兴仁济阴簿继为泰州士曹丁母忧吉除大名路抚斡宣和六年除密院编修靖康初迁职方员外郎引嫌除秘阁主管明道宫绍兴初召言为祠部员外郎寻丐闲除秘阁主管崇道观六年召赐进士出身擢起居舍人屡辞不允兼权中书舍人七年四月龙图阁知台州寻改崇道观冬除常少八年拜中舍人旋兼侍讲权学士院史馆修撰后忤秦桧言罢提举太平观绍兴十五年六月卒迁上饶年六十二隆兴二年追复敷文待制
　　自少讲学即闻父祖至论又与诸君子晨夕相接薰陶常言德无常师主善为师此论最要又谓学者当熟究孝经论语中庸大学然后遍求诸书必有得矣从游杨力叩防防复造刘安世陈瓘之门请益公之学问端绪深逺葢如此
　　六飞幸呉郡欲进跸建康公论自古创业中兴者必有根本之地以制四方之地必有根本之兵以制四方之兵今所仰以为根本之地者不过两浙江东福建而已然而诸路凋残民力已困所仰以为根本之兵者禁衞是也而单弱不可用乞令大臣广选才畧先求二者之要而力行之
　　苗亘监阶州仓草埸以赃获罪黥之公奏曰近岁官吏犯赃多抵黥罪且既名士人行法之际宜有所避况四方之逺或有枉滥何由尽知若遽施此刑异时察其非辜虽欲深悔亦无及矣又此刑既用臣恐后世不幸奸臣弄权必且借之以及无罪使国家此刑不絶则绍圣以来憸人盗柄缙绅遭此殆无遗类矣愿酌处常罚以称陛下仁厚之意疏再上从之
　　驾幸建康公疏言当今之计必先为恢复事业乃可观衅而动若但有其志而无其业恐益他患今江南二浙科须实繁闾里告病尤当戒谨倘有水旱乏絶之虞奸究窃发未审何以待之
　　复请于九江鄂渚荆南诸处多宿师旅临以重臣至如孙氏以来名将皆言西陵建平国之蕃表今二处正在荆峡间当精择守臣假之权柄以待缓急则江南自守之计差为备矣
　　论任人当别邪正迩来建言用事之臣稍稍各狥私见不主正説元祐绍圣混为一途其意皆有所在若不早察必害政体
　　靖康间公与秦桧同为郎意懽甚秦又公父所荐御史也赵鼎耳熟公名亦大钦乡之公之眞拜西掖也赵秦适为左右揆论议多不谐秦有专擅之意欲排不附已者公为陈同人于野亨之意当以大同至公图济艰难秦不然之又力劝其不可汲用亲党亡几何除目果下公即奏还之秦谕且令书行卒不听秦始怨公矣哲宗实录成赵除特进公行其制曰谓合晋楚之成不若尊王而贱伯秦见此语指为破和议不乐也公缴还制勅甚众抑侥幸明是非未尝茍合赵能容多听从秦皆以为罪遂诬公阿附首台赵鼎去言者希合论公为朋比罢之公去秦之势张矣
　　公以切忤柄臣一斥不得复用贫甚人多为公戚而公方且深居讲明道要其视摧抑摈弃为士之常初不以介意也
　　公器蕴闳厚行谊纯笃诚意充积表裹无间与人忠信乐易即之蔼然莫见其喜愠平日学问以穷理尽性为本卓然高逺不可企及



　　宋名臣言行录别集上巻七
　　钦定四库全书
　　宋名臣言行录别集上巻八
　　宋　李幼武　纂集
　　王居正
　　字刚中上世故蜀人其高祖徙家维扬宣和三年登进士第二名赐上舍出身丁母忧吉调饶州安仁丞荆南教官大名镇江两浙帅牒辟府学教皆不就时诏二千石各举所知部使者上公名应诏谢却之改徽州学官未上召命两下以疾辞范宗尹为同年力荐复召甚急改太傅绍兴初除礼部员外郎进常少除起居郎寻除右文修撰知婺州徙饶州岁中以常少召除起居舍人寻除中书舍人兼史馆修撰迁兵侍乞郡除徽猷阁学士知饶州改待制知台州至郡未几主太平观祠起知温州绍兴二十一年十月薨以子贵赠太中大夫
　　公幼嗜学昼夜不息崭然见头角出游太学诸生闻声争交懽初煕宁中王荆公以新经颁天下其后章蔡更用事槩以王氏説律天下士尽名老师宿儒之余论绪言为曲学学辄摈斥当是时内外校官非三经义字説不登几案他书虽世通行者或不能举其论帙公勉以亲命屈意场屋心能独非之未尝肻作新进士语流落不偶余十年党友镌説公盍少自贬公叹曰此天竆我非人竆也一第自有时心之是非可改耶
　　范宗尹言公谅孝友当今无辈召至行在所与范公相劳苦且曰如是始与公言之何时危如此公位宰相不极所学拔元元涂炭中尚谁待某避冦﨑岖阳羡山谷间分死沟壑勉出见公一道此意耳范公矍然失席曰某知罪矣
　　公言今有司以数路之所出欲尽为向者一百七十三年之事不忍暂废非所谓知时变夫不知随时以省事而乃随事以省费故今日例有减半之説究其实未始不重而徒示人以弱如国初岁举进士不过数十今至四五百人其费亦大矣然御试之日臣备员考官有司给烛半挺曰此省费也呜呼其亦拙矣
　　除用有自中书者公言近习请托进拟不自朝廷所系不轻因录皇祐诏书以进上皆嘉纳其余捄弊裨阙所还制勅甚众
　　北边解严诏百官皆以疆事对公力言防江之备不可彻上采其策一意忧国出入禁门以人主知已排权劾贵所言无所避同列皆严惮公出其下车驾之亲征也公实扈从次平江羽檄狎至柄臣或进退保计上顾曰如王某必不肻为此其为上所敬如此
　　公上疏云伏防圣慈许臣以旧所著论王安石父子平昔之言不合于道者进呈得四十二篇厘为七卷一曰蔑视君亲亏损恩义二曰非圣人灭天道诋诬孔孟宗尚佛老三曰深惩言者恐上有闻四曰托儒为奸以行私意变乱经防厚诬天下五曰随意互説反覆背违六曰排斥先儒经术自任务为新竒不恤义理七曰三经字説自相抵牾集而成之谓之辨学诏送秘书省尝进言曰陛下深恶安石之学不识圣心灼见其弊安在上曰安石之学杂以伯道取商鞅富国强兵今日之祸人徒知蔡京王黼之罪而不知天下之乱生于安石公对曰诚如圣训然安石所学得罪于万世者不止此因陈安石训释经义无父无君者一二事上作色曰是岂不害名教孟子所谓邪説者正谓是矣公退即序上语系于辨学书首上之
　　始桧叅政甚善公间而论天下事意鋭甚既为相所言皆不酬公疾其诡言于上曰桧尝语臣中国之人惟当着衣噉饭共图中兴时臣心服其言谓有志于中兴要当如此又自谓使桧为相数月必耸动天下今施设乃止于是愿陛下以臣所闻问桧所行桧慙怒前好尽矣及桧专国公自知不为所容在温半年亟以疾请祠归阳羡避谤深居时事一不挂口客至清坐竟日谈经订史而已书祠官之考十有二游心事外人不能窥其际桧晚节权势益张尤畏善类大诛谴以立威岭海间累系无虚日虽公阖门托疾犹夺徽猷阁待制公等视荣辱晏如也
　　公气节高亮仪观丰硕声音满室其学根极六艺深醇闳肆以崇是辟非为已任自其少年已不为王氏説所倾动慨然欲黜其不臧以觉世迷于是参稽隽艾钩索圣蕴商确所学诐淫邪遁之辞迎阵披靡虽老于王氏学者莫能自解山杨先生与公会毘陵出所着三经义辨示公曰吾甫举其端以告学者而已欲髪栉而毫缉之未遑也非子莫成吾志者公愈益感厉首末十载迄以成书为毛诗辨学二十巻尚书辨学十三巻周礼辨学外集一巻行于世
　　胡寅
　　字明仲文定公长子登进士第厯外任乆之建炎三年召除驾部郎官寻除起居郎绍兴五年为中书舍人十一月除徽猷阁待制守邵州秩满丐祠禄得请而归二十年坐与李光通书诏落职寻责授果州团练副使新州安置二十五年复徽猷阁学士致仕
　　建炎三年公上疏言愿陛下一反前失下诏曰金人逆天乱伦扶立僭伪朕义不戴天志思雪耻父兄旅泊陵庙荒残罪乃在予无所逃责以此号召四海收其豪英誓以战伐天下忠义之士必云合而景从天下武勇之夫必响应而飇起臣切叹愤辄画七策其一曰罢和议而修战畧葢和之所以可讲者两地用兵势力相敌利害相当故也非强弱盛衰不相侔所能成也而其议则出于耿南仲何也渊圣皇帝在东宫南仲东宫官归依李邦彦邦彦方被宠眷又阴为之计既而渊圣嗣极而邦彦为次相金兵骤至遂献和议南仲因附邦彦而沮种师道击贼之谋机会一去中原涂炭伏望陛下罢絶和议刻意讲武以使命之币为养兵之费庶几沙漠之驾或有还期所谓乞和必无可成之理
　　二曰置行台以区别缓急之务今百司庶府必不可缺者惟吏部户部为急诚使江淮两浙湖北并依八路法谨择监司而付之则吏部铨事亦复减省戸部所以治财今四方供贡州郡以军兴便宜截用行在支费惟以防货盐利为无穷之源耳故臣谓宜置宫或建康或南昌或江陵审择一处以安太后六宫百司以耆哲谙练大臣总台谏守成法从事郎吏而下不轻移易量留兵将以为营衞命戸部计费以给之陛下提兵按行专责宰相以餽饷选委发运以佐行于下得人经制何患无财
　　三曰务实効去虚文夫治兵必精命将必贤政事必修誓戡大憝不为退计者乃孝弟之实也遣使乞和广捐金币不耻卑辱者为孝弟之虚文也屈已以来天下之士博访策畧信用以期成功者乃求贤之实也未见贤若不克见既见则不能由之或因茍贱之人例轻天下之士者为求贤之虚文也听受忠鲠非止面从茍利于国即日行之者乃纳諌之实也和顔泛受合意则喜之不合则置之或内恶其切而用他事迁徙之者为纳谏之虚文也将才之智必能谋勇必能战仁必能守忠必不欺得是人而任之然后待以恩御以威结以诚信有功必赏有罪必罚者乃任将之实也庸奴下材本无智勇见敌辄溃无异于贼与之亲厚等威不立赐予过度官职逾涯将以收其心适足致其慢听其妄诞望其用命者为任将之虚文也简汰其疲老病弱升择其壮徤骁勇分屯在所置营房以安其家室聚粟帛以足其衣食选众所畏信者以董其部位申明阶级之制以变其骄恣悍悖之习然后被以精甲付以利器进战获酋虏则厚赏死则恤其家孥退溃则诛其身降敌则戮其族令在必行者乃治军之实也无所别择姑息安养惟恐一夫不悦幸其无事教习如戯纪律荡然者治军之虚文也部刺史二千石必选明惠忠智之人乆于其官痛刈奸赃以除民害必使寛恤之政实被于民结其离心乃爱民之实也诏出于上吏沮于下诳以出力自保则调发其丁夫诱以犒设赡军则厚裒其钱谷弓材弩料竹葥皮革凡干涉军须之具日日征求因缘奸弊复蠲其税祖载之赦令实不能免茍以欺之者为爱民之虚文也若夫保宗庙陵寝土地人民以此六实者行之则为天子之实也陵广荒圯土宇日蹙衣冠黔首为肉为血以此六虚行之陛下戴黄屋建幄殿质明辇出房雉尾金炉夹侍两陛仗马衞兵俨分仪式赞者引百官以次入奉起居既退宰相大臣卑卑而前搢笏出奏司晨唱晨正则驾入而仗出矣此则为天子之虚文也
　　四曰大起天下之兵今宿衞单弱臣尝乞拣诸路禁军充御营正兵陛下自将之又命福建团结抢仗部以土豪命两浙募水手并起诸州撩湖捍海等兵尽付水军江东西湖南北募弓手以在官闲田给养命广西及辰沅鼎靖于见敎峒丁中简其精鋭分番起之屯戍襄汉以京西淮南无主之田为屯田招集两河山东诸路流人畧依古法均节之壮者训武艺耕战文武臣中有明习营屯者因任使之
　　五曰定根本自古图王业者必定根本之地然欲谋进取非坚坐不动者所能臣谓惟荆襄为胜诚能屯唐邓襄汉之田以养新兵出广西武陵峒丁并施黔僚军筑坚垒列守汉上阻以水军经以正兵纬以弓手民兵牵制江黄呼吸庐寿则进取之基立然后陜西声气血脉通达而骑卒可至川广之富皆犹外府易以供把愿陛下先命吕颐浩杜充分部诸将过江自以精兵二三万为舆衞渡江而北缓辔而上遣使寻问父老抚绥挺刃之余民至于荆襄固守必争而勿失以为根本悠乆为之不能济者臣不信也
　　六曰选宗室之贤才者封建任使之今宜于同姓中不问亲疎选择贤才布之中外广加任使其望实杰然出众者陛下宜留之宿衞夹辅王室其有克敌戡难之功者宜渐为茅土之制星罗而棊列以慰祖宗在天之灵
　　七曰存纪纲以立国体夫剏业埀统之君必守纪纲以遗子孙继世承序之君必守纪纲以法祖宗一君子进众小人未必退一小人进则众君子必退矣仁宗皇帝所养之君子既乆且逺日以消亡安石所教之小人乃新而近其蕃息未艾也所以破家误国不知已时夫以贤治不肖此治平以前陛下之家法以不肖治贤此熙宁以后陛下之家戒矧当今日非得希世异材上下交用否何由倾乎此纲纪国家之一事也
　　又曰右文左武者有国不易之道今儒学衰息未有巨贤屹乎朝以收运筹之功所恃者独三四庸将耳夫此数人曾不足以当种师道之厮役况望古昔名将乎愿陛下委大臣以腹心待近臣以体貌常使南衙朝士气势重于此曹天下抱才自爱之人必愿立于左右缓急之际必有能为陛下竭忠尽节者矣此纲纪国家之二事也
　　文定公被召命子侄各述所见公呈十事一曰定都建康以系民望二曰选用贤德以修民纪三曰改纪国政以便民心四曰修明军制以为民防五曰击捕盗贼以阜民生六曰增重上流以存民基七曰荐举县令以安民俗八曰乆任守宰以固民志九曰开广言路以通民情十曰网罗遗逸以收民才
　　言六事一曰清中书之务二曰议学校之制三曰重县令之任四曰京官必厯亲民五曰监司郡守并以三年为任六曰除监司廻避戸贯之法
　　公既论不当遣使上赐诏褒谕而张浚自江上还奏使事兵家机权不用其説乃遣范宁之与何藓偕行公复疏言其无益者八有害者二大畧谓庚戌而后不遣使金亦不来及癸丑日遣使则钩引金人入国曾不旋踵又曰今以二帝为言然自建炎以来使命屡遣无一人能知两宫起居之状今以金为父兄之仇絶不复通则名正事顺他日或有异闻在我理易为处置若通使不絶则金握重柄归曲于我名实俱防非陛下之利也使或有知二帝所在一见慈顔宣达陛下孝思之念虽岁遣一使竭天下之力以将之亦何不可其如艰梗悠邈必无可达之理乎今日只当明复讐之义用贤修政息民训兵以俟北向至于何藓之行非特无效决须取辱公既与浚异论乃以父病不及迎侍乞湖南小郡出守邵州
　　秦桧知公致仕之贫因其往建州省觐世母遗以白金公报书曰愿公修政任贤勿替初志尊王攘狄以开后功桧以为讥已始怒之公尝游岳麓寺大书壁间云是何南海之鳄鱼来作长沙之鹏鸟于是帅臣刘正方欲捃摭张浚诸人之罪刘旦知潭州潮阳人也亦大怒复讼公于桧侍御史曹筠即奏公兄弟阿附赵鼎私相朋比公寻以李光通书特落职名
　　章厦奏公天姿凶勃敢爲不义寅非安国之子不肻为亲母持服此其不孝之大罪也寅初傅会李纲后又从赵鼎建明不通邻国之问其视两宫播迁如越人视秦人之肥瘠后来梓宫既还皇太后获就孝养寅乃阴结异意之人作为记文以为今日仕进之人将赤族而不悟此其不忠之大罪也遂有新州之命
　　绍兴二十六年公卒于衡州公既退居乃着读史管见三十巻论周秦至五代得失其论甚正葢以蔡京秦桧之事数寄意焉
　　朱文公曰公议论英发人物伟然向尝侍之坐见其数杯后歌孔明出师表诵张丕叔自靖人自献于先王义陈了翁奏状等可谓豪杰之士也读史管见乃岭表所作当时并无一册文字随行只是记忆所以其间有抵牾处有好诵佛书者致堂因集史传中虏人姓名揭之一处其人果收去念诵此真戱也
　　潘良贵
　　字义荣一字子贱天台人擢进士第厯仕州县宣和初为博士寻除馆职奉使淮南靖康召对建炎初除右司谏时相忌之罢绍兴入为都司忤时相罢复除中书舍人兼摄起居郎罢终于家
　　宣和初公为博士不肻托昏富贵之家而独尝论斥大臣防蔽之奸及为馆职又不肻游蔡京父子间使淮南又不肻与中宫同燕席靖康召对因论时宰何防唐恪不可用恐误国事以是谪去曾不旋踵而其言果验
　　建炎初论乱臣逆党当用重典以正邦法壮国威且及当时用事者奸邪之状大为汪黄所忌书奏三日左迁以去其言虽不大传然刘观所草责词以揣摩诋訾为罪则其事固可知已
　　绍兴为左司一日前奏曰先王之所以致治者以其合于大公至正之道比年之所以致乱者以其反此而已陛下今日诚宜仰思祖宗创业之难二圣防尘之乆俯念生灵涂炭之苦土地侵削之多夙寤晨兴不敢少置每行一事必先念此然后发之务以合于所谓大公至正之道而勿以一豪私意曲狥人情则天下庶有休息之期矣
　　向子諲陛对日昃未退公越班厉声曰向子諲以无益之言乆劳圣听叱之退者再焉上惊而怒欲抵公于法中执法常同援公而排子諲上怒欲并逐同翌日礼侍张九成侍讲金华因论其事曰臣闻良贵廷叱向子諲甚惧因就问之良贵曰时暑甚子諲乆对朝膳未进而流汗津津良贵恐劳圣躬情迫于中不觉声之厉也上曰良贵用心又却如此继云二人莫平日不相能否九成曰臣旧不闻子諲名曩任馆职时良贵为少监尝指元帅府日录问良贵以向子諲何如人曰好士人今臣所居与子諲相近一日子諲过臣云且得子贱在朝子贱良贵字也以此知二人初无不相得者上意稍解二人卒俱罢
　　晦翁序公文集曰天地之化包括无外运行无穷然其所以为实不越乎一阴一阳两端而已其动静屈伸往来阖辟升降浮沉之性虽未尝一日不相反然亦不可一日而相无也圣人作易以通神明之德类万物之情其所以为説者亦若是焉耳矣然及其推之人事而拟诸形容常以阳为君子而引翼扶持惟恐其不盛阴为小人而排摈黜抑惟恐其不衰何哉葢阳之德刚阴之德柔刚者常公而柔者常私刚者常明而柔者常暗刚者未尝不正而柔者未尝不邪刚者未尝不大而柔者未尝不小公明正大之人用于世则天下防其福私暗邪僻之人得其志则天下受其祸此理之必然也且非独于易之説为然葢凡自古圣贤之言杂出于传记者亦未有不好刚而恶柔者若夫子所谓刚毅近仁而又尝深以未见刚者为叹及乎或人之对则又以有欲病枨也之不得为刚葢专以是为君子之德也呜呼若潘公者其眞孔子所谓未见者哉云云公平生亷介自将自少至老出入三朝而前后在官不过八百六十余日所居仅庇风雨郭外无尺寸之田经界法行独以丘墓之寄输帛数尺而已其清苦贫约葢有人所不堪者而处之超然未尝少屈于桧其子熺暴起鼎贵势倾内外亦未尝与通问也尝诵君子三戒之言而深以在得之规痛自儆饬至于造次之间一言一行凡所以接朋友教子弟亦未尝不以孝弟忠信节俭正防防谨独之意为本其读书磨镜之喻切中庸者之病当世葢多传之而所论汲长孺葢寛饶之为人尤足以见其志之所存也呜呼若公之清明谅确然亡欲其真可谓刚毅而近仁矣夫以三代之时圣人之世而夫子已叹刚者之不可见况于百世之下幸有如公者焉而不得少伸其志以没其条奏草藁有补于时可为后法者又以公自焚削而不复存其平日之言颇可见者独有赋咏笔札之余数十百篇而已后之君子葢将由此以论公之世其可使之没没无传而遂已乎










　　宋名臣言行录别集上巻八
<史部,传记类,总录之属,宋名臣言行录>
　　钦定四库全书
　　宋名臣言行录别集上卷九
　　宋　李幼武　纂集
　　呉玠　涪国武安王
　　字晋卿德顺军人少曲端军以战功初补副尉权队将建炎三年转泾原都监知怀德军冬加忠州刺史四年春擢熈河路副总管改秦凤副总管张浚用为都统制绍兴初加镇西军节度使又加川陜宣抚处置副使加检校少保奉宁保静军节度使五年改所统制为行营防军明年加检校少师静难军节度川陜宣抚使九年加开府宣抚如旧六月薨年四十七赠官至太师
　　王少沈毅尚气节长于骑射晓兵法读书能通大义未冠泾原军大立战功
　　罗索冦凤翔曲端与王大兵屯北原坚壁不动金人谋趋泾州端拒守麻务镇遣王以前军讨之王进据青溪岭逆击大破之又以本道兵复华州城破命将士无杀掠民皆按堵
　　王与端起兵泾原招流民溃卒捍贼所过人供粮糓道不拾遗猛士如林甲军蔽野每战必先占高原必胜之地未尝败衂贼稍北退守河东不敢逾河饮马
　　张浚至秦州与王语大悦遂以之凤翔时当兵火之余王劳来安集民赖以生初战青溪岭王牙兵皆溃至是王治兵秦凤诸溃卒复出就招王问讯再三搜索非是者五六人斥遣之余悉斩于逺亭下去秦州十里军中股栗自是毎战皆効死无溃散者矣
　　浚以便宜董师川陜檄诸路将臣与贼大战召端与王问防端云教士十年后可大举王云高山峻谷我师便于驻队贼虽骁果甲马厚重终不能驰突我据嵯峨之险占关辅之势贼虽悍不能据我尺寸地宣幕僚佐一以为迂一以为怯置其言而不用弃其人而不视师次富平都统制会诸将议战王又曰兵以利动今地势不利将何以战宜徙据高阜制贼马冲突诸将皆谓不然云我师数倍又前临苇泽非铁骑所宜都不听既而贼骤至巴蜀大震王独整众保散关之东曰和尚原积粟缮兵列栅其上或谓王宜进屯汉中以守蜀王曰贼不破我岂敢轻进吾坚壁重兵下瞰雍甸彼惧我袭其虚蹑其后保蜀良策也
　　叛将慕洧拔寨遁去关师古深入敌境忽遇金兵与战大败师古归大潭内怀惭惧只身降贼王念其下忠义不从叛亟抚定之王既并其众所统益以精强
　　摩哩郎君率锐兵犯和尚原期必取而后进王击败之摩哩及和尼郎君马五太师耿太师复会乌噜贝勒使二将由阶成出大散关先至王与战三日连胜而摩哩方攻箭筈关王遣麾下击退不使与二将合分兵掩袭两皆溃去
　　北人自破契丹以来杻于常胜至是与王战辄北不胜其愤元师四太子会诸兵及正甲女真数万人造浮梁跨渭水自宝鸡三十里叠石为城与王拒战王指授诸将选劲弓强弩期以必死番休迭射贼稍却则以竒兵乘险据隘横攻夹击如是三日度其必困且走王遣麾下伏神坌谿待其归敌果遁走伏发贼溃俘其都将英格贝勅及酋领甲士尸填坑谷者二十余里获铠仗数万计乘夜并兵劫贼大寨四太子全军陷没勦杀殆尽几获四太子
　　贼乆窥蜀必欲以竒取之萨里罕与四太子惩前日之败不敢窥和尚原绍兴二年春裒其兵三十万又尽发诸路签军声言东归太原反自商于出汉阴捣上洋金州失守王亟率麾下骑兵倍道疾驰昼夜数百里急调兵利阆径趋金洋先以黄柑数百枚犒贼师曰大军逺来聊奉止渴今日决战各忠所事萨里罕以杖击地大惊曰呉侯尔来何速耶不敢遽进盘桓累日王得以其暇治饶风岭寨栅方据险要而贼已麾中军急上遂大战饶风岭上凡六昼夜贼皆败衂萨里罕大怒斩其千戸贝勒十数人以死犯关又潜军间道逾蝉溪岭出官军后断王归路王按兵乘夜径趋西县或曰蜀危矣王曰贼扫地而来去国逺鬬而死伤大半吾以全军扼其吭蜀可无忧王遂为清野之谋分屯诸将示以捣虚之势贼便旋中梁山浃日一夕潜遁
　　萨里罕归深服王善用兵势不能破则密遣通书百端间诱言金国威德之盛知勇之竒甲兵之强公宜相时而动王复书畧曰夫华夷异域君臣异分此天下大义古今常理顺之则治逆之则乱披观传记数千百年兵革之乱中原与夫叛臣贼子称兵犯上率不旋踵夷灭无遗类者以其悖大义反常理神人愤疾天地不容也某世为宋臣食赵氏之禄孕子育孙于中原之地傥有二心天地鬼神实诛之乃辱贻説使相时而动足下度某岂茍得忘耻见利忘义者耶一言之失驷马莫及窃为足下惜之萨里罕得书大不平
　　乌珠举兵五十万欲入川豫之弟不忘朝廷密遣使告王早备之乌珠来攻兴州仙人关王与乌珠相见乌珠曰公若来降当得美地百里而王之王曰已事本朝安有二心乃亲约议定战日遂大战仙人关大破之
　　王亲兵不满五万每战乘肩舆动鼓乐殊无惧色长于料敌激厉将士退者必诛信赏必罚战无不胜
　　萨里罕四太子蓄忿日乆纠合数十万兵转三河之粟鱼贯蚁附决意取蜀自元帅以下皆尽室而来又以刘豫腹心为招抚召诸路签军列屯宝鸡绵亘数百里进攻铁山凿崖开道于仙人关高岭立大栅下瞰王营循岭东下攻王军王自以万人当其前弟璘由七方关不待会合率轻兵倍道入援四太子闻之与皇弟郎君分领万户酋长拥兵急攻又往攻杀金平野砦对垒劄连珠硬砦数十座又来王营前立炮数十座击我营王令营中并发神臂弓飞大炮毙贼无数统制官田晟总兵深入追贼贼又发生兵万余击营左王分兵力战却之贼不往又添生兵拥洞子云梯前搭城身公兵向前用炮打洞子碎用撞竿撞云梯倒贼恐缚虚棚战楼别遣大贝勒拥鋭卒万余一发乘城王令统制官杨政领长枪陌刀手深入刺打隔断贼又遣二贝勒总正甲金人三万夹攻栅两肋弟璘左右遮防血战杀贼贼皆引去萨里罕驻马四顾良乆云吾得之矣翌日号令诸军并力只攻王营兑方一楼子自寅至午危甚姚仲马统领只在楼上酣鬬楼已倾侧仲以绢为绳絏使复正金以火焚楼柱仲以酒缶击灭火贼布神臂弓东岭下王亦发神臂弓五百只与之对射金去即遣王万年刘钤辖王武宣赞分紫白旗入金金奔溃抵夜王别遣五将分更劫寨昼夜数十合金困惫死伤以万计即敛兵宵遁杀死千万戸甲军万余得榜牌衮枪金鼓旗帜数千件左统制张彦夜劫金横山砦斩首千级生擒将领二十人王遣统制王俊设伏河池扼金归路生擒百余人斩首千级得马旗帜无数王悉兵尾袭过和尚原去上闻之嘉叹赐以所御战袍器甲且赐亲笔曰朕恨阻逺不得拊卿之背也
　　王素不为威仪除宣抚副使简易如故常负手步出与军士立语幕容请曰今大敌不逺安知无刺客万一或有意外岂不上负朝廷委注之意下孤军民之望哉王谢曰诚如君言然玠意不在此国家不知玠之不肖使为宣抚玠欲不出恐军民之寃抑而无告者为门吏所隔无由自达玠所以屡出者为此也幕客乃服
　　金乆不得志还据凤翔授甲屯田为乆留计自是不敢轻动王以关师古自洮泯领李进王师古戴越打粮河州袭大潭县掩骨谷镇贼慕洧拔寨去师古由杀马谷攻焦山务焚田家村园子谷深入贼境至石要岭忽遇金贼大兵一战败绩师古旋师大潭内怀慙惧悉还兵宣司只身降贼王爱此军忠义无一人一骑从师古叛者拊存劳来捐其家财厚资给之两军既合中外一心失一匹夫于师古得万貔貅于行阵王兵由此精甚
　　五年春王向天水出竒兵下秦州王与金人对垒交战逾十年熟其军垒曲折知其部领坚脆常以一当百惟患逺饷劳民屡汰冗员官节浮费岁屯田至十万斛又调戍兵命梁洋守将治褒城废堰广溉民田复业数万朝廷嘉之
　　王初军中所用激赏钱每岁下四川漕司应副一百八十万缗王言今不发兵乞省其半诏奬之
　　金废豫召诸道兵声言入蜀王独谓不然测其将去已而果然
　　王抚士卒同甘苦至军政则斩刈不一贷故人人效死及第功赏则断以公论无请托之私性乐善毎观史传有可师者必书之座右日诵七书其用兵本孙呉而能穷其变化虽功高贵显而居常极俭约至推以予士则畧无少吝其殁也家无余赀至无宅以居
　　胡世将宣抚川陜王弟秦帅适在军中一日从容问王所以战则曰璘与先兄束发从军屡战西戎不过一进郤之间胜负决矣至金人则胜不追败不乱整军在后更进迭郤坚忍持乆令酷而下必死每战非累日不决葢自昔用兵所未尝见胜之之道非屡与之角者莫能尽知然其要在用所长去所短而已葢金人之弓矢不若中国之劲利而中国之士卒不若金人之坚忍尽吾长伎洞中甲数百步外则彼固不能及我据其形便更出鋭卒与之为无穷以沮其坚忍之势则我固有以制彼至于决机两阵之间变化如神黙运乎心术之防则璘有不能言以是知王之深于兵也
　　十五年诏立庙仙人关赐额曰忠烈
　　呉璘　信国武顺王
　　字唐卿武安之弟年十八以良家子从军靖康初充永兴路机宜移辟秦凤路迁阁赞绍兴初迁康州团练擢秦凤都钤马步军副总管二年权凤翔兼安抚三年迁荣州防御权副都总知秦州节制阶文四年迁定国军承宣使陞熈河经畧安抚知煕州六年为行营右防军统制七年陞陜西诸路都统制九年改秦凤路经畧安抚知秦州复除四厢都指挥使十年授镇西节度十二年拜检校少师十四年改利路帅阶成岷凤兴文龙焉十七年移节秦国军御前诸军都统制帅依旧知兴州加太尉二十六年加开府二十九年拜少保三十一年拜四川宣抚使进封成国公明年拜少傅孝宗即位除陜西河东宣抚招讨使隆兴初拜少师乾道初乞解宣抚不允册拜太傅进封新安郡王仍领宣抚改判兴元明年改镇武兴五月十七日薨于位年六十六请老之奏闻以太师致仕遗表上封王赠諡
　　金人乘富平之胜尽陷陜右蜀甚危武安王与王招散亡保和尚原练兵积谷以扼敌冲绍兴初我孤军栖于原上朝问隔絶兵食匮乏将士家属往往陷贼人无固志有谋劫王兄弟北去者幕府陈逺猷夜入告王与武安王遽召诸将励以忠义防血而誓诸将感泣遂败敌将摩哩于原下摩哩遣二将乌鲁扎哈自阶城出散关又趋和尚原摩哩身自犯箭筈关期将夹攻王奋击之斩其将乌噜乘势进击二将皆遁摩哩亦竟不得合时武安以弱卒抗劲敌军政尚严卒伍逃散往往有全队诛之者王则厚拊之如家人以辅成武安之志故士卒不敢犯武安之法而乐王之恩战无不克
　　乌珠愤其连败合兵十余万期必取和尚原而后入蜀自宝鸡而南列栅三十里武安严兵待之王拒战数日率以劲弓强弩扼其冲以竒兵邀其旁间絶其粮道敌不得休伺夜敌将饭燃火营中复选精兵更射其火处金不得食叠石城以自保复瞰其城射之金度必败遂以死决乌珠亲拥战王亦身督将士金分为三十余阵以拒我更迭以次出战王独当其冲随辄破之金虽困而犹整至神坌道狭伏发遂大乱王手杀数十百人俘万戸英格贝勅及首领三百余人乌珠身中流矢二获铠仗万计
　　买马路乆未通王首开之贸以茶防抚以恩信招致小部族首领四十二国马通行至今赖之
　　王与武安度金既大败不得志必大举以与我力争乃预设垒仙人关旁曰杀金平乌珠萨里罕等果极其兵力十余万众正告由仙人关进取蜀列栅三十里弥亘不断王前在武阶以书抵武安以杀金平之地去原上逺前阵散漫谓须第二阵作隘牢其限隔期必死战则可取胜至是王驰驿会原上与贼对垒武安如王策益治第二隘多列炮积石如山王乃令诸将曰金人倾国而来吾辈报国正其时也因慷慨以刀画地申令曰死则此死敢退者斩诸将股栗遂与金战分为东西以搏我东则四太子等西则韩将军等军也极其狡捍东西相望遥相犄角以持乆必死困我王左右援翼唯急是应迨暮杀伤强半而气犹鋭我军苦战乆遂敛第二隘以致敌时军中有异议欲别择形胜守者王奋曰方交而退是不战而郤也且吾度此敌走不乆矣请于武安公夜布火鼓易旗帜迨晓军阵精采一变乐声震山谷于是人自厉有死志洎金再搏我第二隘则人被两铠执铁钩相连鱼贯而上攻具变化若神王督士死战且射其两腋随殪随上几百余战而金攻叠兵殆尽遂走入壁阳为备战而宵遁前后斩首俘获不可胜计金自是不复窥蜀矣
　　绍兴三年乌珠等必欲以竒取蜀乃捣金洋战饶风犯汉中王时驻兵和尚原金惧掎其后也乃阳以兵趋蜀而反自褒谷入凤州犯保安程且合凤翔诸路军欲道和尚原下王先以兵迎击保安程金复身督诸军拒凤翔金于百家村以正兵合以竒兵捣其腹心皆败而走
　　金废豫归我河南地幕府拟表称贺王读之愀然曰在朝廷休兵息民诚天下庆某等叨窃不能宣国威灵亦可愧矣何贺之有但当待罪称谢则可幕府谢不及
　　绍兴九年武安王薨朝廷遣佥枢楼炤出使陜西会诸将议移诸军分屯陜右王不可曰金反覆难信惧有他变今我移陜右蜀口空虚金若自南山捣蜀要我陜右军则我不战自屈矣当且依山为屯以控要害迟金情见力疲渐可进据遂但以牙校三队赴秦州且饬阶州等山寨以备之十年乌珠杀达兰其夏萨里罕果趋凤翔入石壁寨以要我陜右军陜右皆陷而王独全军蜀口扼金川陜宣抚胡世将仓卒召诸将计事皆曰金掩我无备而我分屯之师未集宜退守青野原少避其锋王后至惊曰谁为此者可斩也金所以轻犯我者闻先兄之薨且谓我无备今若少退堕其计中矣璘请以身任责胡壮之遂与公檄金责其弃信轻举率师即日出凤翔分遣诸将姚仲等败扎哈于石壁李永琪向起等破鹘眼张太师于扶风金余兵保扶风城又攻破之连战皆防扎哈仅以身免驻大军大虫岭阵次有法步骑相叅气象雄壮萨里罕自上西平原觇曰善战者立于不败之地此安可角于是萨里罕舍蜀口而北向矣
　　朝廷出师渡淮宣抚胡公亦被防乘机进设乃以攻取之事属王王受命出秦陇往别宣抚胡问方畧安出王曰某当以三镇破金人皆莫测所谓时金统军罕扎希卜蘓合军五万屯刘家圏胡善战习善谋皆金之老于兵者且据险自固前临峻岭后控腊家城必谓我军不敢轻犯王揣知其情因告曰明日请战敌闻之笑是夜王率诸军衔枚涉渭令曰近金营方得举火未至里所万炬齐发出其不意金震骇仓卒备战我军已成列有闻金帅以马挝敲镫曰吾事败矣王犹策希卜蘓有谋必谓我趋战欲速不肻径出罕扎持其勇宜可挑取乃遣轻兵尝之罕扎果勒兵与我军鏖击数十更休迭战适及我三阵战急大将有请曰敌居高临下我战地不利宜少就平旷以致其师可胜王叱曰如此则我走而金乘我矣金今溃毋自怯王轻裘驻马阵前麾军殊死战三阵而金力果惫卒如王言时陜右隔王化王一战而声震关中三秦父老企望官军不日东下往往擒金溃兵缚致之王亦经畧且将大举进围腊家城将破陜右州郡以次纳书降而讲和之诏下遂班师胡闻王之防喜曰真能践言矣
　　王知兴州时和议方坚而王独严备日为敌至之虞故西路兵为天下最
　　初王阅兵河池一新战阵之法每战以长鎗居前坐不得起次最强弓次强弩跪膝以俟次神臂方约贼相搏至百步内则神臂先发七十步强弓并发次阵亦如之凡阵以拒马为限铁钩相连俟其伤则更替之遇更替则以鼓为之节骑出两翼以蔽于前阵成而骑兵退谓之叠阵诸将窃议曰军其殱于此乎王曰古之束伍令也军法有之诸军不识尔得车战余意无过于此战士心定则能持满敌虽鋭不能当也房琯知车战之利可用于平原广野之间而不得其法取败固宜敌骑长于奔冲不尔无有能抗之者
　　王入觐上问前此所以胜敌之方王曰先令弱者出战强者继之丁丑宰执奏王功赏上因以王所对语之且曰璘善用兵此正孙膑三驷之説一败而二胜者也
　　上谓宰执曰呉璘説川陜可招衞兵今璘尚留此可谕郑刚中令处之仍令呼璘与议王又言胡世将尝招得数千人近缘岁饥皆饿死今必有流民愿就招者时王乞用初任团练承宣使为其子换文资上许之
　　王为利州西路帅镇兴州已乆上亲御宸翰赐王以守边安静加拜太尉王自着兵法二篇上篇兵要下篇阵图大畧谓虏有四长我有四短当反我之短制彼之长虏之四长曰骑兵曰坚忍曰甲重曰弓矢吾当集汉蕃所长而兼用之故制其骑则有分队分阵之法制其坚忍则有更休迭战之法制其甲曰劲弓强弩制其弓矢曰以逺克近以强胜弱其説甚备其法循环用之可至于无穷至于阵法有图无书焉
　　王策金将叛整备益严金果败盟金主渡淮巨帅喀齐喀号元帅以兵扼散关游骑犯黄牛堡羽檄交至王方病在告适拜宣抚之命即肩舆就道止以牙校自随驻青野原既而游骑退王曰金自守之兵不足虑也益调内郡兵分道而进面授诸将方畧所至皆捷尅秦州擒伪守萧济及其属来王即呼前置食宣上德意谕无忧死皆感泣列城未下者闻之争欲归附破陇州复洮州兰州获伪兰州守安逺大将军温都乌页及州戍将明威将军完顔宗臣等八人
　　三十二年春复取散关及和尚原赐勅书褒谕王遣都统制姚仲与王之子挺率东西两路之军合攻德顺金人左都监自煕河以兵由张义堡驻权沙会平凉之师来援挺率兵战于瓦亭大破之金畏我兵号曰天兵别将复原州环州三月诸将攻德顺乆未下王知士有惰志且金将尽发西兵内外合以拒我即单骑自秦州昼夜疾驰视师身拥数十骑驰达四城传呼南北之人服王威名思识顔面以快先覩一闻相公之来士气自倍登埤咨嗟不忍发一矢城中敌已不战而气索矣于是按行营垒列栅要害且治夹河战地以预处我师于便而致敌于不便虽随军负贩奴莫不区别有地及战先以数百骑尝敌敌一鸣鼔鋭士跃出驰突我军遂空壁与我合我得先治战地骑士无不一当十凡囘旋曲折相搏于高下之间者以百战王初若无所指顾逮苦战乆忽传呼某将战不力其人即殊死鬬时降师有觇者曰自吾从金百战未尝见如此可谓神矣翌日我再出兵金坚壁不战既又天大风雨雪金幸休止而力实以穷是夕遂遁去复德顺军市不易肆王入城父老迎拜拥马首几不能行时朝廷遣兵书虞允文宣谕川陜赍诏劳王且议军士夏五月遣兵攻破煕州获伪都总管刘嗣初副统石烈继破巩州王之复三路也惟巩最坚守王遣挺率诸将破之斩万戸一获两千戸六月皇帝受内禅赐之亲札复遣中使赐御府细铠弓矢
　　王策金必再争德顺乃亟驰赴城下德顺之东曰东山北曰北岭东山小而可守下瞰城中北岭形势延接实控扼之地王至则连营北岭掘重壕筑垒开战道益为不可犯之计且指视诸将以金他日所营已而金果大至合完顔实喇等兵十余万正营至所指之地有酋先引轻骑数千出视东山去巢穴稍逺击之狼狈趋营既乃大开壁出师苦战自旦及晡金败先退入壁自是遂坚守不动悍酋哈哈万戸复请精兵自凤翔来援初我一军当北岭下传城下寨金骑可以驰突王至是下令夜移入城将士不知所谓颇有口语既旦金果合兵大出至其处已无所得则数万骑讙噪城下意甚自得王命偃旗卧鼔士无敢哗诸将请战不应迨日昃敌气已惰令诸军忽鸣鼔将趋其营金大骇复亟走壁遣诸将追袭败之当时非王徙城下之营则金几得志时金既坚守不轻出挺请以轻兵挑战而以竒兵捣其虚王采其言令列阵城下调金金闭营王则就以其阵移上东山筑堡以守时雨雪天大寒冻不可入则烧土而掘之连夜堡成甫筑毕而金兵大至极力争之杀伤几半而不可得诸将益叹王之多算不可及也金自是失三路形胜粮运迂险虽喀齐喀提河南陜右兵而连败亡失益众尺寸不能进我斩馘筑为京观者弥望而又东山横其冲北岭窣其后二路粮食皆我有我出兵要金粮道金遂艰食失东山堡时猾酋有终夕怅恨者王策金虽众无能为矣于是调王彦诸军将益出兵至秦州因会宣谕使虞公虞公抗章以王之勲劳绩効闻上赐亲札曰览虞公允文奏知卿智勇兼济力抗金人卿厯世忠劳国家是赖王降拜曰臣何足以当此金既技穷度不可与我争则潜军水洛开道陇山以示我出竒实亦自便归计王乃部置诸将分屯要害且益出蜀口之师分德顺兵整阵内外相合以蹙金时金人亦相惊曰东南天兵至矣
　　时有退师之诏而议者遥度形势以谓兵乆在外虽得三路去川口逺声援辽絶共以其语言之执政执政力言于上乞下诏旋军捍蜀诏至王即驰檄诸军谕以朝廷欲重根本之意俾择利而退继上表待罪曰蜀门虽固三路难保归师死战不无损伤闻者惜之未几复诏出兵与张浚淮上之师相犄角赐王亲札曰前日德顺囘归道逺不知卿筹画朝廷过虑致失机会以此知退师本非上意也王初得是防幕府请复奏曰茍利社稷专之可也此举所系甚众兵不可遽退王愀然曰璘岂不知此且三路士马所出粮食所聚吾旧兵已老非假三路兵未易与金角今新附之众几十余万仰给三路圭勺不取外府而四民乐输此诚恢复之基也议者忧金捣蜀口之虚璘百战从军岂不知敌情且金持重必顾虑而后进方和尚原时我内外至危急金以璘兄弟扼其后终不敢轻向蜀况今海陵死金内讧未乆喀齐喀尽兵屯德顺城下犹不能抗我岂暇他谋但主上即位之初璘握重兵在逺朝廷俾以诏书从事璘敢违诏耶幕府语塞
　　金犯天水侵岷州王病未愈径趋城州分麾下击之金小却列营茅城谷王力疾亲提兵至祁山金闻之退师三十里据黄家街深沟高垒以守王曰金深涉吾地而乃坚壁自固且黄家街背巩州去巢穴近金必遁未几果使来告曰吾国中已与大朝讲和矣继被诏命即抗章请朝
　　上以亲札报可即以族行未半道奏疏乞解宣抚优诏不允乞致仕复不许到阙上遣中使郑邦美劳问赐赉加等即召对便殿上慰谕隆渥面得防许朝德寿宫太上见王慨念畴昔谕王曰朕与卿老君臣也自今可数入见王顿首谢两宫存劳之使相踵御府异馔赐无虚日
　　先是许立家庙祭五室及是就颁祭器有防许皇子复谒示异礼也观者叹息以为前此未有三上章恳辞遣中使诏谕不允诸子侍王入见皆防异数恩礼赫奕宠絶一时未几诏还镇两宫燕饯礼均家人王入辞德寿宫奏曰臣年近七十衰病日侵违离阙庭且万里恐不复再瞻天日因泣下太上亦为垂涕亲解所佩刀赐王曰异时思朕视此可矣王之行也两宫别赐珍器玉带甚宠
　　王复至汉中时息兵已逾年王专留意民事问民所疾苦汉中之民甚利之上降诏嘉奬
　　王移汉中开府未几得疾遂请老先旬日有大星殒至是王薨军民号哭失声至于罢市讣闻上震悼辍视朝两日王之未病也呼其幕客曰为我草遗表客曰郡王安宁如此何遽出此不祥语王曰死生之机黙存吾胸中人安得知君第为之止书其事且曰愿陛下母弃四州毋轻出兵又先数日封遗事付其家令母啓之薨之数日啓封则家庙等数事语不及他呜呼可谓死不忘君孝养于其亲矣
　　四川制置使王刚中尝谈刘锜之美王曰信叔有雅量而无英槩今天下雷同誉之恐不能当劲敌璘窃忧之刚中未领其语已而锜果以忧愤卒刚中始叹服选诸将多以功或告以荐才者曰兵官非尝试难知其才今以小善进之则侥幸者得志而边人宿将之心怠矣以故其用王彦姚仲李师顔向起皆以功显为时名将平居军旅之外家事一不问舍俸入不营一钱
　　王每出师指麾诸将风采凛然不敢仰视士宁死敌无敢犯令故用兵未尝败尤长于持胜方金人之归河南议移屯陜右王独乞留兵不出且益修阶州等山寨其后息兵二十余年未尝一日弛兵备德顺班师首筑皂郊等堡多掘地网祁山之战赖之
　　蜀之为国岩僻而固有天下者所必争也汉高祖起南郑举兵而东收三秦如破竹不数年间成帝业而以蜀汉之地为关辅心腹不以封建葢其敛迹埀翅有窥天下之变间中州之有事因河渭之上流裹粮卷甲起而乘之足以得志兹太上皇帝选将励兵之夙心而皇上宅中图大之本指也故王之在蜀上实诏之曰异时扫清中原勒功帝籍以垂光亿世又诏之曰宜即提鋭卒出汉中吊秦晋之遗民抚唐虞之都会又诏之曰关陇之事一以付卿三路士多材勇不患无人惟卿驾驭激使之耳呜呼圣天子以终蜀之事属于王其注意如此王能任之是以蜀安之后定秦定陇洮兰煕巩十有六州束戈提疆受命下吏虏失形胜埶恧技穷詟我威灵向风慕义于是退师通好之令行矣一日皇上拥干休正坤仪指咸阳而会龙首作上都而观万国则王之余勇遗烈凛凛生气尚可想而知也然则保蜀之功其可既乎





　　宋名臣言行录别集卷九
　　钦定四库全书
　　宋名臣言行录别集上卷十
　　宋　李幼武　纂集
　　周葵　简惠公
　　字立义常州宜兴人自乡校移籍京师宣和六年第进士甲科调广德军刑曹改徽州推临安府教未赴召试馆职将试引对面授监察御史绍兴五年也徙农少求去不允除秘阁知信州江东宪九年除常少再为殿中改起居郎主管玉隆观十年复阁十二年知湖州十三年移平江十四年落职主管崇道二十五年知绍兴二十六年除权尚书礼侍寻兼祭酒又权给事中出知信州数月罢二十八年知抚州引疾提举兴国十月龙图阁知太平州三十年进集撰移婺州加敷制三十二年除兵侍兼侍讲隆兴初兼权戸侍旋参政寻知密院请祠除资政殿学士提举洞霄乾道三年知泉州六年告老章五上加大学士致仕淳煕初薨年七十七
　　和议已定公复被召论为国若有道战则胜守则固和则乆不然三者在人不在我矣
　　为侍御言自治其国乃可成功不可事虚文贻实祸厯条时政指宰相不任责上变色曰赵鼎张浚肻任事须假之权何遽以小事形迹之公徐奏陛下有过尚望大臣尽忠今臣一及大臣便为形迹使彼过而不改罪戾日深非所以保全之也上改容曰此论甚竒
　　最后公连章极论赵子淔语侵赵公又论张公大举北伐系国存亡坐是不得其言而去迨秦公独相意公必憾赵再拔公入台公语人曰元镇已贬某固其言虽门下客亦不及也一日内降差除四人公言愿陛下以仁祖为法大臣以杜衍为法桧始不乐
　　孝宗即位公首被召时张公督师恢复公不以亟战为然命佐夏官其后汤思退与张公并相或和或战多取决于上而其宾客议论间失之偏公始终守自治之诚是曰是非曰非不将不迎不謟不讦表里洞达无一毫之伪
　　上数批问钱谷出入公奏陛下劳心庶务日有咨询若出人意表足以耸动观听今皆防文细故此必有小人乘间献忠欲售其私不可不察葢指龙曾也上色为动
　　元顔裒主和议台谏交章言议和太速公与陈汤二相乞令侍从台谏集议众益汹汹诸公待罪乞罢不许公独留身固请上曰卿何请之力对曰臣欲为陛下正纲纪今不可得而正也政出于一则纲纪可正今朝廷督府左右前后之臣皆行其言此臣欲去者一也每与宰相论事有以为然而从者有不得已强从者有絶不肻从者十常四五暨至榻前陛下又或不然大率十事之中不从者七八安得不愧于心乎欲去者二也上察公诚不以为罪第不许其去
　　议者多请幸金陵公曰车驾一动能保德寿不为浙东闽中之行乎它日上又欲先下诏公曰陛下能行数事惊动天下乃可上问其目公曰臣自初对便乞迎还太上于大内尽发内帑付有司勿令近习干政汰溢额内侍罢毬鞠节饮宴内治修然后可攘夷狄上善之
　　公议用兵不可轻有一掷赌乾坤之语上曰今战虽不足守则有余公曰措置未善政事未修虽守亦难同列皆甚其言退谓上不能堪明日公留身谢上更奬其
　　尝论大学物格而后知至谓在人之至为智在物之至为道以吾之智极物之道如两物相抵故谓之格夫物万不同道一而已方其格物物我为二及其物格则自视无我何有于物是谓知至
　　王庭珪　卢溪先生
　　字民瞻吉州安福人崇宁癸未一试舍法右诸生明年贡辟雍大观间张根以八行荐不就登政和八年第调茶陵丞后因诗送胡铨流辰州太上更化许自便寿皇即位召对除国子监簿以老求去主管崇道乾道六年再召逾年至除敷文阁明年春卒年九十三
　　宣和末年未五十知时事阽危无宦游意学道著书若将终焉邑有卢溪筑草堂其上乡人号卢溪先生执经来者戸外屡满公虽不仕常怀忧世心事茍宜民必告于当路
　　胡忠简以忠言忤时相谪岭表亲交无敢通问公独以诗送之曰嚢封朝奏九重关是日清都虎豹闲百辟动容观奏牍几人囘首愧朝班名高北斗星辰上身堕南州瘴海间岂待他年公议出汉庭行召贾生还大厦元非一本支欲将独力柱倾危痴儿不了公家事男子要为天下竒当日奸谀皆胆落平生忠义只心知端能饱吃新州饭在处江山足防持
　　忠简赓之曰岩耕名已振京关未信终身袖手闲万巻不移顔氏乐一生无愧伯夷班致君自许唐虞上待我谁能季孟间两社年来欠元老苍生拭目望公还士气从来弱不支逢时言行欲俱危不因湖外三年谪安得江南一段竒非我独清缘世浊此心谁识只天知万牛囘首须公起大厦将颠要力持
　　后数年时相得公诗恶之命帅臣鞫其谤讪坐流辰州逺人素重公尊以为师太上更化许自便时年几八十读书益力夜对短檠作细字率宵分乃寝
　　寿皇即位有荐公者一见语合诏畧曰粹然耆儒凛有节顷以言语文字牾权臣流落排恨殆逾二纪召对便殿敷奏详华遂除监簿公以年高力求归以道谊化乡闾无贵贱贤愚一接以诚平生工诗至是格力雄徤兴寄高逺读者不知其齿之宿也心画端庄自其天性人贵珍之
　　学无不通尤防于易晚自得于言意之表朱震胡安国向子諲见其解皆叹赏以为必传会诗狱兴郡守议收公理掾汪公涓奋曰王公刚介勇于义一纸书招之必来他掾变色【云　云】自请提禁卒挟廵尉捕公守唯唯他掾遂行至则突入公家公谈笑就逮家四壁立惟易解鐍箧中卒疑其货也挈以去他日公叹曰天厄吾书或谓今藏掾家云
　　公之再召也周益公适对禁中坐定上问胡铨荐诗人朱熹王庭珪卿试之乎益公奏公年德文章在今未易多得且登第五十三年矣上曰官卑何故益公曰斯人早忤上官晚复流窜官簿所以不进陛下若哀穷悼屈厚加品秩赐之章服足以劝善上曰俟其至议之
　　形骸土木俨然不可犯虽市井无赖子见公亦敛袵闻人善若已出有为不善者畏公之知必惭愓自悔公学极高明尤工诗迁谪既乆语亦竒书有楷法自成一家平生治气养心翛然有高举意
　　诚斋杨文节序公文集曰胡公以言事忤时相乆谪岭表先生以诗送行有痴儿不了公家事之句小人上飞语告之时相怒除名流夜郎时先生年七十矣于是先生诗名一日满四海里之士爱先生者谓诗之祸从古昭昭也先生不戒又欣然犯之适以济权臣之威成小人之名此先生之祸也亦先生之过也或曰先生何过哉先生言而诗工耳言不诗不工世无传也世有传矣不见媚于明必见媚于幽故庭草随意之诗空梁燕泥之诗飞燕昭阳之诗不才多病之诗言非也诗工而已耳诗工而言非犹且小者逐大者死况先生之诗工而言耶先生何过哉济权臣之威亦稔其恶先生成小人之名未若小人成先生之名先生何过哉未几时相殂先生得归又未几上践祚初召除国子监簿再召敷文年余九十耳目聪明赋诗作文不见老人摧颓之气朝廷想闻其风天下传诵其诗祸先生者何知其福先生乎嗟乎天人之理其紊也或胜之其定也或正之不观其定而观其紊则古之圣贤厄于小人者皆过也独先生之过也乎先生少尝见曹子方得诗法葢其诗自少陵出其文自昌黎出大要主于雄浑刚大云
　　益国周文忠赞公画像曰嘲弄万象雕琢天和不见诗人未老鬓皤先生九十乃尔顔酡穷则追泽畔之吟达则和沛中之歌人徒见其善者机吾独喻之井无波葢风被而文成非月鍜而日哦虽以此千二百岁可也彼造物者其如予何
　　范如圭
　　字伯逵建之建阳人从舅氏胡文定学春秋乡举试皆第一张公读其廷策以为选首同列有病其言抑置乙科授武安推江东帅机召试馆职除正字改校书郎兼史馆校勘会以事忤秦桧告归主管崇道寻起倅邵州又倅荆南府入对除秘阁江西仓改利路宪请祠以归起知泉州绍兴庚辰六月十八日卒年五十九
　　金陷长沙湘中大乱公﨑岖避地艰苦百罹而志业益修论议皆切当世务诸公多访以事而文定亦亟称之
　　秦桧力主和议金使鼎来而朝廷草创无所于馆将虚秘书省以处之公亟见赵公曰秘府谟训所藏平时以馆好使犹不可况今日之仇雠可使以处之乎赵竦听即为改馆既而使至悖傲所议多不可从中外愤郁公与同省十余人合议拜疏争之既具草而骇遽引郤者众公乃独手书抵桧责以曲学倍师忘讐辱国之罪且曰公不病狂防心奈何一旦为此若不改图必且遗万世矣桧以是怒
　　金归河南以尝我桧方自以为功公曰是亦安能乆有顾今日之义则有不可不为者乃因轮对言曰两京之版图既入则九庙八陵瞻望咫尺今朝修之使未遣何以仰慰神灵下遂民志上然曰非卿不闻此言立命遣使桧以不先白已益怒
　　桧死公入对上劳问乆之公因言为治以知人为先知人以清心寡欲为本
　　时宗藩并建而储位未定道路切切有异言公虽在逺外独深忧之尝剟至和嘉祐间名臣章奏凡三十六篇合为一书至是囊封以献且言曰愿陛下深攷羣言仰师成宪断以公道无贰无疑则天下幸甚人或以越职为公危之公不顾也上感其言以语辅臣而叹之曰如圭可谓爱君矣遂留陈公定大计
　　所居门巷萧然士大夫益高仰之逺近学者多从质问经子疑义公亦孜孜接引朝夕不倦属疾移书政府旧交告诀语不及私惟以中原未复民力未蘓遗贤未用为寄戒诸子强学且母得用浮屠法治吾防
　　今上由青宫受内禅世莫知公之有言近岁士大夫颇有见绍兴日厯及陈公手记者然后乃知公之忠精为不可及公为人笃厚易不事边幅忠孝诚实得之于天其学根本经术不为无用之文有文集皆书防议论之语
　　西山真文忠公跋公文集曰诸葛武侯文采不然其出师二表与开府作牧教至今为学者脍炙有志之士击节读之有至歔欷流涕者六朝隋唐人文动百数十篇秾华巧极其雕饰或卒无一语可传然则文之为文岂必多且丽哉太史范公之学得于其舅氏胡文定立朝行已大畧相似其见于议论必尊春秋古经必排王氏别説必明夷夏大分必辟和议必诋权臣今其集中班班可睹而上思陵谏屈已封事责秦桧忘仇辱国书尤所谓光明絶特者也使公平生亡他文独此二篇亦足以贯虹霓而摩星斗矣呜呼伟哉
　　翁防之
　　字子功建之崇安人以祖任补官调常山尉移婺之兰溪更调明州秋主管吏部架阁文字厯官至司农寺丞而卒年五十
　　绍兴中赵忠简还葬台州常山郡将章杰绍圣丞相章惇诸孙雅怨赵公当国时奉诏治惇罪又希桧防阳以善意檄常山尉翁君防其防一日下书君曰赵氏私为酒以饮役夫亟捕寘之法而阴使人喻意使并搜取赵公平日知旧往来书疏欲以败赵氏快私愤且媚桧取美官翁君不可则防以利又不可则胁以威往返再三君度杰意壮不但已或更属他吏则事有不可为者即密告赵氏夜取诸文书悉烧之无片纸在翌旦乃往为搜捕者而以无所得告杰怒又亷知君女弟适故胡寅实当时草诏罪状惇者益怒乃诬君他罪劾之会胡公弟宁为尚书郎即具以其事白桧桧乃悟为杰所卖下其事安抚使问状徙君旁郡赵氏亦竟得无他而杰遂废不用当时天下莫不高君之谊慕君之名而想见其为人
　　周益公必大曰是时士气未泯唁问迁客议论时事决非一族防君以身捍蔽则根连株逮当起大狱魏公矼万里通问情谊弥笃且为罪首非仁乎君初被委茍能避免便足取名然惧小人代尸其任则于善类奚益故诡词以承之阴谋以泄之忠简之家赖以纾祸非智乎凡小吏忤二千石罪或不测况相公深怨宿怒决坏不得逞鼎镬在前趋弗顾非勇乎一物而三善从可书也君长不满五尺语不能出口见义必为不择难易轻财乐施尝鬻田宅以济人之急交友付托之死弗背为一尉已如此向令践贵仕临大节其所立必卓然不可及





　　宋名臣言行录别集上巻十
　　钦定四库全书
　　宋名臣言行录别集上巻十一
　　宋　李幼武　纂集
　　向子諲
　　字伯恭故相文简公之五世孙忠肃皇后之再从侄元符三年以后恩补假承务郎次年迁雄州推滨州监税镇南节推改监仪銮司耻与宦伍乞归吏部改真州录知开封咸平县御宝勒停乆之复官监洞霄宫寻除淮南江浙制置发运司主管明年召除淮南运判寻罢渊圣即位召除京畿运判除右司员外郎详议戸房检讨不就以阁陞副使召除开封戸辞以龙图阁兼淮南荆湖制置发运副使治京城外行司高宗即位复为发运使邦昌以三公预政乞致仕避之以宋良事降三官知袭庆府丁父忧明年夺防知潭州以失守自劾罢寻复职乞持余服不许除湖东新帅于鄂羣盗起自劾乞追服防得终防知广州寻论罢遂乞告继丁母忧吉诏落致仕知江州改江东运使固辞防赴都堂禀议召至阙加秘撰与光世不协求去诏两易浙漕进徽制陞都运使居三月除戸侍再辞不允入奏再三因忤近贵退即上章待罪乞致仕不允仍除徽知平江府复乞致仕许之壬申三月十六日没享年六十八
　　公生而秀异五岁诵书日记数百言七岁通书数十三能干蛊开府严重公率羣弟承训专意诗书宗族以为法宪肃闻而悦之
　　宣和间军粮不足诸州兵多欲为变上甚忧之公奏曰淮南岁租百三十万上供额乃百五十万别供金帛又百五十万而茶盐之利尽在防货此兵食不足之本也伏见手诏应奉司所费皆从中出语未终上曰诚不欲费漕计公曰郡县惟知奉行岂知陛下有社稷之深忧乎因言朱勔父子兄弟挟应奉为奸致一大石用八百余舟一纲费辄千斛数千缗应官军支请之期则夺之故多有怨言上曰可説与王黼待委卿觉察公谢曰微臣疎逺付以此事死无日矣上曰朕未尝姑息此辈凡事以闻即降御笔付公凡应奉纲悉从御前给外路不合支继有防委公专一觉察应奉骚扰违法者公即诣所部一切按治勔大沮无以施其奸岁省四十万
　　同僚请留州县财赋一分以备移用公善而从之才有数万缗则密遣其属指为羡三十万以献应奉司公语之曰今秋苗当理来岁之额方用四十万有竒以补今岁不足岂更有余乃具以闻王黼遂不敢受
　　言祖宗制发运经制六路财赋置籴于诸路如年额纲运未到即以所籴代发俟到依旧截留灾伤州县还以元价于丰熟路分收籴补填漕米至真扬载盐以归充经费故漕不乏民力亦寛自盐课归货漕计已自不足继行达废仓廪以为无用献籴本以为羡余押纲使臣及兵稍无往来私贩之利遂使盗官物负欠者十八九此漕法之所由坏也今且请发运使副判官三员迭相往来周而复始其一在泗州主淮浙其一在京主交纳旧欠在泗州者廵例奏计应折欠米排岸司复申发运司推治仍下吏部差使臣数十员以备管押庶几惜身计可保官物上大喜可其奏
　　除淮南荆湖制置发运副使治京城外行司时京师戒严殿师范琼遣人清野肆行焚掠公捕得数十人戮之以闻得防便宜继被防促东南两道总管胡孺张叔夜进兵公至自黎阳驿勉孺公先之雍丘道遇守河溃将劝使立功赎过扬言东道先锋已败金于雍丘矣公至宿州选宋良嗣权钤辖率众捍战金于是不得侵掠江淮凡兵溃在江淮者公悉收之得数万遣诣南京朱胜非及范讷军令入援时以外路平安及措置事募壮士奏京师复以京师及大元帅府动息行下东南八路以安人心后朝廷以蜡丸许监司郡守勤王公乃募兵遣其属赍轻货十万饷元帅军仍请元帅移军曹济约诸道同进既而被诏勤王之师不宜轻举众疑惑不前公独遣部将金汝翼由鹿邑至太康力战为金所获金遣人分道取李纲呉敏蔡靖宗泽徐处仁及蔡京王黼王安中等家属公执其使按问然后知京城失守二圣播迁有张邦昌僭位之变也
　　邦昌遣人持书至庐州问其家公檄郡縻之又手书至南京尹尹邦昌之连也或劝公执尹自为公曰时方艰难尤宜谨守法度邦昌又遣人以伪诏诣公督兵公以闻大元帅府复遣其子澹请曰今天下无君人心皇惑大王宜处分军国事乘勤王愤怒之师亲帅诸将北渡大河讨豕突狙诈之金救二圣之急若失机会恐窥伺之徒内连外结未易鉏也
　　知潭州会金大入冦入豫章抵长沙境上公分布将士得万余人为守计或谓众乌合而城大敌锋不可当盍避诸公曰朝廷使我守此藩也委而去之非义矣于是敌骑薄城檄公使降公以檄报数责之登门誓众激以忠义将士恊力捍御虽杀伤相当而外援不至凡八日而外城破公率众入子城巷战两日乃焚敌栅夺门以出遂渡水军于湘西郡人戒从公以忠义自奋无一人降敌者金以故不敢离城纵掠留四日而遁公即入城鉏治强蠧抚安善良上章自劾朝议不乐公者以抗敌为非是罢之
　　赴审察入奏畧曰陛下图中兴之业而规模未定故号令不一昔汉祖之取天下其谋先定于汉中先主之谋巴蜀其计预陈于新野今无一定之论是以九年而无成又曰君子小人之进退实安危之所系今廊庙之上乃有附逆之人而欲驱夷狄宁区夏不亦难乎上称善
　　伪齐入冦刘光世守合淝贼渡淮公方在上江光世欲退走乃声言乏粮时车驾在姑蘓中外震动诏促公济光世军昼夜并行至太平州光世辎重已蔽江而下公至庐州而光世已引兵出东门公入城按簿书具以见在泉谷与防路纲运上闻以大义责光世光世乃改图进袭刘麟走之
　　奏曰今急务有三一曰士风不竞二曰兵籍不修三曰戸版失实又言敌情不可测宜饬边臣严备之
　　知平江闻王伦使囘欲行非义之礼公归意益坚复乞致仕仍奏言闻使人以诏谕为名臣切惟自古和亲则有之未闻首足易位者宜谕韩世忠却之臣闻本朝使金者多于城外经过自有此例已闻国信计议所讫公不肻拜金诏故也
　　公天资超迈读书务观古人大节不专守章句志大气刚见义必为置死生于度外识虑深逺洞见物情剸剧治烦迎刅而解兴利除害不计目前为政虽严而宅心忠恕神观爽迈超出羣众议论英发忠诚动人莅官临政声震一方望之隐然
　　见刘安世问为学之要安世曰诚而已此司马公之教也公敬受而归其后复见极论天下事器之深加叹赏曰异时必有立于世胡安国尝言于庙堂曰向某气节忠鲠心向国家尊戴君父狥公忘私正今日扶持三纲可备使令之人也
　　方腊作乱朝廷下发运司捕之公为属献言曰若急请于朝以刘安世尹南都陈瓘镇金陵人望归之可不劳兵而破矣不果用
　　公有芗林文集朱晦庵序之曰张子房五世相韩韩亡不爱万金之资弟死不葬为韩报仇虽博浪之谋不遂横阳之命不延卒借汉灭秦诛项以摅其愤然后弃人间事导引辟谷托意寓言将与古之形解尸化者相期于八纮九垓之外使千载之下闻其风者想像叹息不知其心胷面目为何如人其志可谓壮哉陶元亮自以晋世宰辅子孙耻复屈身后代自刘裕纂夺势成遂不肻仕虽其功名事业不少槩见而其高情逸想播于声诗者后世能言之士皆自以为莫能及也葢古之君子其于天命民彛君臣父子大伦大法之所在惓惓如此是以大者既立而后节槩之高语言之妙乃有可得而言者如其不然则纪逡唐林之节非不苦王维储光羲之诗非不翛然清逺也然一失身于新莾禄山之朝则其平生之所辛勤而仅得以传世者适足为后人嗤笑之资耳愚尝以是观于古而验于今而窃于芗林向居士之书而有感也公之世家自丞相文简公始以旷度絶识左右真宗而钦圣宪肃皇后遂以任姒之德母仪天下自是以来庆流宗支蝉聨赫奕不可称数然逮公之仕则已当靖康建炎之际而国家之变故艰危于是极矣观其絶僭叛之音邮而糜其家族宣霸府之号令而畅其威灵以至拥羸卒守孤城以抗强虏百胜之锋遏羣盗横流之势身皆危于九死而志不可夺及绍兴初大臣始决忘雠辱国之计则又慨然上疏再三指言其失无所囘避至于疾病且死而犹劝上以深念创业之艰难不可遽以小康而遂忘大计也此其平生始终大节岂不凛乎其有子房元亮之心哉然二子当时皆不得位而为之于不可为之后是以大义虽明而不及有益于人之国若公乃幸犹得竭股肱之力以依日月之光宗社再安与有劳烈较其所就则于二子又有光焉是以中年乞身以自放于江湖之上而学士大夫靡然咸服其高一觞一咏悠然若无意于工拙而其清夷闲旷之姿魁竒跌宕之气虽世之刻意于诗者不能有以过也呜呼是岂徒以其离世之难发兴吐词之工而然哉是必有其本矣
　　每入觐皆求归上高之亲书芗林二字以赐
　　向子忞
　　字宣卿以伯永嘉郡王宗良恩任登仕郎政和七年调华州兵曹宣和六年中山府录七年辟府属靖康初丁父忧吉除均州倅未上摄真州吕相荐于髙宗召对加直秘阁兼淮东帅金来退保河南坐降一官时建炎四年也知江阴军从驾还过明州就知本州丐守道州绍兴初朱胜非出督檄为参谋摄洪帅论者以激曹成之变降官罢居数载祠主管崇道五年郊恩复直阁守衡州六年宫祠寻罢以诸司奏八年衔寃自讼改正复直阁湖北宪沮之者中伤罢归十一年奉祠十四年以不附时相贬三官十七年叙复二十八年起知道州在任半年复职改知广州未上言罢三十二年江东运副隆兴初淮上戒严复职名兼随军运副使二年奉祠疾作上纳禄之请乾道初守本官致仕享年六十有九累官太中大夫
　　朝廷遣张俊董师北征先遣二大将取灵壁虹县符离三城二将失律师溃张公欲渡淮而败书闻中外汹汹幕府纷然公为随军转运副使安然无惧
　　吕丞相檄公守真州范琼溃将郭吉据州治妄作拘执官吏莫敢谁何公拏舟及城行谒先圣还坐黄堂称太守吉震詟焉视事阅月官吏上下皆得其所吉自公来缩手不敢肆及见府库充满将不利于公民间有窜伏者一日率其属而入公坐堂上迎谓曰汝知前日骂敌而死者乎吾兄也吾固不畏死汝为将不能御盗尚敢杀太守为顾左右取劒授吉吉夺气胆落哀鸣推谢乞招集流亡以自效
　　公天赋正性用志不苟孝弟忠信之外不学焉逾三十已拜州寓直道山四十年屡得屡失若无也所临辄有声去复有遗爱避地南方虽艰难覊旅中奉先之念不忘也事小定营居室立家庙采古制为祭仪拊养兄弟宗族几百口人无间言尝任已子复推与死节兄之子又官其两孙殁之日一子五孙尚白丁其笃行特立有如此者
　　自幼慷慨有大志见诸老先生辄抵掌论世事剧谈雄辨常欲折其坐人而诸老先生亦莫能与争也其天性刚毅故与世多忤虽屡抑而不自悔也
　　靖康初金再犯京师明年大乱公乃归于陈建炎二年虏侵陈蔡公之兄忠毅公先有德于蔡蔡借留于朝而朝廷已别除人就起复知陈州至是金人围陈忠毅公誓以死守先遣公走京师求援于留守宗泽公见泽无出师意急归而城已破忠毅公骂贼不屈与诸弟三人皆死之公与一男一女乃徒歩间关收敛兄弟遗骸而葬之访寻骨肉之存者擕挟南渡
　　公先提防荆湖北路刑狱衡人思之绘公象见祠于城东青草寺再使湖北先声入境而奸吏望风解印绶者数十人湖北营田旧以抑配百姓人不聊生有破产不能偿者日号诉于马前公为询究其便利可行者使遵守之罢一切抑配者逺近鼔舞时岳飞以两镇节度使相兼营田大使无敢忤其意者至是飞亦喜以为当然公按部所至立大牓于前云乆负抑屈州县不理者立其下于是积年无告之寃咸得伸雪
　　张忠献荐公守衡州时大旱米斛万五千钱公分遣使臣赍金籴于邻州之丰稔者计本直与路费量其价粜于通衢每升为钱六十饥民骤得贱米所活不可胜计公拜宫祠士民相与羣聚击鼔于提刑司愿举留鼔为之裂提刑惶惧夜半登舟出廵以避之及公戒涂日阖城遮拥哭泣声闻数里非若近时文具而已
　　公平生好论人物无所忌讳闻者颇骇而后卒如其言常与胡文定公谈当世事文定颇称秦桧靖康时事公曰与桧同时被执军前鲜有生者独桧数年之后尽室航海以归非大奸能如是乎文定既殁桧奸邪日着文定之子明仲与公追复前説曰昔时侍先君子能预察奸邪如公言者才一二人耳深服公逺识
　　公之学圣人也非诵其言而求名称者也临大节而不可夺而已公之为政也非苛察而奸蠧为之胆落者非使而然也谓职分当然而身正而已公之介亷也非著书以矫世而效伯夷之清者也于道不茍而已公之明白也非循私而取与若日月之昼夜者也善善恶恶而已公之为文也非钩章棘句而务华忘实者也落笔遣词而尽意之所欲言而已公之设施也非能捧土而塞飞湍瀑流者也行其义之所行而止其义之所止而已然为学为政介然明白文章设施皆可得而形容若其精义入神穷神知化居其实而发枢机千里之外善应而动天地者不可得而形容也【妙喜赞】
　　公隐于衡之伊山乃晋桓伊书堂故基结茅为堂置书其中茂竹幽兰荫郁前后春葩秋馥以时自献猿啼近嶂鸥驯曲沼马堁车喧杳然云水之外胡寅韩璜自天柱峯南襆被枝笻岁一再往焉或商较文义或把赋诗逍遥襄羊兴尽而后别【胡寅作有裕堂记】
　　陈规
　　字元则安丘人登进士第以通直郎宰安陆摄德安府建炎初特转朝奉大夫龙图直阁知德安四年除秘撰德安复州汉阳军镇抚使绍兴初陞徽制二年陞徽直三年为显学兼池州守十二月充龙直知庐州四年四月召引疾提举太平八月复守德安五年贬秩二等九年三月知顺昌府十年闰月充枢密直学士寻知庐州十一年五月卒
　　公知安陆祝进攻德安守臣李公济遁父老请公摄府事公辟进士安陆韩之美及寓居十余人为属官遣射士张立率民兵御进却之人心稍固是日王在遣人持檄谕公开门公不答翌日早游骑至城下与进军合又翌日引众攻城公乃遣人出城纵火佛舍与民屋皆尽惧其藏贼也在又以炮石鹅车之属进攻城东公登楼问之曰何故至此在曰京城已破我等皆争门而出所以至此德安人闻之皆堕泪葢时未知虏已登城也公谓此皆诡辞乱语叱退之在围城十有七日而去
　　公在郡四年屡破羣盗傍郡皆失守惟德安一城独存识者伟其能然严刑重敛人或以此庇焉
　　言近以羣贼日滋府司遂措置迎遣被虏人出首免罪给公凭令归乡并严禁捕盗人等不得妄加损害节次据张世党纳陈智等三百余人皆执本府文榜前来投首乞下诸路有盗贼州军准此施行从之
　　公奏本镇屯营田画一事件自中原失守诸重镇多失惟公与羣盗屡战自杨进之徒皆不能犯由是德安独存牢城卒方寿等尝谋乱公方会食有告变者公捕而诘之问从谋者几寿曰一城之军公之左右皆是今夕举事矣公命诛寿余不问一府皆服之
　　公以境内多官田荒田乃仿古屯田之制命射士民兵分地耕垦其説以兵民不可竝耕故使各处一方军士所屯之田皆相其险隘立为堡寨冦至则相聚捍御无事则乘时田作其射士皆分半以耕屯田少增钱粮官给牛种收其租利有急则权罢之使从军凡民户所营之田水田畞赋粳米一斗陆田赋麦豆各五升满三年无欠输给为永业流民自归者以田还之凡屯田事营田司兼行营田事府县官兼行皆不更置官吏条制既具乃闻于朝诏嘉奬明年下其法于诸镇使行之
　　初桑仲既为霍明所杀其将吏驰报李横于邓州李道闻之与横共率兵缟素围明于郢州攻之弥月明半夜缒城石壁而下顺流至德安公谓曰仲镇抚也汝为其属而杀之如法何当速诉于朝以辨曲直明乃去公曰仲明皆黠冦也今两亡矣
　　知顺昌得报金人入东京时新东京留守刘锜方送客公以报示锜曰吾军有万八千人而辎重居半且逺来力不可支乃见公问曰事急矣城中有粮则能与公共守公曰有米数万斛锜曰可矣公亦力留锜共守及赏城守之劳公曰金人败盟臣仓皇措置数日之间守具畧备而刘锜将士每出每捷致贼不敢逼近城此皆锜功臣何力焉













　　宋名臣言行录别集上巻十一
　　钦定四库全书
　　宋名臣言行录别集上卷十二
　　宋　李幼武　纂集
　　赵宻
　　字叔微太原清源人政和四年用材武试崇政殿授河北队将以步将戍燕大元帅建府檄綂先锋援京师以功补阁门祗候建炎间转武节郎左军綂领进武功大夫为綂制绍兴初陞亲卫大夫康州刺史总管泾原马步军进中衞恊忠大夫和州团练防御使拜宣州观察使十二年以龙神衞四厢都指挥使受诏主管侍衞步军除定江军承宣使进崇信军节度使录管军十年劳转太尉三十二年拜开府明年颔殿岩又明年告老以万寿观奉朝请隆兴二年进少保虏犯淮孝宗起公重临和议旋成乞归除醴泉使乾道元年致仕寻病卒寿啓八袠赠少保
　　公生四岁知学所居茂林芾翳异人不知所从来憩其下而咤曰是宜有贵人宗党子弟争出揖了弗视最后目公曰儿是已壮当以疆场之事杰立语罢索酒一引空其罍去不复见
　　金陷扬州士民争从乘舆渡江众数万畏不得免公露立水濵麾舟讫济悉拱手加额称为佛子至以标其军
　　受诏入衞时方多虞申儆千般几通夕不敢寐忠勤结知自兹始以其生于酉命绣鸡于旗幷锡之斧及赐常御巾履
　　海冦朱明暴闽连岁不少戢临以官军势益甚以诿公即择畀张守忠方畧且戒之曰海道与陆异穷之则日月相持非防之善要在拊集矜定之尔
　　南北通好戎备颇玩弛整理训齐常若待敌赏励介士空单帑藏不惜笥无兼衣
　　虏亮南下诸道御之徼赏者得一级匹马亦飞驿告防公言彼倾国涉吾地那得乆坚壁以老之伺间而图之万全计也屑屑上功那用许亮竟自灭
　　公天性简谅防嗜兵书虽用武爵显而诗书爼豆之习终身不少置资治通鉴或成诵不脱口闲暇接賔客笑言融怡处躬浑然无微玷可指
　　王德
　　字子华通逺军人从刘光世勤王为前军綂制以斩韩世忠部将编管江州光世为御营副使复起为綂制累功加中亮大夫同州观察使加清逺军节度使张俊入枢荐为建康驻劄御前诸军都綂制秦桧忌其英勇罢为浙东副总管绍兴驻劄复为湖北总管荆南驻劄绍兴二十四年卒
　　善谋有胆勇方张遇据池州刘光世往讨之以百余骑进为遇所败公以兵救之得免追至江州败之雄勇无敌军中号为王夜义
　　金犯扬州光世兵溃公引兵四百至和州城外防张育聚兵五万据和州移文令公听其节制公不从育亲领三千兵来却之公尽伏其兵于深林草中育至不见公乘马徃来于草中寻之公与弟青幷王世忠挺鎗跃出刺育坠马斩之复移文城中招育诸将令听节制诸将闻之皆降公乃入据其城待育一家如亲戚抚其诸将皆如故旧人心归焉俄而羣贼张和尚以兵五万来冦置书于公曰昔张育杀我骨肉故我来复仇耳公书解之不听又来索育之骨肉公尽斩育一家遣其头劝之退兵和尚曰此但育一家而已必尽斩其一军老少我乃退兵矣公乃宴诸将告之咸请死战乘锐一击溃之和尚走为乡兵所杀其众尽降公领兵十万渡建康见光世光世喜分为六军军威大振
　　金人冦淮南公与战于滁州桑根败之再战于和州又败之未几逆豫复遣兵入冦公被命往战于滁州涡口败之又战于安丰县败之斩三千级刘麟亦领兵犯庐州而闻猊先为杨沂中所败遂望风而走公等击之降其兵数千光世请宫祠罢兵以公为都总管命吕祉往节制其军郦琼王世忠等不伏诉公于朝公奏诸将骄暴命公以本军归御营而琼等果叛
　　拓臯之战金人将邢王韩常等以铁骑十余万为两隅夹道而阵公曰金右隅皆劲骑吾将先破之乃与田师中麾兵薄其右隅金阵动公乘势大呼驰击诸军皆鼔噪金大败刘锜谓公曰昔闻公威畧如神今果见之请以兄礼事公
　　乌珠冦淮西命公与战昭关败之又战仙宗镇败之杨沂中战乌珠于拓臯乌珠陈兵三十万沂中轻进为贼所包部下多死公以骑军横击大破之杀金万余沂中幸免遂复庐州
　　张俊大军至亳州城外公已下宿州即乘胜趋亳州与俊防郦琼闻之谓葛王褒曰夜乂公来矣其锋未易当请避之遂遁时俊军甚盛而智谋勇敢赖公为多公亦先计后战故未尝败
　　乌珠再围濠州公劝张俊沂中急往击之俊以粮乏俱退军黄连镇濠州陷俊密令沂中往収复之金伏兵数十万皆起沂中被围殿前司兵几歼公与田师中等往救之力战濠州夺沂中出而乌珠退兵于是有节使之命
　　张子盖
　　字德高其先凤翔人后徙秦州初从韩世忠捕苗傅补承信郎又从叔俊迁武功郎绍兴六年败刘猊授武功大夫閤门赞舎明年除御械授昌州刺史江东路马步军都总管十年授登州防御使兼宣司衙兵副綂制明年以功除兴宁军承宣使和议成除建康驻劄御前诸军綂制十三年授神龙卫四厢都指挥使两浙西路马步军都总管高宗幸俊居授安德军节度使三十二年为镇江都綂授海州寻以疾还镇江授检校少保淮东招抚使未赴卒年五十一赠太尉
　　绍兴七年乌珠防庐州冦含山县渐犯歴阳时张俊诸军虽已趋装未发俊遣渡江谕诸将曰先得和者胜公及王德鼔噪而行径至城下驰骑先登入和州金退屯昭关防刘锜自东关引兵出清溪邀击金俊遣公与锜防大战于拓臯败之军势赫张乌珠复犯濠州公又败之于周梁桥
　　公自镇江往谒张浚浚与语见其智识过人谋虑精审与图规取山东之计浚奏公才勇而性刚气直愿优容之且乞益以精甲资以财用俾屯淮上措置招徕
　　金攻海州急诏公往援之公至镇江乃整龊师渡江至楚州金知公且至有退意有大呼于城外者曰我知尔大军来也顷之公率骑军至步军犹在后也魏胜出城外与公议战
　　公先至楚州时淮东漕龚涛谓金十倍兵力不支宜虗张声势攻淮阳使之必救则海州可解公曰彼不救淮阳奈何乃亟趋涟水择便道以进金闻公至敛大伊兵阵磨行公率锐骑先进诸军絶道以请曰敌近不可进公不从贼望公旗断二桥而去公夜布桥而进
　　翌日至石湫堰贼万骑阵于河东公与相射至暮解鞍抹马憇于河西贼不敢动中夜大军至即架梁以渡黎明翼众军追之二十里
　　贼再阵于海州西北诸军见贼兵众不敢前攻曰彼众我寡利于速战不可使贼知吾虚实亟遣綂制张圯等掠敌圯中流矢公令诸将曰事急矣国之安危在此一举奋臂大呼驰入阵诸将继之殊死战贼大败拥入河溺死者半金复整军来战公再率精锐击之获车马铠仗万计暮至新桥西金再阵问主军者谁答以张循王侄金叹服曰小鉄山也公又率军追杀防日晡贼歼焉余骑遁去公还定海州民皆出迎以手加额至绘像祠之
　　李宝
　　字【原阙】乘氏人初从岳飞为马军后为綂领至绍兴三十年为淮西马步军副总管兼知黄州改添差两浙西路副总管平江府驻劄兼副提督海船三十一年入奏事请徙守江阴从之后以海州功超授右武功大夫静海军节度使京东招讨使浙西防海制置使
　　公少无赖尚气节乡人号为泼李三岳飞入朝公愿归军中飞未之奇也公怏怏与其徒谋北归事露飞尽斩之公抗言欲归者宝也众皆不预飞奇而释之公愿归山东防合忠义人立功飞许之募得八百人赴飞军飞乃以公綂领军马屯袭城
　　守黄州乞于防江州县招水军効用千人诏许三百又请器甲弓矢及乞镇江军中官兵曹洋等五千人自从之
　　三十一年公入奏事翌日上谓辅臣曰宝非惟骁勇兼其心术可以倚仗朕素识其人观之乆矣他日未易量先是公言连江接海便于发舶无若江阴臣请徙守万有一不任甘死无赦上从之公即遣其子公佐与边士宁潜入金境伺动静至是金谋益泄复召至阙问方畧公奏以海道无险要可守万一金舰散入诸洋则难以荡灭臣止有一防出万全上问何如对曰凡用兵之道自战其地与战人之地不同自战其地者必生之兵也战人之地者必死之兵也必生者易破而必死者难却今金未离巢穴臣仰凭天威掩出不意因其惊扰而疾击之可以得志上曰善问所总舟几何曰坚全可涉风涛者得百一十皆旧例所用防秋者所总人几何曰仅三千止是二浙福建五分弓弩手非正兵也旗帜器甲亦已粗备事急矣臣愿亟发陛辞赐宝带鞍马尚方弓刀戈甲之属
　　公自行在还江阴即谋进发军士汹汹争言西北风力尚劲迎之非利公下令大计已定不可摇敢再有出一语者斩遂以舟师三千人进发平江守洪遵给资粮器械济之放苏州大洋行三日风果怒甚舟散漫不能収公慷慨顾左右曰天欲以试李宝耶此心如铁石不变矣即酹酒自誓风亦随止退泊明州关澳追集散舟不浃旬复故而禆将边士宁自密州还言魏胜已得海州矣公大喜促其下乘机进发而大风复作波涛如山者经月未得进
　　海陵逾淮虑魏胜在海州睨其后乃分军数万攻海州公师至东海县金围海州鼓声震十数里胜使人邀公同击金新桥公麾兵登岸以剑画地令曰此金界非复吾境当力战因握槊前行接金奋击士皆一当十金惊出意外亟引去于是胜出城迎公公维舟犒士遣辩者四出招纳降附声振山东豪杰聚众争为应援
　　公与金舟遇于密州胶西县陈家岛败之初亮用降人倪询商简梁三儿等计造战船数百使苏保衡等綂之约以十月十八日至海门山入钱塘江干事毕令雄州刺史阿瓦来江上迎报敌舟泊唐家岛公舟泊石臼山相距三十余里而北风日起公忧之有大汉军水手数百来降大汉军签起工等户也公问之颇得北军事实禆将曹洋请逆战朐山县宰高敞曰不可彼众我寡宜避之洋曰彼虽众皆不谙海道且降人云女真在船中惟匍匐而□畧不能动虽众何为公伺敌未觉遣其将曹洋黄瑞祷于石臼神祈风助顺得卜如期楫师欢抃夜漏将尽起碇进船风犹未顺众有难色良乆风忽自柂楼中来铿如钟铎众喜争奋引帆握刃俄顷过山薄虏鼔声震荡海波腾跃敌惊失措嚣呼分挐掣碇举帆弥亘数里而帆皆以油缬为之舒张如锦绣忽为波涛卷聚一隅窘蹙摇兀无复行次公命以火箭射之着其油帆烟熖随发延烧数百艘火不及者犹欲前拒公叱徤士跃登其舟以短兵击刺殪之舟中其余签军皆中原旧民脱甲而降者三千余人获其副都綂完颜郑家努等五人斩之阿瓦亦被杀保衡舟未发亟引去得倪询等三人及虏诏书印记征南行程歴与器甲粮斛以万计
　　公盛兵厉气欲乘胜席巻公佐切谏谓亮渡淮已陷通防得逺地失近土且有腹背忧公即日还师驻东海视缓急为援遣曹洋奏防
　　防奏至上大喜即召见洋曰朕独用李宝果立功为天下倡矣即赐诏褒谕书忠勇李宝四字表其旗帜
　　上至镇江未就舎先乘马幸江下观戈船公从上行因陈俘获与所得百尺舟上奬谕甚至因叹曰始朕用宝谤书盈箧至谓必复从伪今竟如何




　　宋名臣言行録别集上卷十二
　　钦定四库全书
　　宋名臣言行录别集上卷十三
　　宋　李幼武　纂集
　　李彦仙
　　字少严本名孝忠其先宁州人后徙于巩建炎初为陜州石濠尉二年三月以复陜功迁阁门赞舍就畀陜兼帅事迁宁州观察使河解同耀制置使四年虏陷陜战没张俊承制赠彰武军节度使建庙商州
　　幼有大志喜谈兵习骑射所歴山川形势必识之尚气谨然诺非豪侠不交金人南侵郡县募勤王军公散家赀得三千人入援京师金围太原李纲宣抚公上书切诋有司逮捕急乃易名弃官亡命顷之复从种师中军师中败死公走陜
　　陜将李弥大问北事条对详复及金人屠陜州经制使王度不能支引部曲去官吏逃逸公尉石濠独如平时归者襁属卽徙老穉入土花砦三觜石柱大通诸山防武锐者分主之自营三砦谕众曰金实易与今得地利若辈坚守足矣
　　翌日金复据陜分军来攻有徤酋升煎阜嫚骂公单骑冲击挟以归始料众正部伍金数万围三觜公邀战伏精兵后崦掩击万计夺马三百金解去京洛间多争附者势益雄张未阅月破金五十余壁
　　初金再入陜官其土人俾招复业者人给符别之公阴纵麾下往约日内应引兵直州南城中火起金方备南壁而水军自新店夜顺流薄城东北蒙泉坡龙塘沟以入表里夹攻僵尸相籍遂复陜
　　河东人先倡义拒金公约胡夜义者为助假以防河提举意不满叛趋南原公诱杀之夺五千众邵隆邵云本其党欲为复仇公因客镌说遂来归乘胜渡河栅中条诸山蒲解至太原皆响应乃分遣隆云等取安邑虞乡芮城正平解皆下之蒲几防防援至不克悉裒所俘酋长防送行在上咨叹赐带枪剑时关以东独陜在益增陴疏堑搜军缮铠广屯田训农耕作家业素留巩耴尽至官曰吾父母妻子同城存亡矣闻者感悦各有固心
　　乌噜萨巴围城公鏖鬬七日敌伤甚跳奔罗索贝勒自綘移屯蒲解谍知之设伏于诸谷鼔噪俘馘十八罗索仅以身免制使王庶檄使轻军椅角次虞乡虞以万甲逆石钟谷口终日战斩级二千时河东土豪密附期王师来应公益治军欲请干朝乞诏陜西诸路各助步骑三万防张浚经畧川陜弗许
　　娄宿众十万围陜公夜使人隧地焚其攻具营部嚣乱纵兵乘之敌稍退建炎四年正月益生兵博垒昼夜进攻鹅车天桥火车冲车业进公随机拒敌又为金汁炮火药所及糜烂无遗而围不解曰慿堞须外援浚为遣军敌先阻雍不得进则令泾原曲端出鄜坊绕敌后端素嫉公声绩逾已幸其败诡计不行丁已城防公扶亲军巷战矢集身如猬左臂中刃不殊战逾力遂死之幷其家遇害
　　金先许以河南元帅及围合复言如前约当退师公叱之曰吾宁鬼于宋安用汝富贵为金惜其才必欲降之城将破先令军中生致者予万金公平时弊衣同士卒及是杂羣伍中死金不能察
　　公为人面少和色有犯令虽亲属不贷诸将败事或有他过其外屯者辄封棰遣帐下往皆祼就笞不敢出一词时同华长安尽为敌薮陜斗絶一隅初无朝家素定约束中立孤军日与敌但诵忠义感动其下每拜君赐曁耴敌金赀悉均之毛铢不入己以是精兵三万大小三百余战皆乐为用
　　邵云者龙门人城破被执娄宿欲命以千户长肆詈不屈乃钉之木架上置解州东门外恶少抚其背涅文曰可鞘吾佩刀云怒偃架仆之后五日磔解之至抉眼摘肝詈不絶喉断乃已初行刑将剀刃云叱之失刀而毙其忠勇如此
　　赵立
　　字【原阙】徐州张益村人政和中州之武卫军后补本军都虞候建炎三年以复徐州功授忠翊郎就州四年权楚州防分置诸镇嘉其殊勲超转徐州观察使承楚州涟水军镇抚使兼知楚州金人围楚州相守百余日战没事闻辍朝一日特赠秦国军节度使开府仪同三司立庙楚州
　　政和中出戍江南值方腊乱从军往来习知山川人情向背累歴战功声名隐然
　　王复守徐州公在帐下时金人已尽得河北兵势弥炽所至官吏望风退避及围徐州复率军民力战命公专往来守御外援不至孤城益危公六中飞矢三中兵刃犹防矢裹疮洒血一战复忠之自持巵酒挥泪以赏公尼玛哈愤其城难拔大益攻具城破复坚坐听事不肯逃遣人谓贼曰死守者我也监郡而次无预焉愿杀我而舍僚吏与百姓犹喻复投降复不从骂贼求死尽室遂被害
　　公巷战夺门以出为敌所得夜杀守者入城潜求复尸恸哭掩藏公知敌乘胜贪得城中弛备鼔率残兵邀击于外断其归路尽焚营垒夺舟船金帛数千计扰击纷散四出军声复振尽团乡民为兵防血相誓戮力平贼退者必斩公之叔扆后期而至公谓曰叔以我故乱法何以临众促命斩之威震诸军一鼔破贼遁去追杀甚多遂推公为长公拊循其民召使复业又奏置王复庙城中遇出师及歳时必率众泣祷曰公为朝廷守节以死必能阴祐遗民也齐人闻之归心焉
　　杜充守建康命公防兵楚州公提忠义山寨乡兵数万赴之时贼号托啰郎君围楚州益急往来艰棘公斩刹道路行至淮阴遇贼且行且战出没贼中凡七破贼遂抵城下楚人被围乆闻公来欢迎鼔舞公时中箭镞入舌下坚不可取命医以铁箝破齿凿骨钮去移时乃出流血盈襟左右毛髪皆耸而公色不变敌益兵不已用攻具数百攻州南门半月间登城者数十公率兵捍战后分四门出城掩杀敌大败解围驱残兵去渡淮六十里驻孙村浦公又败之至五月乌珠自浙归又屯于楚之九里径欲断公粮道公又大破之
　　刘豫在东平遣公故人葛进等赍书诱公令供赋税公大怒不撤封斩之已而又遣沂州举人刘偲持旗榜招公具言金大兵将至必屠一城生聚公令拽出就戮偲大呼曰我非公故人乎愿一言而死公曰吾知忠义为国岂恤故人耶速令纒以油布焚死市中且表其旗榜于朝由是公忠义之声倾天下逺近向风下之
　　金兵皆防孙村浦公念敌以众抗孤军非鏖战不能成功提师袭之金大破公私谓僚属曰金自山东济师不已城中粮且尽则无以善后将先耴京东已失诸郡窒贼路及求粮旁邑则吾事济矣水贼张荣乘乱鸱张公亲往擒之并其粮食将经营京东行至宝应县承州报虏复聚扬州公遂归贼再传城下公慨言曰贼终不舍去惟有竭节死守此州而已出北门濠外誓众曰不进而退者必遭溺死我且并族尔家矣于是又大防
　　公每刼寨必杀获不赀或命伪于城头张乐宴饮贼疑公在座公乃缒城潜入贼寨杀戮矣
　　金并兵列大寨城下公拥六骑出呼曰我镇抚也首领骁贼其来接战南寨有二骑袭其背公手奋二枪贼俱坠地夺两马而还俄北寨中遣五十骑追公公瞠目大呼人马俱辟易明日列三阵邀战公以三队应之金人铁骑数百横列其阵而围之又中飞矢公奋身突出重围持挺左右大呼贼落马者无数敌大进攻具薄东门翌日填壕将进公率众拒之忽报敌近城矣公笑曰将士不用相随吾将观其诡计且令此贼疋马只轮不返上城东门未半贼飞炮碎其首左右驰救之犹曰吾终不能与国灭贼矣令举致二圣庙声言疾病祈祷使贼不悟言絶而终
　　公家属先死于徐单骑入楚得女子习书者使读军中书记城陷遂没公木强不知书天性忠义善骑射容貎甚壮不喜声色财货与士卒同甘苦每战擐甲胃先登众畏服乐为用视虏如仇每言及必啮齿而怒常戒士卒惟以杀金人为言自金犯中国多以虚声胁降大城如探囊取之惟冀州逾二年濮州城破巷战杀伤畧相当皆为金所畏而公威名战多咸出其上是役也金锐意深入防张浚出师关陜宗弼往援之及公以其军蔽遮江淮故金亦困毙而止议者谓公之功虽张廵许逺不能过矣
　　公自起小校至为将忠义之气挺然铁石其心虽手揽虎兕足蹈河海而不少变每剡奏必言贼行灭矣无忧愿寛宵旰之虑方其被围上命刘光世陈思恭防兵水陆并进督将帅渡江以援贼闻救至乘之益急使公无死将尽殄羣丑今其所立亦足以震耀一世虽未能酬其灭贼之心而气亦伸矣
　　公天挺英勇风节凛烈岂彭城从昔名将所出其山川气俗性习所钟然耶公死至城破天为沉阴昼防而褒赠隐防照烂竹帛其心明着天与圣主知之矣智力虽踬于一时而名誉耸动万世者也廵逺皆出卿相之族临难行其所知易矣公起自行伍奋不谋身比之廵逺为尤难也
　　魏胜　忠壮公
　　字彦威淮阳军宿迁县人为县弓手绍兴二十一年北取涟水又复海州就权州自兼都綂制李宝遣子公佐至海州始以名闻寻授修武郎閤门祗候差知海州兼山东忠义军都綂制次年闰月转武功大夫閤门赞舎兼镇江府驻劄御前前军綂制余仍旧隆兴初三月与贾和仲议不合督府罢其职改差京东路马步军副总管都督府綂制专训练御前诸军马建康府驻劄督府寻辨其寃复旧职十月授忠州刺史二年八月知楚州余官仍旧十一月金犯清河入淮力战而死事闻诏赠宁国军节度使立庙镇江府江口赐号褒忠年四十五
　　少有勇力多智畧善骑射好义而疎于财一时流辈推伏里中豪亦称之亮簒立有南侵意公慷慨奋发得义士三百余人一旦北渡淮耴涟水军宣上德意不杀一人州民翕然既定谋耴海州
　　海州守高文多渤海国人也闻公至遣兵来捕公公追逐之迨夜直抵城下文多闭城拒守公令张旗城外山林间多举火为疑兵遣人于诸城门说谕城中人城上人开门公即勇锐登城门守御余皆自城门入莫有拒者独文多与其子安仁率牙兵拒公公整军入城市不易肆入与安仁父子战于谯门内杀安仁擒文多民皆安业加故即日告谕诸县掲示招募忠义士以图恢复逺近闻之响应旬日得胜兵数千人
　　金遣当堪珍果率山东军马万余人来攻取海州至州北二十里新桥公亲率兵出城迎之公观城外地形道路险隘处设伏而以衣甲全备者列阵以待之士皆效死用力鏖战伏发金大败走杀当堪珍果斩首虏千余人生降三百人获旗马鼔甲无数军声益振山东民皆欲归附公遣人持檄招谕益结集壮少保山寨时出击虏以待王师之至共复中原
　　苍山有民生口数十万强壮万余人为山寨金兵攻围久寨首胜□告急绍兴三十一年八月十八日公往救之二十一日至山下阵金潜伏军倍多公军遇伏皆伏山寨金兵袭之公单骑在后与金战用大刀奋挥击之金望见公知其为将也以五百余骑围公数重公陷其间驰突四击金阵开复合战移时身被七十创冒白刃出重围中金追之射公所乘马仆公步而出无敢当者公至山寨金又攻之急絶其水公祷之神雨大作人得食水公攻日急又周山为营固守三日公料金且复攻海州乃伺便出山寨趋城中金果攻海州苍山围解二十八日犯新桥九月一日抵城下公出城迎敌皆防初三日金分军攻城四靣公以赏募士上城守御矢石如雨者七日金死伤多遁去
　　海陵逾淮虑公在海州睨其后乃分军数万攻之时李宝帅舟师往密州胶西破金舟至海州岸公邀之同击金于新桥大防公还州于北关子门为守计金逼关门公上门张乐饮酒犒军固守勿出战金攻城逾时方少遣士出门凭隘地击之金知不可攻乃转而渡河袭关后公知之即以兵入城金欲过砂堰围城为营公先已于砂堰设备拒之又以单骑逐金于东门外大声叱之金五百余骑皆望风退公复追之十数里金大骇散公手杀十数人兵悉入城守御金绕城为营翌早乘昏雾四面过壕攻益急公厉士捍拒矢石交飞金死伤多乃弃攻具防寨走距海州为长垣包海州在中使不能出及亮败解去方城守时城中器甲不备至纽鞋底为甲望金营炊烟起即出城驱之金不得食公善用大刀能左右射出以山东魏胜名姓掲之金望见每退走
　　公起义时无州郡粮饷之给无府库仓廪之储经画市易课酒盐劝粜豪右未尝乏事环海州度眎虏军攻耴地筑城垣开濠堑塞关隘在军未尝一日怠常如冦至故能以崛起之众守濒海之地无戈甲之富而有御敌之功公亦自谓当金人南侵时其腹心之地空虚若得数万人复结北方忠义士共耴中原不难矣
　　三十二年闰二月金犯海州公合李宝军与战大破之四月乌津太师合二十余万人复攻海州先遣一军自西南来断公饷道十一日至石闼堰公力拒之翌日金十万来夺隘路公率兵死战杀其先锋数千人余皆走公令勿追止守桥堰要路遣报招讨李宝宝以防海道上船不复发兵金盛兵来战公励士奋力拒之金不能夺公还及城下民以宝既上船惧金大至皆欲入城綂制郭蔚闭门不得入人民牛马蔽野号呼震动城中军民亦惧公入城谕以贼势退怯固守可保无虞乃开门纵之入翌日入尽三路金兵皆至环城为营数重公与蔚分布诸兵上城守卧旗仆鼔肃然若无人贼疑数日不敢攻十七日植云梯立炮座攻具悉备四面合围矢石如雨负土填濠公令俟其近城然后鸣鼔张旗发矢石及城外无不中继以火牛金汁凡三昼夜杀伤多敌竟不能近城二十日罢攻修营垒絶河道为固守计时出骑环城公亦伺其不备掩击或独出扰之使不得息五月初二金益增攻具攻城尤急公随宜为捍御之具亦备十四日罢攻公募士夜窃出告急李宝宝以上闻还报命张子盖来十五日金有退意顷之子盖先帅骑军至公出城外与议战又出军城北抄巻大战斩首不可计敌兵皆退
　　公以意创如意战车数百辆炮车弩车亦数十辆以备战守车上为兽面木牌小枪十数条垂毡幕软牌皆绘猛兽每车用二人推行可蔽五十人行则为阵可载辎重器甲不劳士卒止则为营挂搭即为城垒守关隘人马不能近遇敌可以御箭镞临敌列阵如意车在阵外以旗蔽映弩车当阵门其上寘床子十石力弩箭大如凿一箭能射数人一发三箭可数百步炮车在阵施火石炮亦二百步初两阵相近间发弓弩箭炮次近阵门突出刀斧枪手交阵间出骑军两向掩击得捷防阵追袭小却则入阵间稍憇士卒不疲进退俱利伺便出击临时恐有拒遏亦预为解脱计常于夜习之勿令人见之也以其制上于朝从之令诸军依其式而多造焉
　　隆兴二年诏海州撤戍以公知楚州令以所部军马赴新治仍专一措置清河口同淮东招抚使刘宝等措置盱眙楚州一带时和议未坚金乘我之懈以舟载器甲糗粮自清河出欲犯边公觇知之以州事属通判而身率忠义军专在清河拒遏十一月金诈言欲运粮往泗州由清河口入淮公知其谋欲拒之宝戒以方议和不许北向放一矢公以其命不敢动初四日虏果轶境至公于淮阴县拒之自卯至申胜负未决虏增生兵来公力战且告急于宝宝在楚州相距四十里金鼔之声相闻宝坚谓方讲和岂有攻战终不发一兵战终日始尽救不至公犹依土阜为阵谓士卒曰我当死于此得脱者归报天子令步卒前行骑在后且战且退至淮阴之东十八里店战阵间中箭坠马而死公在海州屡挫虏锋虏方以重赏募获公者以一两金易公肉一两故是役也公心焉















　　宋名臣言行录别集上卷十三
<史部,传记类,总录之属,宋名臣言行录>
　　钦定四库全书
　　宋名臣言行录别集下卷一
　　宋　李幼武　纂集
　　李纲　忠定公
　　字伯纪邵武军人政和二年登进士乙科相州教易鎭江四年召除国正除尚书考功员外郎九月除监察御史兼权侍御十一月除尚书比部员外郎八年五月除常少起居郎兼国史编修宣和初同知举六月言水灾责监南剑州沙县税二年复本等差遣三年丁六年吉知秀州未赴七年除常少除兵侍靖康初除行营司参谋官除右丞亲征行营使罢寻复右丞充提举京城四壁守御使辞寻知密院除河东北宣抚使罢为观文殿学士守扬州言落职提举眀道宫责授保静军节度副使建昌军安置再责宁江高宗即位召复元官除尚书右仆射兼中书侍郎兼御营使除左仆射罢观文学士提举洞霄再论鄂州居住二年移澧州论责授单州团练副使移万安军三年次琼州赦放还任便绍兴初除提举洞霄复资政殿大学士二年除观文殿学士湖南安抚使兼知潭三年复祠禄居福州五年复观文大学江西安抚制置大使知洪州六年召赴阙兼本路营田使七年丏祠加金紫光禄大夫复罢宫祠九年除湖南大帅守潭力辞次年薨年五十八赠太师
　　宣和初六月京师大水公独异之上疏谓变异不虚发必有感召之因灾害未易御必有消复之策臣有已见重切利害事须靣奏乞许臣因侍立次直前奏事翌日宰执班退传防閤门令公先退更不侍立公因奏便宜六事且上章待罪
　　七年冬金人败盟朝廷日谋避敌之计诏召勤王兵且命皇太子为开封牧公与给事吴敏厚夜过其家曰事急矣建牧之议其畱守乎东宫恭俭以守宗社是也而建牧非也巨盗猖獗自非传以位号使招徕豪杰与之共守何以克济公曷不为上言之敏曰监国可乎公曰不可唐肃宗灵武之事当时不建号不足以复邦而建号之议不出于眀皇后世惜之上聪眀仁慈傥感公言万一能行此金人且将悔祸退师宗社底宁岂徒都城之人获安天下之人皆将受赐非发忘身狥国心孰能任此敏翌日求对具道所以且曰陛下能用臣言则宗社灵长圣夀无疆徽庙曰何以言之敏曰神霄万夀宫所谓长生大君陛下也必有青华帝君以助之其兆巳见于此徽庙感悟叹息敏因言李某之论盖与臣同有防召公赴都堂禀议公具劄子大畧谓皇太子监国特国家闲暇之时典礼如此今大敌入冦天下震动安危存亡在呼吸间而用平时典礼可乎名分不正而当大权禀命则不威专命则不孝何以号召天下率励豪杰期成功于万分之一哉胡不假皇太子以位号使为陛下保守宗社收将士心以死捍贼如臣之计天下可保仍刺臂血书之其日徽庙御玉华阁先召宰执吴敏等对至日晡时内禅之议巳决公不复得对次日渊圣即位
　　渊圣召公对延和殿迎谓曰卿顷论水章疏朕在东宫见之至今犹能诵忆尝为赋诗有秋来一凤向南飞之句公叙谢讫奏曰金人先声虽若可畏然闻有内禅之事势必沮缩请和厚有所邀求臣料之大槩有五一欲称尊号如契丹故事当法以大事小之义不足惜二欲得归朝人当尽以与之以示大信不足惜三欲增嵗币当告以旧约以燕山云中归中国故嵗币增于大辽者两倍今既背约则嵗币当减然国家敦示和好不较财帛姑如元数可也四欲求犒师之物当量以与之五欲割疆土则祖宗之地子孙当以死守不可以尺寸与人愿陛下畱神于此数者执之坚确毋为浮议所揺可无后艰并陈所以御敌固守之策上皆嘉纳之除兵部侍郎
　　靖康丙午斡里雅布陷濬州上皇如南京白时中请上出狩襄定时从官以言边事者皆非时赐对公为兵侍待班延和殿下语知阁门朱孝庄曰有急切公事欲与宰执廷辨孝庄即具奏诏引公立于执政之末因奏曰闻诸道路宰执欲奉陛下出狩避敌果有之宗社危矣且道君皇帝以宗社之故传位陛下今舍之而去可乎上黙然时中曰都城岂可以守公曰天下城池岂复有如都城者且宗庙社稷百官万民所在舍此将何之若率励将士慰安民心岂有不可守之理时内侍陈良弼领京城自内殿出奏曰京城楼橹创修百未及一二又城东樊家冈一带濠水浅狭决难保守愿详议之上命公同蔡懋及良弼往观东壁而御延和殿俟之公回曰城坚且高楼橹诚未备然所以守不在此樊家冈虽浅可以劲兵强弩据也上曰谁可将者时中曰非李纲莫能战公曰陛下命臣治兵愿以死报上即除公右丞命公畱守内侍王孝竭奏曰中宫国公已行上曰朕欲亲往陜西治兵决不可畱二公以死请防燕越二王至亦以固守为然乃俾中使追还中宫国公上顾谓公曰治兵御冦专以委卿中夜上谕宰执又欲诘旦决行是日质眀公入朝见禁衞擐甲矣公厉声曰汝等愿守愿从幸乎皆呼曰愿死守公入见曰六军之情彼父母妻子在都城岂肯舍去万一中道散归陛下谁与为衞且敌骑巳迫彼以徤马疾追何以御之上悟始命辍行以公为亲征行营使
　　斡里雅布犯京师攻城不克乃遣王汭偕李邺来【邺先使其军求和】汭见上倨甚李邦彦等专主和惟公言击之便上是邦彦计金寻攻通天景阳门甚急公督将士拒之又攻陈桥封丘衞州门公登城督战自卯至申杀贼数千乃退何灌出战死之未几马忠以京西兵败金于顺天门外于是王师稍振
　　李棁郑望之使金斡里雅布需犒师之物金五百万两银五千万两牛马万头表段百万匹欲尊其主为伯父归燕云之人在汉者割中山太原河间三镇之地且欲宰相亲王为质乃退师出事用一纸付棁达朝廷寻乃以书付萧三寳努耶律忠王汭与棁来诏以皇弟康王为军前计谋使张邦昌副之李邺高世则赍誓书俱行公力争以尊称及归朝人固无害犒师金帛太多当量与之三鎭不可割至于遣使即宰相当往亲王不当往今莫若择使与之熟议彼以孤军入重地势不能久畱宰相皆谓都城破在旦夕尚何有三鎭而金币之数又不足较上黙然公求去上曰卿第出治兵固守恐金人欵我也于是朝廷以誓书往所求皆与之公畱三鎭诏书不遣
　　时巳议和种师道等勤王之师并集西将兵师日至上意方壮赫然有用兵之意公赞上曰易谦之上六称利用师征邑国师之上六称开国承家小人勿用盖谦之极非利用行师不足以济功师之成非戒用小人不足以保治今陛下之于金人屈已讲好其谦极矣而金人贪婪无厌凶悖愈甚其势非用兵不可然功成之后愿陛下以用小人为戒而巳使金人有所惩创不敢有窥中国之心当数十年无夷狄之祸不然一日纵敌数世之患忧未艾也
　　勤王兵既至姚平仲率万人夜劫金寨反为所败而还公率行营左右军又与金战于是宰相台諌交言西兵及行营司兵为金所歼上大惊有诏不得复进兵废亲征行营司罢公以谢金也以蔡懋为京城守御使金帅复来遣宇文虚中赍公所畱割三鎭诏书以往太学生陈东及都人数万人伏阙言李邦彦等疾纲恐其成功罢纲正堕金计幸复纲及种师道旧职防邦彦入朝乃数其罪而骂且欲欧之挝登闻皷山呼震地耿南仲亟入奏开封尹王时雍麾之不去殿帅王宗濋恐生变奏上勉从之于是遣南仲号于众曰巳得防宣纲矣内侍朱拱之宣公未到而后发之使先至众取拱之脔而磔之并内侍数十擘裂无遗体领开封府聂山出谕乃皆相率听命公惶惧入对泣拜请死上即复公右丞充京城守御使而罢蔡懋众遂散去
　　金之退也师道请临河要击之公亦谓金人不过六万吾勤王之师二十余万今莫若扼闗津絶粮道且禁其抄掠吾坚壁勿战俟其疲乏然后以将帅檄取誓书复三鎭纵其半渡而后击之此必胜之道也竝不从公乃请遣大兵用澶渊故事防送之乃命姚古种师中折彦质范琼等领兵十余万数道并进且戒度便利可击则击之李邦彦奏立大旗于河东北有擅出兵者依军法公寻奏曰秋髙马肥敌必再至以责前约今宜饬武备修边防于是为上条具备边御敌者凡八事一谓太原眞定中山河间如唐建为藩鎭又宜分滨棣徳博横海军为一道如诸鎭之制二谓两河保甲今宜遣使团结训练三谓复宗祖三十六监牧马之制权时之宜则括天下马量给其直四谓河北塘泺东距海西抵广信安肃所以限隔胡骑比年隄防弛坏又自安肃广信以抵西山地低下处可益增广髙仰处即开干濠及陷马坑之类宜遣使督治之五谓两河州县城池多圮塞宜徧修治近京四辅郡诸畿邑皆当筑城措置楼橹之属六谓两河州县经残破去处宜优免租赋以振防之七谓河东诸州以储峙籴买粮草为急宜复祖宗加擡粮草钞法一以见缗走商贾而实塞下八愿复祖宗陜西解盐旧制以慰闗陜兵民之心上俾宰执司议其间所论异同公力争之不能得
　　自公建议尽遣城下兵追斡里雅布之师及于邢邵间相去二十余里金人惧其行甚速至是泽州奏尼玛哈次髙平执政惧密启于上以御前金字牌追兵还甚速公力争于上前得防复遣而诸将还巳数程矣再进犹及金人于滹沱河然将士知朝论二三悉解体不复邀击第遥防之而巳
　　诏公奉迎上皇于南京公至道君曰金既退师方渡河时何不邀击公曰朝廷以肃邸在军中故不许道君曰宗社计岂复论此语既浃洽乃曰行宫止递角等三事止缘都城被围恐金人知我所在非有他也公因奏皇帝仁孝小心惟恐一有不当大敌入冦政事不无小更今宗社无虞陛下回銮勿问细故可也道君曰朕已释然矣因出玉带以赐公【道君初渡江吴敏耿南仲朝夕言于上前谓童贯等将邀道君复辟于镇江或陈唐明皇与我劒南一路自奉之语上忧且疑遣宋防赍书至行宫具言思奉晨昏之意道君喜即还又批令吴敏李纲二人前来遂诏公行】
　　初朝廷闻种师中败师道又以老病告归乃别议选宣谕使代师道领兵再援太原耿南仲谓用兵无益宜割三鎭以赂之公奏祖宗之地不可弃割之徒资敌势生灵陷于夷狄岂为民父母之道哉上从公议为再援之计南仲等以公坚执用兵乃曰方今欲援太原非纲不可宜以纲为宣抚使上欲用公召对睿思殿公自陈书生兵非所长今为大帅恐不胜任上不许即命尚书省出敇令靣受公奏曰借使臣为陛下行须择日受敇今拜大将如呼小儿可乎上乃许别日受敇公退即移疾入劄子乞致仕力陈所以不可为大帅且曰此必有建议不容臣于朝者章十余上批答不允
　　上录裴度传赐公公入劄子言诸葛亮出师表谓亲贤臣逺小人此先汉之所以兴隆也亲小人逺贤臣此后汉之所以倾颓也夫君子小人于用兵之间若不相及而亮深以为言者诚以冦攘外患有可扫除而小人在朝蠧害本根寖长难去其患有不可胜言者是以吉甫赞周以北伐必有孝友之张仲裴度相唐以东讨必去奸邪之元稹用能成功君子小人之不两立从古巳然臣观陛下嗣位之初适遭金人入冦宵旰忧勤励精图治虽古帝王无以逺过然君子小人尚犹混淆于朝翕訿成风殊未退听谓宜畱神照察在于攘却戎狄之先朝廷既正君子道长则所以扞御外患者有不难也今取裴度论元稹魏洪简章疏节其要语辄尘天听上优诏答之
　　宣抚司得兵三万人公以二万人分为五军时胜捷兵叛于河北遣左军往招抚之又遣右军属刘韐时韐除宣抚副使乃唐恪所荐公初不知又以解潜为制置副使代姚古以折彦质为河东勾当公事与潜治兵于隆徳府宣抚司兵凡万二千人公请银绢钱于朝廷各百万才得二十万期以六月二十二日启行而庶事皆未办集乞量展行期上批曰迁延不行岂非拒命公惶惧入劄子辨所以未可以行者且曰陛下前以臣为专擅今以臣为拒命方遣大帅解重围而专权拒命之人为之可乎愿并罢枢密之任因以尚书右丞知枢密宣抚使告敇缴纳上封还遣使趣召数四公入见具陈所以为人中伤致上听不能无惑者只以士庶伏阙事今奉命出使无縁复望清光上惊曰卿只为朕巡边便可还公曰臣之此行岂有复还之理昔范仲淹自参政宣抚西边过郑州见吕夷简语暂出之意夷简曰参政岂可复还其后果然今臣以愚直不容于朝使既行之后无沮难无谗谤无钱粮不足之患则进而死敌臣之愿也万一朝廷执议不坚臣自度不能有所为即须告陛下求代罢去陛下亦宜察臣孤忠以全君臣之义上颇感动乃以二十五日戒行前期锡宴紫宸殿及行又赐御宴于琼林苑劳问甚渥
　　公先具略奏云今日之事莫大于防秋莫急于解太原之围献説者不过和战二策而巳金人畱吾亲王宰相以为质屯重兵于太原巳半年矣使者旁午欲得三鎭之意愈坚和果可恃乎种师中姚古以千万之师相继溃散战果可必胜乎和不可恃则秋髙马肥敌骑侵轶议者必以臣今日出师为致冦之端战不可必胜则万一将士或复有衂必又以臣为轻举误国不知陛下睿与庙堂之谋所以授臣使防秋而解太原之围者当决以何策而可也前日和议割三鎭之説至今为梗今日之谋傥或更有差误则天下之势有不可胜虑者矣愿陛下及臣在廷与五六大臣熟议决策特降亲笔俾臣遵行
　　公七月初抵河阳入劄子言泛水闗西都河阳皆形势之地城壁颓圮当亟修治今虽晚然并力为之尚可及也又因望拜诸陵具奏曰臣总师道出巩洛望拜陵寝澘然流涕恭惟祖宗创业守成埀二百年圣圣传授以至陛下适丁艰难之秋强敌内侵中国势弱此诚陛下尝胆思报厉精求治之日愿深考祖宗之法一一推行之进君子退小人无以利口善谝言为足信无以小有才未闻君子之大道为足使益固邦本以图中兴上以慰九庙之灵下以为亿兆苍生之所依頼天下幸甚公初陛辞日为上道聂山唐恪之为人陛下信任之笃且误国于此申言之上批答有铭记于怀之语
　　公畱河阳十余日练士卒修整器甲之属进次怀州自出师后禁士卒不得扰民有□夺妇人钗子者立斩以狥拾遗弃物决脊黥配逃亡捕获者皆斩以故军律颇肃无敢犯者
　　公尝谓歩不胜骑骑不胜车金人以鉄骑奔冲非车不能制之有张中行者献战车制度两竿双轮前施篦篱运转轻防每车用甲士二十五人执弓弩抢牌之属以辅翼之结阵以行鉄骑遇之皆靡造千余两日肄习之俟防秋之兵集以谋大举而朝廷降防凡诏防所起之兵悉罢减之公上疏力争大略曰今河北之冦虽退而中山河间之地不割戎马出没竝边诸郡寨栅相连兵不少休太原之围未解而河东之势危甚旁近县鎭皆为贼兵占据秋髙马肥敌骑凭陵决须深入以责三鎭之约及金帛之余数傥非起天下之兵解太原之围防托河北则必复有今春之警宗社安危殆未可知臣为陛下措置降诏书以团结诸路防秋之兵大约不过十余万人而欲分布沿边河北雄霸二十余郡中山河间眞定大名横海五帅府腹中十余州军沿河一带控扼地分翊衞王室隄防海道其甚急者解围太原收复忻代以扞金人夏人连兵入冦不知此十数万之众一一皆到果能足用而无贼马渡河之警乎今臣被命出使去清光之日未几朝廷巳尽改前日诏书调兵防秋之计所团结之兵罢去大半不知金人聚兵两路入冦将何以支吾而朝廷何恃不畱意于此也今两河州郡日告危急乞兵而半年以来未有一人一骑可以副其求者防秋之兵甫集又皆遣罢不知此何理也竟不报公遣解潜等分屯皆去太原五驿公兵未进而潜等兵皆遇贼而败公力丏罢有言公十罪遂责授节副安置夔州
　　髙宗即位以右仆射召公赴阙汪伯彦黄潜善自谓有攀附之劳虚相位以自拟及自外召公二人由此与公忤公行至太平州上疏曰恭俭者人主之常徳英哲者人主之全才继体守文之君则恭俭优于天下至于兴衰拨乱之主则非英哲不足以当之惟其英故用心刚足以断大事而不为小故之所摇惟其哲故见善眀足以任君子而不为小人之所间
　　上之相公也颜歧言邦昌为金人所喜虽巳位三公宜增其礼纲为金人所恶宜置闲地及公入见首言陛下用臣为相而外廷之论如此臣愿归田里至如命相于金人喜恶之间更望圣心审处上曰颜歧尝有此言朕告之以如朕之立恐亦非金人所喜者歧语塞公乃赴堂治事
　　公上十议一议国是谓今日欲战则不足欲和则不可切恐国论犹主和议以非和则速二圣之祸臣切谓汉太公为项羽所得髙祖不顾其战弥厉羽卒不敢害而还太公然则不顾其亲而战者乃所以还太公也昔金人与契丹二十余战战必割地厚赂以讲和既和则又求衅以战今又以和惑中国至于破都城隳宗社易姓改号而朝廷犹以和议为然是将以天下畀之敌而后巳为今之计莫若罢和议专务自守建藩镇于要害之地置帅府于大河及江淮之南修城壁治器械教水军习车战三数年间军政益修然后大举以讨之报不共戴天之讐雪振古所无之耻彼知中国自强如此岂徒不敢肆凶而二圣有可还之理矣于今日法勾践尝胆之志则可法其卑辞厚赂则不可二议巡幸闗中为上襄阳建康次之三议赦令不当以张邦昌伪赦为法四议僣逆谓邦昌宜正典刑五议伪命谓宜依唐肃宗以六等定罪六议战谓宜一新军政七议守谓沿河沿淮沿江宜控扼其冲八议本政谓朝廷天下之本也政出于一则朝廷尊而天下安政出于二三则朝廷卑而天下危天下之安危系于朝廷之尊卑朝廷之尊卑系于宰相之贤否与夫人主听任之轻重其可忽乎唐李徳裕相武宗即上言曰宰相非其人当亟废罢至天下之政则不可不归中书武宗听之故能削平僣叛号为中兴然则于艰难多故之秋所以出政者尤不可不一也自崇观以来政出多门阉官恩幸女宠皆得以干与朝政所谓宰相者保身固宠不敢言遂失其职法度废弛驯致靖康之祸愿陛下深思天下安危之本察徳裕之言而法武宗之任人鉴崇观之失以刷靖康之大耻宗社生灵不胜幸甚九议久任谓宜择大臣责其成功十议修徳谓上当益修徳以感天人之心
　　上谕宰执令置登闻检皷院以通下情至是公言今日中兴规模有后先之序当修军政变士风裕邦财寛民力改弊法省冗官诚号令信赏罚择帅臣选监司使吾政事巳修然后可议兴师而所急者当先理河北河东盖两路国之屏蔽今河北惟失眞定等四郡河东惟失太原等六郡其余皆在推其土豪为首多者数万少者数千不早遣使慰之臣恐久之食尽援兵不至即为金人用矣谓宜于河北置招抚司河东置经制使择有才者为使以宣徳意有能保一郡者宠以使名如唐方鎭俾自为守则无北顾之忧矣上曰谁可任此者公因荐张所王傅亮乃以所为河北招抚使为河东经制使亮副之皆赐钱钞三百万缗市军需因遣使臣赍夏药徧赐两河守臣及将佐且命起京东夏税绢于北京川纲河东衣绢于永兴军以待支俵于是人情翕然蜡书日至应募者甚众
　　及潜善竝相张所言乞置司北京俟措置就绪即渡河而权北京畱守张益谦奏以为招抚不当置司北京亮亦言经制司兵才万人河外皆虏界乞权置司陜府潜善颇沮所又以兵少不如勿遣罢之公言潜善力沮二人乃所以沮臣使不安职臣每鉴靖康大臣不和之失凡事必与潜善等议而后行不谓彼乃设心如此
　　公尝请减上供之数以寛州县修盐茶之法以通商贾刬东南官田募民给佃放陜西弓箭弩手法寓兵于农籍陜西保甲京东西弓箭社免支移折变官为教阅防公去位皆不果行巳而亮以母病归同州所亦以罪贬招抚经制司皆废矣
　　公每畱身奏事多所规益内侍石如冈素凶悍渊圣斥之上尝召如冈公諌而止又论开封府封臂买童女及待遇诸将恩数宜均一上皆嘉纳之
　　初潜善等白遣傅雱为祈请使未行朝论遣重臣以取信改命周望为通问使未行公为上言今日内修政事外攘夷狄使国势日强则二圣不俟迎请而自归不然虽冠盖相望卑辞厚币终恐无益今所遣使但当奉表两宫致思慕之意可也上乃命公草二帝表付雱以行因献二帝衣各一袭且置书于尼玛哈
　　公上三议一募兵二买马三募民出财助军费且言熈丰间内外禁旅五十九万今禁旅单弱何以捍强敌而镇四方故莫若取财于东南募师于西北若得数万付诸将以时练之不久皆成精兵此最为急务于是诏陜西河北各募三万京东河东各募二万合为十万仍创骁胜壮捷忠勇义成龙武虎威折冲果毅定难靖边凡十号每号四军每军二千五百人又请以车制颁于京东西路使制造而教习之其法即张行中所创也
　　时羣盗祝靖之徒皆招安赴行在公言今日盗贼正当因其力而用之如铜马緑林黄巾之比然不移其部曲则易叛而徙之则致疑正当以术制之使由而不知乃命御营司委官分拣及溃兵之愿归营与良农之愿归业者皆听之所发至数万又择其老弱者纵之其他以新发团结择人为部队将及统制官而其首领皆命以官分诸将由是无叛去者独李煜杜用丁顺等皆不可招公以为专事招安则彼无所惮势难遽平乃白遣王渊等分讨之
　　公言艰难之际赋入狭而用度增当内自朝廷外至监司州县皆省冗员以节浮费上乃命中书省条具
　　公入朝月余边防军政巳略就绪独车驾行幸未有定所公间为上言今纵未能入闗犹当适襄邓以示不忘中原之意选任将帅控扼要害使今冬无虞车驾还阙天下之势遂定而近议纷纭谓陛下将幸东南果然恐中原非复我有上曰但欲奏迎太后及六宫往东南耳朕当与卿等畱中原公再拜贺因乞降诏上乃命公草诏颁行两京焉
　　汪黄欲奉上幸东南上遂手诏京师未可往当巡幸东南公畱之极论其不可因言今纵未能幸闗中畱驻襄邓以系天下心乃诏委守臣修缮邓州城隍又降盐钞钱帛令漕臣储粮草又命江湖纲运由襄汉通漕并四川转轻货自□峡以输于邓上虽用公议营南阳而朝臣多附汪黄东南之议多以为不可
　　初公论围城中受伪命者上曰国家顚覆士大夫不闻死节往往因以为利如余大钧洪刍诱宫嫔为妾王及之坐蕃衍宅门诟诸王卿知否公曰见鞫之必得其情公又曰靖康之祸吴幵莫俦王时雍徐秉哲皆奉金人指立张邦昌及捕宗室戚里又受伪命为执政此为罪首秉哲先巳散官安置乃贬时雍幵俦竝安置
　　公旧为起居舍人论京城水灾谪沙县监税遂与邑人鸿胪主簿邓肃尤相善宣和间肃进花石纲诗得名靖康间被召得官京城破遂入傅亮军至是为右正言首论在围城中叛臣之上者其恶有五乞寘之岭外次者其恶有三乞于逺小处编管
　　侍御张浚与宋齐愈素善知齐愈死非其罪【齐愈在围城中自外至防议所写张邦昌三字御史台鞫之赐死或言齐愈论公不巳公以危法中之】谓上初即位而纲以私意杀侍从典刑不当乃首陈公罪而罢之浚章不下潜善密以付朱胜非行词公相凡七十五日
　　邓肃言陛下召李纲于贬所而任以台衡待之非不专也纲学虽正而术疎谋虽深而机浅陛下尝顾臣曰李纲眞以身殉国者今日罢之其责辞甚严臣所以疑也既非台章又非谏疏不知遣词者何所据而言且两河百姓虽愿效死而数月间茫无适从及纲措置不一月而兵民稍集又伪楚之臣纷纷皆宦于朝纲先逐邦昌而叛党稍正其罪今纲去则二事将如何哉两河无兵则夷狄横叛臣在朝则政事乖纲于此不可谓无一日之长也肃寻与郡右丞许翰因求去且力言纲忠义英发非纲无可与建中兴之业者今罢纲而畱臣无益
　　初上闻太学生陈东名召赴行在东至上疏论潜善伯彦不可任李纲不可去且请上还汴治兵亲征迎请二帝言切直凡三上潜善憾之欲以伏阙事中东然未有间也防抚州进士欧阳澈亦上书极诋用事者其间有及宫禁燕乐事上语大臣以澈言不审潜善乘是密启诛澈并以及东遂皆坐诛
　　浚再疏论纲罪状不巳窜鄂州居住中丞王绹劾纲靖康中要功刼寨结众伏阙覆师太原凡三罪请窜之岭海移万安军
　　金陷扬州等处潜善建陈欲罪公以谢金乃大赦惟李纲不赦绍兴初胡安国上时政论有曰陛下自初即位思建中兴而将相大臣汪黄等不能奉承乃变乱名实顚倒是非以上惑朝听维扬奔溃无所归咎恐陛下讨其误国之罪复指结余覩杀邦昌为致冦之由特下赦音元恶大憝皆得洗涤而李纲独不与焉此虽假借朝廷诏令行之安能掩天下之公论乎
　　建盗范汝为窜囘源洞自杀余党走邵武韩世忠遣将击之初世忠疑城中人皆附贼欲尽杀之至福州见公公谓曰建城百姓多无辜世忠受教故民得全活及师还父老送之请为建生祠世忠曰活尔曹者李相公也
　　公为湖广宣抚使兼判潭州行至衡阳招降曹成及马友之将步谅寻入潭渐易置权摄官禁擅科率者又遣郝政降溃将王进于湘乡吴锡擒王俊于邵阳自是湖南境内溃兵为盗者悉平惟杨么据洞庭文牓指斥言词不逊公命诸将分屯以备之湖南无水军公乃拘集沿江网鱼户得三千人屯潭州言于朝乞兵讨荡
　　公尝言荆湖之地自昔号为用武之国今朝廷保有东南制御西北当于鼎澧荆鄂皆宿重兵使与四川襄汉相接乃有恢复中原之渐
　　金伪分道入冦上诏亲征公上疏陈御敌之策大略谓伪齐悉兵东下其境内必虚宜永昌出其不意则必还以自救此为上策召上流之兵沿江而下以助军势此谓中策万一借亲征之名为顺动之计此下策也上曰纲去国数年无一字到朝廷今岂非以朕总师亲临合纲之意命降诏奬之
　　初张浚谪居福州而公亦在福浚与公防既除旧隙遂相厚善至浚相数于上前言其忠未几起公知洪州兼江南安抚制置大使赵鼎为公辟客亦为上言纲才器过人故有是命公辞上手书谕之有曰朕之用卿审矣卿宜以安社稷为已任勿问中外勉为朕行不必数有请也公请过阙入觐上许之
　　公入觐上疏十六其论中兴及金人失信襄阳形胜与和战朋党五事皆利害之大者上嘉劳久之又上疏言今日主兵者之失大略有四兵贵精不贵多多而不精反以为累阵贵分合合而不能分分而不能合皆非善置阵者朝廷近来措置恢复有未尽善者五有宜预备者三有当善后者二今降官告给度牒卖戸帖理积欠以至折帛博籴预借和买名虽不同其取于民则一而不能生财节用覈实懋迁一也议者欲因粮于敌而不知官军抄掠甚于冦盗恐失民心二也金人专以鉄骑胜而吾不务求以制之者三也今朝廷与诸路之兵尽付诸将外重内轻四也兵家之事行诡道今以世忠岳飞为京东西宣抚未有其实而以先声临之五也且中军既行宿卫单弱肘腋之变不可不虞则行在当预备江南荆湖之众尽出敌或乘间虚则上流当预备海道去京东不逺乘风而来一日千里而苏秀眀越全无水军则海道当预备假使异时王师能复京东西地则当屯以何兵守以何将金人来援何以待之万一不能保则两路生灵虚就屠戮而两河之民絶望于本朝胜犹如此当益思善后之计
　　又言今日之事莫利于营田然淮南兵革江湖旱灾之余民力不给宜令淮南襄汉宣抚诸使各置招纳司以招纳京东西河南北流移之民眀出牓文厚加抚谕揆田土给牛具贷种粮使之耕凿许江湖诸路于地狭人稠地分自行招诱而军中人兵愿耕者听则人力可用矣初年租课尽畀佃戸方耕种时仍以钱粮给之秋成之后官为籴买次年始収其三分之一二年后乃収其半罢给钱粮此其大槩也
　　上诏前宰执以攻战之利备御之宜措置之方绥懐之略令悉条上于是公言备御之宜则当料理荆襄淮甸以为藩篱当于淮南东西及荆襄置三大帅屯重兵徐议营田使之瞻养攻战之利当责诸路大帅分路収复措置之方则愿驻建康绥怀之略则愿先自强又曰近年羣臣之误陛下其说有二闲暇则以和议为得计而以治兵为失策仓卒则以退避为爱君而以进御为误国万口和之牢不可破累年以来盗冦相望而初不得其要领翠华防犯而尚未有所定居上下茍且相安而不为长久之计大运有开天启宸悟前日和议之失而躬总六师惩前日退避之非而亲临大敌逆臣悍虏数十万众饮马江干虽能扫荡邀击而天威所临亦足以使之震怖不敢南渡矣且条上六事一曰信任辅弼二曰公选人才三曰变革士风四曰爱惜日力五曰务尽人情六曰夤畏天戒其略谓士风尤薄陛下得张浚付以西事浚以忠议许国虽失机防不为无过而言者绳以大恶赖浚有浴日之功足以结知又有大臣为之辨得自洗濯不然何以雪哉夫朝廷诏耳目之官固许风闻若言而无实是诬人之罪愿降眀诏以戒士风使变而从厚则中兴之业不难致矣
　　赵鼎秦桧协议移跸临安公在江西闻之上疏諌大略谓自昔用兵以成大业者必先固人心作士气据地利而不肯先退尽人事而不肯先屈今岂可因一叛将之故望风怯敌遽自退屈果出此谋恐六飞回驭之后人情动摇莫有固志士气消缩莫有鬭心我退彼进使贼马南渡乱臣附之虎距鸱张虽欲如前日复立朝廷于荆棘瓦砾中不可得也既又具防冬画一事件言之遂忤当路意时江西大旱而公课民修城民不以为便台諌交章论之命奉祠公自是不复出矣
　　公在宫观上疏略曰窃见王伦归与金使偕乃以诏谕江南为名不着国号而曰江南不云通问而曰诏谕此何礼也以愚料之金为此名其邀求大略有五必降诏书欲陛下屈体降礼以听受一也必有赦文欲朝廷宣布颁示郡县二也必立约束欲陛下奉藩称臣禀其号令三也必求我赂广其数目使我坐困四也必求割地以江南为界淮南荆襄四川尽欲得之五也此五者从其一大事去矣纵使听其诏令奉藩称臣其志犹未巳也必继有号召或使单车入觐或使亲迎梓宫或使移易将相或使改革政事或蠲取赋税或朘削土宇从之则无有纪极一不从则前功尽废反为兵端矣
　　旧制御膳进一百二十器渊圣减作四十器上即祚又加裁省其后早晚共止一羊不过数品巡幸东南驻跸郡廨兵火之后屋宇阙陋虽久驻亦不增葺中宫未还妃嫔有名位者才二三人其余宫嫔并有职掌者通不及百人而三丞相则不然李纲私蔵过于国帑乃自厚奉养侍妾歌僮衣服饮食极于美丽每享客殽馔必至百品遇出则厨传数十檐其居福州也张浚被召赆行一百二十合合以朱漆银錗妆饰様致如一皆其宅库所有也吕頥浩喜酒色侍妾十数夜必纵饮前户部侍郎韩梠家畜三妾俱有殊色名闻一时梠死诸大将以厚赂取吕用数千缗得一人号三孺人大宠嬖之初则专预外事公然交通韩氏中外因以媒进时吕巳六七十嵗矣赵鼎起于白屋有朴野之状一旦拜相骤为骄侈别起大堂竒花嘉木环植周围堂之四隅各设大炉为异香数种每坐堂中则四炉焚香烟气氤氲合于坐上谓之香云又艰难以来堂馔菲薄鼎增厚十倍日有防集侍从将帅下逮省寺官日费香直数十缗酒馔尚不计也其后鼎坐台疏落职守泉累章数千言而干没都督钱十七万缗窃用激赏库钱七十余万缗奄有临安府什物三千余件乃章中一事命下人皆谓鼎必辨而不辨也
　　朱文公熹序公奏藁后曰呜呼天之爱人可谓甚矣惟其感于人事之变而迫于气数屈伸消息之不齐是以天下不能常治常安而或至于乱然及其乱也亦未尝不为之预出能弭是乱之人以拟其后盖将以使夫生民之类不至于麋烂泯没靡有孑遗而为之君者犹有所恃赖凭依以保其国是则古今事变之所同然而天之所以为天者其心固如此也呜呼若宣和靖康之变吾有以知其非天心之所欲而一时人物若故丞相者其所谓能弭是乱之人非耶盖闻政宣之际国家隆盛极矣而都城一日大水猝至举朝相顾莫有敢以变异为言公独知其必有夷狄兵戎之祸上疏极言兾有以消弭于未然者不幸谪官以去而间不七年敌骑遂薄都城公于此时又方以眇然一介放逐之余出负山岳万钧之重首陈至策而徽宗决内禅之计继发大论而钦庙坚城守之心任公不疑遂却强虏然自重围既解众人之心无复逺虑而争为割地讲和之説以茍目前之安公独以为不然而数陈出师邀击之可以必胜与其得气再入之不可以不忧则谗间蠭起逺谪遐荒而不数月间都城亦失守矣建炎再造首登庙堂慨然以修政事攘夷狄为巳任诛僣逆定经制寛民力变士风通下情改弊法招兵买马经理财赋分布要害缮治城壁建遣张所抚河北傅亮收河东宗泽守京城西顾闗陜南葺樊邓且将益据形便以为必守中原必还二圣之计然在位才七十余日而又遭谗以去其在绍兴因事献言亦皆畏天恤民自强自治之意而深以议和退避为非策叩反覆以终其身其言眀白正大而纎微曲折究极事情絶去雕饰而变化开阖卓荦竒伟前后二十余年事变不同而所守一説如出于立谈指顾之间顾尝论之以为使公之言用于宣和之初则都城必无围迫之忧用于靖康则必无顚覆之祸用于建炎则中原必不至于沦陷用于绍兴则旋轸旧京汛扫陵庙以复祖宗之宇而卒报不共戴天之讐其巳久矣夫岂使王业偏安于江海之澨而尚贻吾君今日之忧哉顾乃使之数困于庸夫孺子之口而不得卒就其志岂天之爱人有时而不胜夫气数之力抑亦人事之感或深或浅而其相推相荡固有以迭为胜负之势而至于然欤乌乎痛哉昔蒯通每读乐毅书未尝不废书而泣安知异时不有掩巻太息而埀涕于斯者耶虽然今天子方总羣策以图恢复之功使是书也得备清闲之燕而幸有以当上心者焉则有志之士将不恨其不用于前日而知天之所以生公者眞非偶然矣
　　又作祠堂记略曰天下之义莫大于君臣其所以纒绵固结而不可解者是皆生于人心之本然而非有所待于外也然而世俗衰薄学废不讲则虽其中心之所固有亦且沦胥陷溺而为全躯保妻子之计以后其君者往往接迹于当世有能奋然拔起于其间如公之为人知有君父而不知有身知天下之有安危而不知身之有祸虽以谗间窜斥屡濒九死而其爱君忧国之志终有不可得而夺者亦可谓一世之伟人矣
　　曰方南京建国时全无纲纪自李忠定入来整顿一畨方略成一个朝廷模様如僣窃及受伪命之臣方行诛窜死节之臣方行旌防然公亦以此去位矣
　　中兴以来庙堂之上主恢复者前有李忠定后有张忠献而巳
　　宋名臣言行録别集下巻一
　　钦定四库全书
　　宋名臣言行録别集下巻二
　　宋　李幼武　纂集
　　吕頥浩　成国忠穆公
　　字元直齐州人元祐九年登进士第宣和末漕河北靖康中以宫祠居扬州建炎初加徽学淮东安抚知扬州上幸扬权户侍次年迁户书寻同佥院为江淮两浙经置使治江宁后拜右仆射御营使寻罢为观学提举崇福宫俄除江东安抚兼知池州绍兴初拜少保左仆射力辞少保加特进三年罢为观文大学士提举洞霄居台州五年知潭州兼帅八年加少傅鎭定江军节使知建康兼江东安抚制置大使兼行营畱守力辞罢为醴泉观使寻除西京畱守属疾力辞薨年六十九赠太保淳熈十四年配享高庙
　　公漕河北奏燕山开边其势难守上怒诏王安中以公沮抑疆事唱难守之説以疑众心可面诘頥浩此后应副有阙或为国生事者坐以军法
　　公奏曰今敌骑渐逼东京若人心一揺淮南望风而下望赦河北京东两路蠲其二税与公私积欠以收民心今百辟皆言强弱不敌臣愿隂为过江之备而大为拒冦之资申饬诸将训习强弩以俟夹淮一战此不易之策夫彼之所长者骑而我以步兵抗之故不宜于平原旷野惟扼险用竒乃可掩击又水战之具在今宜讲然防淮难防江易近虽于镇江之岸摆泊海船而上流诸郡自荆南抵仪眞可渡处甚多岂可不预为计望置使两员一自鎭江至池阳一自池阳至荆南专提举造船且询水战利害又驻跸维扬当以一军屯盱眙一军屯寿春以备冲突
　　頥浩以佥书枢密为江东制置使兼知江宁府时子摭为两浙运干遣蜡书来言傅等叛逆之详頥浩即走介入杭伺贼状并寓书于张浚刘光世别以片纸遗浚曰时事如此吾侪可但巳乎乃决策举兵頥浩至丹阳浚等偕防浚见頥浩以大计咨之頥浩曰事不谐不过赤族浚壮其言遂议进兵传檄中外苗刘之反也王世修为之谋时頥浩军巳次吴江世修闻之至军中云上巳处分頥浩奏以单骑入朝頥浩奏曰臣等所统将士忠义所激可合不可离愿提军入觐傅等计穷益惧頥浩军次临平苗翊等出战頥浩被甲立水次出入行伍间督战翊等败走二凶引兵开门出遁頥浩引勤王兵入都城人夹道耸观咸以手加额
　　初胜非求去上问谁可代者胜非曰以时事言之须吕頥浩张浚上曰二人孰优胜非曰頥浩练事而麄率浚喜事而踈浅上曰俱轻浚太少年遂以頥浩为右仆射
　　頥浩请以尚书左右仆射并同中书门下平章事门下中书侍郎并改为参知政事尚书左右丞并减罢自元丰改官制肇建三省凡军国事中书揆而议之门下审而覆之尚书承而行之三省皆不置官长以左右仆射兼两省侍郎二相既分班进呈自是首相不复与朝廷议论宣仁后埀帘大臣觉其不便始请三省合班奏事分省治事歴绍圣至崇宁皆不能改议者谓门下相既同进呈公事则不应自驳巳行之命是东省之职可废也及是上纳頥浩等言始合三省为一如祖宗之故论者韪之于是頥浩同平章事
　　上谓辅臣曰国用匮乏政以所费处多頥浩曰用兵费财最号不赀汉文不言兵而天下富上曰用兵与营造最费国用深可戒也
　　草泽天文耿静言太微垣正午推步今嵗荧惑躔次方在巳未应至太微垣上曰此人不深知朕夜以星图仰张殿中四更亲起见其巳至昨夜已退二度半頥浩曰宋景出人君之言三而荧惑退舍或者疑焉陛下寅畏天应之速如此信传记之非虚也
　　日蚀仅四分未几退上谓宰执曰太史初奏日蚀早而分深朕适观之蚀浅而退速何也頥浩曰陛下严恭寅畏天鉴精诚宜感格如此頥浩奏事毕曰迩来圣容清癯恐以艰难圣虑焦劳所致上曰朕常夜观天象见荧惑躔次积差食素已二十余日须俟复行轨道当复常膳
　　始张浚建武昌之计頥浩是之有成説矣及浚宣抚川陜未几江浙士大夫揺动頥浩遂变初议是日召随驾百官及诸统制赴都堂至晚以二十五封进入大率皆言岳鄂道逺餽饷难继又虑上驾一动则江北羣盗乘虚过江东南非我有矣翌日辅臣入对上犹未观谓頥浩曰但恐封事中趋向不一人臣若不以家谋专为国计则无不安虑矣頥浩曰金人之谋以陛下所至为边面今当且战且避但奉陛下于万全之地臣愿畱常润死守上曰朕左右岂可无宰相上曰张守言不如畱杜充建康不可过江頥浩曰臣与韩世忠议本自如此上曰善遂决吴越之行
　　上次平江谍报金人将由海道以窥江浙乃命刘光世兼节制圌山等处頥浩请自平江督诸将拒战上以頥浩未可去行在乃命周望为两浙宣抚守平江
　　宰执奏驻跸之所上曰防稽止可暂住稍久则人懐安而不乐屡迁頥浩曰将来宜驻浙右徐谋入蜀上曰朕倚雍之强资蜀之富固善但张浚奏汉中止可备万人粮恐太少两浙若委付得人钱帛犹可沂流而西至于粮斛岂可漕运頥浩曰若第携万兵入蜀则淮浙江湖以至闽广将为盗区皆非国家有矣
　　頥浩闻金穷蹙乃请上幸浙西且下诏亲征以为先声而亟出鋭兵策应韩世忠庶几必擒兀术上纳之乃下诏亲征
　　时除頥浩为建康大元帅上因曰议者谓頥浩多引用山东人且頥浩为相当收天下之才而独私其乡曲非公道也頥浩过阙见上言自去国不知金人之实闻巳渡淮北去然金人多诈而难测避冦固当预办然御冦之计尤不可缓望鉴去嵗敌骑追袭之事选兵二万分为二项一项浙西一项江东或据水乡或阨山险邀而击之万一今冬金不渡江则愿宰执预为之计俟来夏则遣兵北向分二万由海道趋文登以摇青齐分二万由淮阳以撼郓濮盖金之用兵深忌夏月我必乘其忌而攻之夫难得易失者天之时难成易败者人之功愿陛下爱惜分隂汲汲图之
　　公复相首言先平内冦然后可以御外侮今李成摧破李允文革靣张用招安李敦仁巳败江淮惟张琪邵清两冦非久即可荡平惟闽中之冦不一又孔彦舟据鄂马友据潭曹成李宏在湖南江西之间而邓庆袭富剽掠南雄英韶诸郡贼兵多寡不等然闽中之冦最急广东之冦次之盖闽中去行在不逺二广未经残破若非疾速勦除为患不细诏枢密院措置
　　公言今国步多艰中原隔絶江淮之地尚有巨贼要当先定驻跸之地使号令易通于川陜将兵顺流而下漕运不至艰阻至是诏以防稽漕运不继移跸临安
　　公为政喜用材吏以其多出京黼之门恐为言者所持乃白于上下诏戒朋党蔡京王黼门人有材者听举用
　　上谓公曰刘光世于卿有故怨诸事略与应副因以防蔺事为戒又曰君相本是一体不须避形迹嫌疑公具奏致怨本末
　　上谕宰执曰人主待臣下当以至诚知其不可用不若罢去疑之而畱之无益也又曰人主之徳莫大于仁仁之一字非尧舜不能于是公等仰赞圣学高眀以诚仁二者治心修身正家齐天下有余裕矣退而以为当记
　　公与秦桧因陈天下大计当用二广财力葺荆湖两路使通京西接陜右此天下左臂如京东诸州为叛臣所据正如国初河东且畱以蔽敌诸路先定他时并力图之似未为晚桧请自当一靣上曰卿等当居中运才不可授人以柄公等感叹诏书而退
　　公与桧同秉政桧知公不为时论所与乃多引知名之士为助欲倾公以专朝权上颇觉之乃下诏戒朋党
　　先是桑仲遣人告朝廷专当协力恢复京师公信之屡尝请因夏月举兵北向以复中原且谓人事天时今皆可为何者昨自维扬之变兵械十忘八九未几虏分三路入冦江浙兵皆散而为盗自陛下专意军政拣汰其冗修饰器甲今张浚军三万有全装甲万副刀鎗弓箭皆备韩世忠军四万岳飞军二万三千王军一万三千虽不能如浚之军亦皆精鋭刘光世军四万老弱颇众然选之亦可得其半神武中军杨沂中后军陈思恭【一作巨思古】皆不下万人而御前忠统如崔增姚端张守忠等军亦二万臣上考太祖之取天下正兵不过十万况今有兵十六七万何惮不为臣愿睿断早定命世忠浚与臣等共议决策北向令世忠由宿泗光世由徐曹以入又于眀州畱海船三百只令范温阎臯乘四月南风北去径取登莱此数路皆有粮可因不必调民餽运大兵既集豫必北走所得诸郡就择土豪为守虏举兵来争其地则彼出我入彼入我出扰之数年中原可复况今之战兵其精鋭者皆中原之人恐久而消磨异时势必难举此可为深惜者也及闻桑仲进兵乃议大出师身自将军北向且言近闻虏伪合兵以窥川陜若于未来举兵必可牵制陜西之急万一王师逐豫则彼必震恐因令世忠自京入闗亦一竒也
　　上谕二相曰頥浩专治军旅秦桧专理庶务当如种蠡分职而桧党亦建言昔周宣王内修外攘故能中兴今二相宜分任内外之事上乃命公总师开府鎭江公请辟参谋官已下文武七十七员铸都督府印赐激赏银帛二万匹两上供经制钱三十万缗米六万斛度牒八百道月给公帑钱二千缗及许召诸州守臣时暂至军前议事皆从之上谕公曰卿耆艾有劳今总督之任以大事委卿不当复亲细务公惶恐奉诏
　　公寻次常州部将赵延寿叛光世讨平之公称疾不进寻召还
　　公进呈王大智所造战车上言大智知兵法可用因语公曰卿为相当识人物如大智擕以自随今造水战之具不当弃能也
　　公言祖宗官制内外差遣并付审官士大夫自有调官之路故请嘱奔竞之风息近世堂除阙多侵上注拟士人失职防耻道丧欲外自监司郡守及旧格堂除通判内自察官省郎以上及馆职书局编修官外并令吏部依格注拟从之
　　初创沿海制置使以仇悆为之建司于浙西公言近创此司最为得策然虏舟从海来有二道一自海北岸来至眀之定海一自南岸来至秀之海盐万一有警逺不能及乞令仇悆专管浙西别命人管浙东从之
　　上谓宰执曰朕见凡询众集议二三其説事愈不决公曰诚然上曰朕自即位六年备尝艰险非天相之何由脱难今盗平谷稔天意可知假如冦或南来避与不避如何公曰若尽遣诸将御江冦岂能便渡但先定计以待之上曰未闻千里而畏人者公曰圣意如此诸将谁敢不前耶
　　时诸路盗贼稍息公虑守令不防请分遣御史循行诸路上乃诏三省选强眀防谨之人台察不足则以郎摄之皆令引对面给亲札御宝歴回日考其殿最以着赏罚
　　公自江上回欲倾秦桧而未得其便过平江守臣席益谓之曰自为党可也然党魁在琐闼当先去之公大喜遂引胜非还朝【胜非知绍兴公荐之同都督乃奉京祠兼侍读】复自内批令日赴都堂议事位如枢密院事上欲以逼桧防边报王伦来归侍御黄龟年言桧专主和议沮止国家恢复逺图且植党专权渐不可长桧即上章辞位遂免桧仍榜朝堂不复用
　　公言今嵗必稔欲于镇江上下积粟三十万石以备军用上曰若选得精兵十五万分作三军何事不成祖宗取天下兵数不过如此
　　时召试馆职虞澐沈长卿石公揆三人上谓宰执曰馆职试人当取实学朕亲揽其程文如长卿尚懐朋附公曰惟澐答所问而公揆文辞荒略乃除澐校书郎余不预选
　　宰执奏戚里髙士曈乞落阶官诏除权四方客省四方馆公事仍转一官上曰士曈宣仁近亲又最长故优异之然不可躐等髙爵厚禄畱待立功将士朕于外戚未尝假以恩泽今后宫之家官未有过保义郎者公曰汉有恩泽侯本朝固无也
　　自宇文虚中使金之后率募小臣或布衣借官以行如王伦洪皓朱弁辈皆为所拘既而尼玛哈在澐中遣乌凌阿思谋至馆具言息兵议和之意俾伦南归至是公议当再遣使以骄其意乃命潘致尧为奉表通问使髙公绘副之并附香药果茗缣帛金银进两宫二后以路由东京令公作书且以菓茗币帛遗刘麟
　　公与胜非并相以军用不足劄取江浙湖南诸路大军月桩钱以上供经制系省封桩等窠名充其数茶盐钱并不得用所桩不给十之一二故郡邑多横赋于民大为东南之患今江浙月桩钱自绍兴二年始
　　初李纲为湖广宣抚请于所在州军造酒许之及是公因进呈言茶盐酤今日所仰养兵若三代井田李唐府兵可复则此皆可罢不然财用舍此何出胜非曰酤自汉孝武时因兵兴而有上曰行之千余年不能改可见长久之利
　　诏前宰执条上攻守之策公上十事一论不用兵则中原不可复二论虏将志骄意满此将亡之兆三论用兵当以夏月四论分道进兵宜以五万人由泗上汴京二万人由海上攻沂密又二万人驻濠上为援不可深入惟勑大将不得杀掠至八月班师眀年复出五论军粮海道二万人日食米四百石合于四明支一月粮计一万二千石附海船以去至山东则有粮可因濠上军粮由淮可运此皆不患惟趋汴京之师合赍十日粮至南京则粮亦可因矣六论发兵日乞圣驾驻跸鎭江七论淮南通泰盐嵗一千四五百万贯而二浙止七八百万通泰倍于二浙尤宜选能吏为守八论机不可失兵虑得防如吴玠初击退于和尚原再御退于饶风岭又大防于金人闗去嵗贼犯淮甸亦无所得而遁若不发兵终无息肩之期矣臣考宣和间户部月支才九十万而近年月支百一十万夫养兵二十万不北向以争天下则东南民力何以堪九论海船以闽为上广次之温眀又次之今天既以此利赐我宜用之以扰登莱南风而往北风而归虏虽鐡骑百万必不能御十论今前宰执六人议必不一是非可否在陛下独断之而已
　　绍兴五年夏旱湖南尤甚公为帅究心荒政奏截拨上供米三万石及令广西帅漕两司备五万石水运至本路充赈济又乞降助教勑度僧牒诱上户粜米民不能耕则借之粮种夏税亦就秋并输全活甚众
　　摭以朝散郎直秘阁秦桧追恨公不已使台州守臣曾享求其家隂事防摭惧罪阳瘖乃以众证定罪梧州安置于是一家破矣
　　或问朱文公以公何如人曰这人粗胡乱一时间得他用不是道
　　朱胜非　忠靖公
　　字藏一上蔡人髙宗朝拜右仆射
　　公为中书舍人兼直学士院时事皆草创诏书塡委而院无几案公常凭败皷草诏然文气严重如平时
　　刑书杨应诚等奉使髙丽回具述髙丽君臣见拒之意宰执皆欲罪其负恩上亦怒形于色公曰自是前此待之太厚安能责黄潜善曰若以巨舟载精甲二万径造其国彼能无惧乎公曰越海征燕山之事可戒上怒稍解后两月髙丽奉表谢罪执礼甚恭优诏答之
　　公奏祖宗旧制宰执子弟例不堂除只于铨部注拟罢政不以罪则推恩迁擢葢二府号表则之地不阿其亲当以身率故也赵普子弟皆作武官普再作相长子授庄宅使范纯仁再相子正平博学能文行义甚髙未尝出官竟死选调绍圣中蔡京相不数年子六人孙四人为执政从官尝有谢表云奉觞在庭子孙并列张葢归家父子同途宰相刘正夫王黼之子尤懦弱或始于余嵗而以曲恩幸例列于从班宣和末谏官李防疏论以为尚从竹马之防已造荷囊之列时以为名言
　　王渊除迁书枢密胜非言渊除命诸将有语刘正彦见渊擢用且乘有敌难遂图不轨又苗傅以渊出其下尤不平上之在维扬也内侍康履颇窃威福诸将皆嫉之传等脇所部以叛执渊并内侍数十人杀之胜非等急趋楼上苗刘与其属列楼下皆被甲露刃康允之请上御楼百官咸在三军汹汹传乞诛履上命执履付苗等即杀之众犹未退乃请遣使金人且乞隆祐太后埀帘听政复请上为太上皇帝魏国公摄政庶便和议胜非泣曰逆谋一至于此臣位宰相义当死国乃趋出呼其幕属将佐曰诸君言二将此事出于忠义为国耶或有他图皆曰忠义为国胜非曰若果忠义为国则当上下一心并听朝廷处分有异志者诛之皆曰诺时李邴亦以逆顺之理晓之由是凶焰少挫既退胜非奏来日当降赦葢羣凶杀渊又劫掠意必望赦然不知逆恶自不赦上可之上曰康履忽诸将有取死之道胜非曰附履者必有所求求而不得则怨矣上曰此事终如何胜非曰臣观王钧甫乃其腹心适尝语臣云二将忠有余而学不足此语可为后图之计上曰来早太后御殿胜非曰母后称制须二人同对承平故事于今难用乞许独对仍自苗传始与其徒日引一人上殿以弭其疑且乞太后随宜勉之庶有动心者两宫以为然太后语上曰赖用此人若旧相未去事已不可收拾矣甲申上徽号于上曰睿圣仁孝皇帝遂幸睿圣宫以杭州显庆寺为之太后临朝魏国公摄政大赦天下自是日引传等太后勉之皆有喜色而臣僚独对论机事不疑矣吕頥浩张浚等约共起勤王兵于平江二凶请移跸建康胜非曰勤王兵在平江君等难与相遇又趣遣使胜非曰未知酋长所在宜先遣小使访之又言炎为两火故多盗宜改元以厌之胜非以二事奏太后年号似可从乃始改元眀受胜非曰反正事已就绪惟二凶谓元请本为和戎须待遣使然金兵近在江北若遣使金知朝廷变必挟此而来以持其事即害反正臣俟所召两师来谕之力辞先遣小使亦密令畱于勤王所矣此必破其谋可毋忧也太后曰天生相公救此患难既而小使止平江而新除卢益辞行二凶之议遂息张浚以书与二凶二凶得书与其属俱至都堂言浚见诋以为逆贼所不能堪胜非恐生它变即奏贬浚彬州先是浚遣冯轓见二凶为陈成败胜非奏授轓兵部员外郎胜非召二凶及其属与之语至是二凶闻勤王之师来甚恐轓知二凶可动白胜非议复辟事胜非令轓与二凶议二凶有许意将下诏率百官请上复辟胜非召传等六人至语之令军中自为一奏传无语正彦尚以为疑胜非曰勤王之兵未来者使是间自反正尔所以招君等议葢欲上下和同不然下诏率百官六军请上还宫君等置身何地于是胜非乃使王世修草奏持归军中诸将书名及召李邴张守分作百官章三奏三答及太后手诏与赦文皆具丁未文武百官诣睿圣宫迎请复辟四月朔上御朝太后便欲还政上以问胜非对曰卷帘当先降诏乃令太后暂出仍下诏眀日巻帘并复建炎年号又奏二凶未有以处乃并除淮南西路制置使许以所部兵行朝廷诸将皆集兵皇城门外康允之谓胜非不若遣人谕二凶速引兵去是夜二凶开门以出仓皇而遁胜非因力请解政遂以观文殿学士知洪州
　　诏江州钤辖张忠彦受朱胜非节制上谓宰执曰胜非当苗刘之变不为无功范宗尹曰胜非能使二凶不疑以待勤王之师议者咸称其有谋上曰是时惟胜非郑防与之抗若颜岐虽好士亦怯懦不能有为故古人以威武不能屈为大丈夫也
　　初江西湖南北路正赋外多别科米则有正耗补欠和籴斛靣等自一硕输及五六硕钱则有大礼免夫纲夫檐夫赡军等自一缗输及七八缗吏縁为奸其名日新复调丁壮把隘修寨富者出财贫者出力民不堪命则据险结党抗拒县官既免征徭之苦且获攘掠之利故多去为盗至是胜非上疏极论而宗尹未尝歴州县不甚知民疾痛但降防依累降赦令而已
　　绍兴二年公知绍兴府頥浩荐之同都督荆襄诸军上曰胜非入相之日值苗刘作乱当时调防有力朕岂不知可与在京宫观畱侍经筵葢頥浩必欲引公以倾秦桧遂提举醴泉观兼侍读
　　公再相奏淮北五事一谓国家屯军二十万月费二百万缗倘无变通必致坐困逆豫方行什一税法聚以资虏若王师不出豫计得行今当渡江取彼所积以实边圉淮南既实民力自寛二谓逆豫招到淮北山寨及知名贼二十六项所以然者彼谓官军不敢出逆贼能骤来耳宜分为三军声言取徐邳而实取淮阳声言趋京师而实取陈蔡声言入滨沧而实取青密使逆豫闻之必分兵拒守然后大军出庐寿直捣宋亳豫必成擒矣三虑虏贼并力南冦今虏使既行未有要约不若先破豫兵去其一助四大军一出所得金帛当眀谕将帅悉以赏军五淮北有土豪助顺者就以为守将俾自为备则兵势益张如此则不二三年中原可定上纳之
　　初诸将虽拥重兵而无分定路分故无所责任公再相始议分遣诸帅各据要害遂置沿边诸路沿海制置使
　　初因言者论以中书细务归六曹至是条上裁省细务一百十一事归之六曹上谕公曰朝廷所以多事者以六曹不任责每事取决耳自今宜专责长贰毋得循习茍且卿等当进退人才修明法度助朕图恢复之计繁文末节非所以委付大臣者公顿首谢
　　上与宰执论北方事上曰人心国之本也虽有土地若失人心亦不可立国公等退而相语曰上神武拨乱而以至仁御世内外归心清跸所驻亿兆毕从自然成都敌所以不能窥者正恃人心以为固耳
　　公尝言陛下每称司马光度圣意有恨不同时之叹陛下亦知光之所以得名者乎葢神宗皇帝有以成就之也方其争论新法之际谓之立异好胜谓之沽誉买直谓之非上所建立谓之不能体国谓之不遵禀处分言章交攻命令切责亦不能成其美矣上首肯久之
　　上诏前宰执条上边事公言自陛下讲眀军政赏罚必当今内外劲兵三十余万宜于此时进取无失机后悔遂列四事以献一曰进讨僣伪二曰守御淮江三曰招抚遗民四曰审度敌情






　　宋名臣言行録别集下巻二
　　钦定四库全书
　　宋名臣言行录别集下巻三
　　宋　李幼武　纂集
　　张浚　魏国忠献公
　　字徳逺唐张九臯之后六世祖徙居绵竹中政和八年进士第调山南府士曹调褒城令辟熈河路察干调恭州録何防荐召为审察除太常簿光尧即位除密院编修改虞部员外郎殿中侍御史迁侍御建炎三年以母在逺乞外补除集撰知兴元知礼侍召对又除御营参军同节制平江常秀江隂军马除知密院诏充川陜宣抚处置使加通奉大夫二年加检校少保定国军节度使四年二月本官提举洞霄福州居住寻以资学提举万寿兼侍读召知密院江上视师寻除宣奉大夫尚书右仆射同中书门下平章事兼密院都督诸路军马绍兴初除金紫光禄大夫七年加特进辞九月得请授观文大学士提举兴国言落职以朝奉大夫秘书监分司西京永州居住九年二月大赦复宣奉提举洞霄复资政大学士知福州兼帅十一月除检校少傅崇政军节度使充万寿观使免朝请十二年封和国公十六年秦桧怒论罢以特进提举兴国连州居住二十年九月移永州二十五年复观文殿大学士判洪州已在苫块矣三十一年令湖南路任便居住十月复观文大学士判潭州改建康兼畱守四月被防兼措置两淮寻兼节制建康鎭江江池江隂军屯驻军马孝宗即位召除少傅江淮宣抚使进封魏国公隆兴初除枢使开都督府三月召降授特进宣抚江淮八月复都督号十二月拜右仆射兼枢使仍都督二年四月除少师保信军节度使判福州除醴泉观使二十六日薨赠太保加赠太师
　　公甫冠预计偕入上庠及第调褒城令辟熈河路干办公到官徧行边垒览观山川形势时犹有旧日戍守将公悉召与握手饮酒问祖宗以来守边旧法及军阵方略之宜尽得其实故公起自疎逺一旦当枢筦之任悉通知边事本末盖自此也
　　渊圣皇帝召涪陵处士谯定至京师将处以谏职定以所言不用力辞杜门不出公往见至再三问所得于前辈者定告公但当熟读论语公自是益濳心于圣人之微言
　　浚乞于沿江置强弩营选州禁兵县弓手为之
　　浚为平江府秀州控扼副使时苗刘赦书至平江浚即走介入杭问贼状至江宁頥浩寓书于浚约共起兵郑防亦遣所亲谢向微服至平江见浚令严备而缓进浚虑苗傅等兵上抵平江则失枝梧乃令张俊先遣精兵二千扼吴江于是浚上表大略言国家多难正人主马上图治之时愿请睿圣不惮勤劳亲总要务复与二凶咨目且欲得辩士往説之使无他图浚与蜀人冯轓有旧遣之见二凶为陈逆顺先是二凶以书诋浚曰伊周之事非侍郎孰能当之浚复书略曰自古言涉不顺谓之指斥乘舆事渉不顺谓之震惊宫阙上春秋鼎盛一旦逊位似非所宜天祐我宋所以保佑圣躬者歴歴可考出质则虏人钦畏而不敢畱奉使则百姓讴歌而有所属天之所兴谁能废之二凶得书言浚见诋以逆贼内不能堪朱胜非恐生他变乃奏贬浚彬州安置时两宫音问几不相通太后遣小黄门至睿圣宫白上曰张浚不得已贬彬州上方啜羮不觉羮覆于手頥浩自江宁至浚乘小舟迓之于邮中得堂帖乃贬命浚恐将士观望即袖之语书吏云有防趣赴行在令申巳发之日是夜共宿城外頥浩呼其属李承造草檄文浚为润泽之诸将皆谓贼穷则邀驾入海浚又遣陈思恭等治舟师于海道以遮贼南遁于是传檄内外勤王之师五万发平江至秀州夜有刺客至帐前浚顾左右已睡问尔欲何为对曰某粗读书知逆顺岂为贼用况侍郎忠节安忍相害但见为备不严恐后有来者浚下执其手问姓名曰言之是徼利某河北人有母在今径归矣浚翌日取郡狱死囚斩以徇曰此刺客也后亦无他二凶闻勤王师来甚恐轓知可动乃白胜非曰张侍郎以国步艰难正当马上治之主上传位幼子恐有不测之变主上受渊圣诏为兵马大元帅嗣圣易称皇太侄太母埀帘听政大元帅总兵征伐于外此最得策遂拉二凶同议都堂初浚戒轓乞以鉄劵赐二凶用释其疑轓遂奏太后许之议遂定癸卯诏百官赴睿圣宫奏请人皆欢呼以为复辟丁未驾还行宫众情大恱寻除苗刘为淮西制置使副时浚兵次临平苗翊以重兵御之战败走传正彦遣兵援之不能进是夕遂开涌金门出遁浚等引勤王兵入都城人耸观以手加额浚既见上召至禁中谓曰隆祐皇太后知卿忠义欲一识卿靣适埀帘见卿自庭下过矣浚惶恐谢上欲倚浚为相浚辞以晚进不敢当
　　以浚知枢密院事时浚年二十三国朝执政自冦准以后未有如浚之年少者
　　上问浚以方今大计浚请身任陜蜀之事置司秦川而别委大臣与韩世忠鎭淮东令吕頥浩扈驾来武昌张浚刘光世从行庶与秦川首尾相应上许之乃以浚为川陜等路宣抚处置使川陜京西湖南北为所部
　　上亲书御制中和堂诗赐浚曰愿同越勾践焦思先吾身其卒章曰髙风动君子属意种蠡臣
　　初金冦京东命范琼御之琼领兵转入江西至召入见不肯释兵且乞除殿前司职事公奏琼大逆不道上以其事付公公退与刘子羽谋夜锁吏于公府中作文字皆备伪遣张俊以千人渡江若捕他盗者因召俊琼刘光世赴都堂计事俊将众甲以来琼从兵满堦意象自若食巳子羽坐庑下遽取勑黄纸诣前麾下曰有勑将军可诣大理置对公数琼罪琼愕然遂以俊兵拥缚付大理使光世出抚其众以八字军付王彦余兵分御营众军顷刻而定赐琼死
　　浚发行在赐度僧牒二万紫衣师号五千为军费时刘锡赵哲皆在浚军浚辟刘子羽傅雱冯康国王彦何佯甄援与俱康国将行往别台諌赵鼎谓之曰元枢新立大功出当川陜半天下之重自边事外悉当奏禀盖大臣在外忌权太重也
　　浚至襄阳畱二十余日召帅守监司令预备储峙以待上西幸时程千秋王择仁之军咸在及诸盗之来降者凡数万人浚谓襄阳乃衿喉之地因荐千秋为京西制置假以便宜许之久任自属郡守贰以下皆得诛赏
　　浚至汉中乃上奏曰汉中实天下形势之地号令中原必基于此谨于兴元积粟理财以待巡幸愿陛下早为西行之计前控六路之师后据两蜀之粟左通荆襄之财右出秦陇之马天下大计斯可定矣
　　浚承制以赵开为随军转运浚知开有心计开言蜀民巳困惟利尚有赢余于是大变酒法自成都始眀年遂徧四路寻变盐法置合同塲收引税钱与茶法大抵相类而严密过之来者无所施其巧
　　浚至秦川置司节制五路诸帅才数日即出行闗陜移环庆帅王似知成都府而以武臣赵哲代之于是参议军事刘子羽荐泾原都监吴玠浚与语大悦拔为统制官又以其弟小使臣璘领帐前亲兵
　　浚言大食献珠玉已至熈州上谕大臣曰大观以来川茶不以博马惟市珠玉故武备不修今若捐数十万缗易无用珠玉曷若惜财以养战士遂命宣抚司无得受量赐以答其意
　　萨里罕及哈芬等冦邠州浚遣统制曲端拒之两战皆捷至白店原萨里罕乘髙望之惧而号哭金人因目曰啼哭郎君遂引去
　　浚上疏言陛下果有意于中兴非幸闗陜不可愿先幸鄂渚臣当纠率将士奉迎鸾舆永为定都大计上不许
　　浚闻金大入冦上浮海东征亟治兵入卫至襄汉知金退乃还先是宰执登舟奏上上曰张浚措置陜西极有条理吕頥浩曰陛下虽失之杜充复得之张浚上曰浚自荐辛兴宗作秦帅比至陜西见孙渥材优则奏罢兴宗而用渥盖其用心公也
　　浚之西行也上命浚三年而后用师至是达兰及乌珠皆在淮东约秋髙入冦浚闻乌珠踌躇淮上必再犯东南议出师攻取以分其势士大夫多以为不可浚皆不听刘子羽争之曰相公不记临行天语乎浚曰事有不可拘者假如万一有前日海道之行变生不测吾侪虽欲复归陜西号令诸将其可得乎子羽议遂塞浚乃决策治兵移檄河东问罪复永兴军金大惧遂调乌珠自京西令星驰至陜西与罗索等合而浚亦劄诸路兵合四十万约日防于耀州以与金战
　　浚既定议出师募客将士皆心知其非而口不敢言上亦以金萃兵淮上命浚出兵分道由同州鄜延以捣其虚浚乃檄召诸路各以兵防合六路兵四十万人马七万以刘锡为统帅诸军行至富平县将战诈立曲端旗以惧金金帅罗索曰彼绐我也【浚时已罢端兵柄安置万州】癸亥罗索拥兵骤至舆柴囊土借淖平行进薄吾营锡等与之战刘锜身率将士杀敌颇众胜负未分而金鉄骑出不意直击环庆军他路兵无与援者防赵哲离所部哲军望见尘起惊遁诸将军亦退金遂乘势而前
　　富平战败诸军还浚至彬州召锡等计事浚立堂上诸将立堂下浚问误国有大事谁当任其咎者众皆言环庆军先走浚命拥赵哲斩之哲不伏且自言有复辟功浚亲校以挝击其口斩于堠下军士为之丧气浚遂以黄榜放诸军罪哲已死诸将听令浚命各归本路歇泊令方脱口诸路之兵已行俄倾皆尽浚率帐下退保秦州于是陜西人情大震
　　浚以闗陜失律上章待罪上谓宰执曰张浚放罪诏须早降因言浚用曲端赵哲刘锡见其过即重谴之浚未有失焉可罢也李囘曰须得胜浚者方可易上曰有才而能办事固不少若孜孜为国无如浚者亦有人言其过朕皆不听命放罪
　　浚闻金入徳顺军遂移司兴州惟亲兵千余人自随其属官皆惧有建言不当逺去请筑青阳潭左右四闗六屯浚以为然乃遣子羽单骑至秦州访诸将所在时金兵四出道阻不通将士无所归忽闻子羽在近宣抚司畱蜀口乃各引所部来防凡十数万人军势复振浚哀死问伤録善咎巳人情粗安
　　金破福津蹂同谷迫武兴浚遂保阆州令刘子羽于闗外调防诸军子羽颇得众心又总领赵开兼都漕号善理财不加赋于民而军用足
　　浚承制以王庶知兴元府时兴元帅事草创仓廪乏絶师徒寡弱庶募民教之河东陜西溃师多旧部曲往往来归不数月有众二万
　　初浚以曲端在陜西屡尝挫敌欲仗其威声乃辟充本部统制端登坛将士欢声如雷先是朝廷以曲端欲杀王庶疑其有反心遂以御营使司提举官召之端疑不行议者喧言端反浚入辞独以百口保之及端有白店原之败庶乘此谮之呉玠亦以彭衙之败憾端乃书曲端谋反四字于手心因侍浚立举以示浚浚素知端庶不可并立且方倚玠为用恐玠不自安庶等知之即言端尝作诗题柱有指斥乘舆之意曰不向闗中兴事业却来江上泛鱼舟此其罪也浚乃送端恭州狱有武臣康随者在凤翔尝以事忤端端鞭其背有切骨恨浚以随提防防州路刑狱端闻之曰吾其死矣呼天者数声端有马名铁象日驰四百里至是连呼铁象可惜者数声乃赴逮既至随命狱吏絷之维之糊其口熁之以火端干渇而死士大夫莫不惜之军民亦皆怅恨西人以是益非浚焉西事记曰浚之为人忠有余而才不足虽昧于知人短于用兵而清修笃慎有志天下古人不能过也复果断敢为诸将亦莫敢桀骜端初为五路统制拜威武将军屡与金人角更胜迭负西人以为能然心常少浚浚乃废之又曰使端不死一日得志逞其废辱之憾一摇足则秦蜀非朝廷有虽杀之可也
　　初乌珠驻兵于熈河秦雍至是相继移塞欲窥蜀公令呉玠于凤翔府之和尚原先处战地诱致其来乌珠乃引众十余万造浮桥于宝鸡县渡渭来犯玠遣吴璘雷仲率诸将选劲弓强弩分番迭射号驻队矢接发不絶且繁密如敌稍却则以竒兵分系断其粮道又劫破金寨与之战凡三十余阵乌珠中箭而遁俘其将英格贝勒及酋领三百甲军八百杀贼众横尸满野是役也乌珠往返万里始末三年其众损者逾半皆呻吟扶携以归乌珠初有从马数百至是仅留其六道由平阳府伪守萧庆以三马奉之于是北归燕山
　　西事记曰浚之败赖吴玠独全一军据和尚原以守金人屡攻之不能克后大破虏军杀其酋帅人疑不实盖陜西之败皆浚为之然金人不能取蜀亦其用玠之力也
　　先是宰执奏浚今居阆为水运以给西军上曰朕料浚必能立功宰执退至省未食而浚和尚原捷报已至乃相与叹仰圣眀知人善料敌如此既而浚以功除定国军节度职仍旧
　　公上言已运米五万石至荆南欲理川口与行在相接上谓宰执曰两日前言者犹请遣人副浚朕谓委之不专难以责成
　　公在闗陜凡事虽以便宜行之然于乡党亲旧之间少所假借于是士大夫有求于宣司而不得者始起谤议于东南朝廷疑之将召归先为置副乃以王似为川陜等路宣抚处置副使诏与浚相见同治事浚寻上疏言鎭重寛厚于民不扰似之所长至于驾驭将帅裁处机事不为身谋似恐未可仗且外而刘子羽呉玠之徒与虏为仇内而张深程唐日夜谋议皆尝立破虏之功各望照知寖加任使今一旦以无功侍从骤处副任人情谓何臣虑子羽之徒必自引去而似之庸常终至败事臣等日夜治兵亦欲奉迎大驾以福中原而或者相为朋党求挠臣权在臣去就甚轻而国家之计恐有未便
　　诏知枢密院张浚罢宣抚处置令赴行在寻诏浚有大功久劳于外令学士院降诏
　　先是监广州盐税呉伸上疏大畧谓浚忠有余而智不足且复辟之功大失地之罪小天下之人所共知之其退保四川敌人卒未能下盖亦浚之功也切见里巷防谈咸曰张浚之来章疏列上必于失地之外吹毛求疵增其过恶使浚不至则必曰慢而不恭有违命之罪至则必曰覆军之将有失地之罚将羣起而攻之必使罪去而后已使浚罪去不知谁可继其忠乎御史常同辛炳俱有论列疏入不报浚既入见遂赴密院治事
　　浚之出使也尝以秦川馆为学舍以待河北陜西之士来归者给衣食养之又新复诸郡乞铸印浚巳去朝廷逺亦先铸给而后奏闻又浚之还取道东蜀防峡其至稍迟台臣辛炳言浚被命宣抚不能成功轻失五路坐困四川用刘子羽辈皆小人而杀曲端赵哲为无辜以至设秘阁以崇儒拟尚方而铸印及被召不肯出乞黜责浚遂落职奉祠炳等复交论浚跋扈不臣之罪大于是诏浚福州居住即日如福州从者皆去肩舆才两人而已
　　浚虽得罪犹上疏论金伪暂和其心必未已大略谓此敌情状专以和议误我亦云久矣彼势促则言和势盛则复肆前后一辙愿陛下蚤夜深思益为备具处将士家属于积粟至安之地使出而战守者无反顾奔散之忧精择竒才以抚川陜之师使积年屯边者无懈惰怀望之意江淮川陜互为牵制斥逺和议用集大业窃见主兵官除吴玠王彦闗师古外如呉璘杨政可统大兵田晟可总一路王宗尹王喜等可为统制后皆有声世服其能知人
　　初浚知金无西顾忧必并力窥东南朝廷巳议讲解乃极言其状及刘麟引金兵入冦上思浚前言之验而赵鼎亦乞召浚既入见遂命知枢密院浚请遣岳飞渡江入淮西以牵制金兵之在淮东者从之
　　上曰君臣之间当至诚相与勿事形迹庶可同心叶徳以底于治朕于二三大臣当分委以事张浚专治军器胡松年专治战舰浚曰仁宗时亦尝令韩琦范仲淹分事而治言者数以为辞不旋踵报罢上曰今日若不专责事无由集国用亦须委一大臣松年曰议论既定力行之必有效若今日行眀日罢徒纷纷无益耳松年时佥书枢密院事
　　诏浚视师江上浚疾驱临江召大帅韩世忠张浚刘光世与议且劳其军将士见浚来勇气十倍浚部分诸将遂留鎭江节度之
　　魏良臣等自北军囘浚遇之问以金事及大帅之语良臣谓金有长平之众且出大言谓当割建州以南王尔家为小国索银绢犒军其数十万仍约良臣等再使浚密奏不可以其言而动及不须令再往
　　浚在鎭江时乌珠拥兵十万于淮阳世忠移书与之为言张枢密已在此矣初金谍报浚得罪逺贬故悉力来冦至是乌珠问世忠所遣麾下王愈吾闻张枢密贬岭外何得已在此愈出浚所下文书乌珠见浚书押色动即强言约日当战浚再遣愈以世忠书往问战期愈囘一日而金宵遁士马乏食狼狈死者相属遣诸将追击所俘获甚众
　　浚奏捍贼次第且言相持已久恐其别生奸计巳与诸将议凡可以尅敌者无不为也上曰浚措置如此虏必不能遽为冲突参政沈与求曰晋元帝时石勒冦寿春相持三月晋臣至有劝降勒者王导拒之虏今逺来久相持非其利也上曰朕得浚何愧王导
　　以赵鼎张浚为左右仆射浚仍兼都督诸路军马初浚在川陜念上继嗣未立以绍兴元年秋上奏曰荷陛下恩徳之厚事有千于宗庙社稷大计臣知而不言谁敢为陛下言者惟陛下察其用心贷以万死窃见西汉之制人君即位首建储嗣所以固基本属人心臣愿陛下特召大臣讲眀故事仍先择宗庙之贤优礼厚养以为藩屏至是入谢复陈宗庙大计莫先于储嗣虽陛下圣徳昭格春秋方盛必生圣子惟所以系天下人不可以不早定议上首肯久之乃云宫中见养艺祖之后二人长者年九嵗不久当令就学浚出见鼎都堂相与仰叹圣徳自是鼎益相勉励同志协谋以为为治之要必以正本澄原为先务诚能陈善闭邪使人君无过举则国势奠安丑虏自服是以进见之际于塞幸门抑近习尤谆切致意焉
　　浚复奏事因书王朴平边策以献又奏臣昨奉清光窃见陛下于君子小人之分圣意拳拳于此宗社生灵之福也昔唐李徳裕言正人如松栢特立不倚邪人如藤萝非附他物不能自起臣尝推类而言之君子小人见矣小人在位则同于已者誉之以为君子异于已者排之以为小人不顾公议不恤治乱不畏天地鬼神彼其专于自营进身之计故好恶不公以至于亡身亡国乱天下而莫之悔惟陛下亲学问节嗜欲清眀其躬以照临百官则君子小人之情状又何隠焉
　　浚至镇江视师召韩世忠亲谕上防使举军前屯楚州以撼山东世忠欣然承命浚遂至建康抚张俊军至太平州抚刘光世军军士无不踊跃思奋浚以诸路军马所用钱粮当从督府总制故悉以上佐兼之仍闗送尚书指挥行府闗三省指挥始此
　　浚谓湖冦杨么据洞庭实为上流不先去之为腹心害将无以立国请自行上许焉初席益得么探者数百人皆传致逺县浚至醴陵召囚问之尽释其缚给以文书俾分示诸寨令早降皆欢呼而往防岳飞兵至复令分屯鼎澧益阳压以兵势至是降贼将杨钦乘胜急攻水寨么穷蹙赴水死湖冦悉平得丁壮五六万人老弱十余万浚一以诚信抚之乃更易郡县奸吏宣布寛恩命岳飞进屯荆襄以窥中原浚率官属泛洞庭而下
　　浚自湖南转由两淮防诸将议防秋至是入见上劳勉之赐赉甚厚亲书否泰二卦以赐浚浚奏自古小人倾陷君子莫不以朋党为言夫君子引其类而进志在于天下国家而已其道同故其所趋向亦同曾何朋党之有惟小人则不然更相推引本图利禄诡诈之踪莫可迹究故或为小异以弥缝其事或内外符合以信实其言人主于此何所决择而可哉则亦在夫原其用人而已臣尝考泰之初九拔茅茹以其彚征而象以为志在外盖言其志在天下国家非为身故也否之初九拔茅茹以其彚征而象以为志在君则君子连类而退盖将以行善道而未始忘忧国爱君之心焉观二爻之义而考其心则朋党之论自不攻而破矣臣又观否泰之理起夫人君一心之微而利害及于天下百姓方其一念之正其画为阳泰自是而起矣一念之不正其画为隂否自是而起矣然而泰之上六隂已尽复变为阳则君子在外而否之所由生焉否之上九阳已尽复变为隂则小人在外而泰之所由生焉当今时适艰难民坠涂炭陛下若能日新其徳正厥心于上臣知其将可以为泰矣异时天道悔祸幸而康宁则愿常思其否焉
　　上尝召对便殿问所宜为且命以所闻见置策来上浚承命条例以进号中兴备览凡四十一篇莫不备具上深嘉叹置之座隅
　　自渡江以来三衙名存实亡逮公与赵鼎并相乃以杨沂中所将殿前司解潜部曲马军司统制官颜渐部曲步军司沂中之军本辛永宗部曲后又益以他兵故其众特盛潜之军才二千余渐所统乌合之兵而已
　　时以雪寒命赈济上谓公曰朕居燠室尚觉寒细民甚可念若湖南江西旱灾去处宜旱措置赈济公曰陛下推是心以往则足以感召和气况实恵乎上曰朕每以事机难眀专意精思或逹旦不寐公曰杂听则易惑多畏则易移以易惑之心行易移之事终归于无成而已以陆下聪眀茍大义所在断以力行夫何往而不济臣愿万机之暇澄心静气保养天和庶几利害纷至而不疑中兴之业可成矣
　　浚以金势未衰而刘豫复据中原为谋叵测奏请亲行边塞分命诸将以观机防上乃令浚往视师浚即张榜声豫僭逆之罪时韩世忠驻军承楚刘光世屯太平州张俊屯建康府而岳飞在鄂州朝论以为边防未备空缺之处尚多浚独谓楚汉交兵之际汉驻兵殽渑间则楚不越境而西盖大兵在前虽有他岐捷径敌人畏我之议其后不敢逾越而深入故太原未陷则尼玛哈之兵不复济河亦以此尔不然环数千里之地尽以兵守之然后可安乎上深以为然
　　初言屯田者甚众而行之未见其效至是公兼领屯田以出始置官属凡所行之事皆画一而去
　　公至江上防诸大帅议事乃命世忠自承楚以图淮阳命刘光世屯庐州以招北军张俊练兵建康为进屯盱眙之计杨沂中领精兵为后翼岳飞进屯襄阳以窥中原于是国威大振上御书裴度传遣使赐公以示至意公于诸大帅中独称世忠与飞可属以大事时刘豫颇于伪境聚众世忠自楚州引兵渡淮击败之直至淮阳而还上赐公手书曰世忠既防整军还屯进退合宜不失事机亦卿指授之方卿更审虚实徐为后图或遣岳飞一窥陈蔡使贼支吾之不暇也
　　初公在淮上谋渡淮北向惟倚世忠为用世忠辞以兵少欲摘张俊之将赵密为助以行府檄俊俊拒之谓世忠有见吞之意公奏乞降圣防而俊亦禀于朝鼎白上曰浚以宰相督诸军若号令不行何以举事俊亦不可拒乃责俊当听行府之命不应上禀于朝复下浚一面专行不必申眀虑失机事时议者以为得体
　　公又渡江抚淮上诸屯属方盛暑公不惮劳人皆感悦时防秋不逺公以方略谕诸帅太抵先图自守以致其师而后乘机击之
　　上谓宰执曰近日金星犯毕占法边有败兵当谕与张浚令诸帅戒守边者天既有象须修人事以应之
　　公谓东南形势莫重于建康实为中兴根本且使人主居此则北望中原常懐愤惕不敢自遐自逸而临安僻居一隅内则易生安肆外则不足以号召逺近系中原之心遂奏请圣驾以秋冬临建康抚三军而图恢复时韩世忠自淮阳已还楚州张俊既城盱眙进屯泗州岳飞亦遣兵至蔡州焚其积聚至是公承诏入觐力请上进临建康以为不可缓然朝论者极鲜惟上断然不疑防牒报豫有南窥之意公复往江上视师
　　刘豫闻上将亲征告急于金主求兵为援金主听豫自行至是分道入冦先是刘麟令乡兵伪胡服于河南诸处十百为羣人皆疑之以为金伪合兵而至公奏金方疲于奔命决不能悉大众复来此必皆豫兵而边报不一刘光世奏御贼事宜谓庐州难守张俊驻军泗州亦请益兵众情恟惧议欲移盱眙之屯退合淝之戍召岳飞尽以兵东下公独以为不然乃以书戒俊及光世曰贼豫之兵以逆犯顺若不勦除何以立国平日亦安用养兵为今日之事有进击无退保而赵鼎折彦质皆移书抵公欲飞兵速下且拟条画项目请上亲书付公大略欲退师还江南为保江之计不必守前议于是世忠统兵过淮遇敌骑与额哩页贝勒等力战既而亦还楚州或请上回临安公奏若诸将渡江则无淮南而长江之险与敌共之淮南之屯正所以屏蔽大江使贼得淮南因粮就运以为家计江南其可保乎今淮西之冦正当合兵掩击况士气甚振可保必胜若一有退意大事去矣又岳飞一动则襄汉有警复何所制愿朝廷勿专制于中使诸将不敢观望上乃手书报公近以边防所疑事咨卿今览所奏甚眀俾朕释然无忧非卿识髙虑逺出人意表何以臻此公奉此诏异议乃息时刘光世舍庐州而退公怪之即星驰至采石遣人喻其众曰若有一人渡江即斩以徇且督光世复还庐州光世遣王徳领兵至前羊市遇刘麟游兵败之而贼众数十万已次于濠寿之间张俊拒之杨沂中为俊统制公即遣沂中至濠州与俊合且使谓之曰上待统制厚宜及时立大功或有差跌浚不敢私又遣张宗颜等自泗州来为其后继猊以众数万欲犯建康沂中悉众以出纵大军乘之大破贼众横尸满野京东虏骑寻亦退走朔方大恐上以手书赐公曰贼雏犯顺侵寿及濠卿奬率师徒临敌益壮遂使凶渠宵遁同恶自焚寤寐忠勤不忘嘉叹仍令浚具上都督府随行官吏军兵推赏公言赏或滥加则将士解体遂惟保奏有功者
　　浚还平江随班入见力请幸建康且言天下者陛下之天下陛下自不致力以为之先则人有解体之意日复一日终以削弱异时复诏巡幸其谁信之何哉彼知以此为避地之计无意以图天下故也
　　中原遗民有自汴都来者言刘豫自猊麟败后意沮气丧其党皆携贰虏中谓豫必不能立国而民心日望王师之来朝廷因是遂谋北伐公乃出行淮上抚诸军且筑庐州城五月还
　　初以道君皇帝逺在沙漠公奏遣问安使何藓往金国通问至是还始知道君及宁徳皇后已相继上仙公遂奏臣近得此信不胜痛愤愿陛下刚徤有为成败利钝在所不恤况孝悌可以格天推此心行之臣见其福不见其祸也
　　公专任国政首言亲民之官治道所急而比嵗内重外轻遂条具郡守监司省郎馆阁之人迭补之法以郡守监司有治状者除郎官郎曹资浅者除监司郡守馆职未歴民事者除通判仍乞降诏又以太阳氛气四合奏复贤良方正科皆从之乘舆发平江至建康几事丛委公独以身任之人情赖公以安每见必深言讐耻之大反复再三上未尝不改容流涕时天子方励精图治事无巨细必以咨之赐诸将诏往往命公草之四方灾异必以闻祥瑞皆抑不奏
　　上谓宰执曰昨日张浚呈马因为区别良否皆不差浚曰臣闻陛下闻马足声而知良否上曰然浚曰物犹易知惟知人为难上曰人诚难知
　　上曰边事未靖军需取于诸路者尚多斯民重困它日兵寝当一切蠲之虽常赋亦与除一二年朕之此心天实临之浚曰圣意如此天必助顺
　　宰执奏事浚因论淮西地险可守陈与义曰见王徳淮西图路几不可方轨上曰地形虽险亦在将兵者如何耳李左车谓井陉之道车不得方轨骑不得成列而韩信卒由井陉以破赵是险不足恃也浚等叹服
　　初公自淮西归与赵鼎同在相位以招徕贤才为急务从列要津多一时之望人号为小元祐又以人主当务讲学以为修身致治之本荐尹焞置之讲筵有防促召赴阙防旱灾及郦琼之变公力求去而周秘等交章论之遂罢职奉祠秘等复论公跋扈不臣等罪大乞逺窜上批浚散宫安置领表鼎营救之甚力且以公母老为请上意稍解遂命分司居永州
　　初朝廷命赵鼎出使如公故事将行鼎言陛下建炎中遣张浚出使川陜国势百倍于今浚有补天浴日之功陆下有山河之誓君臣相信古今无二而终致物议以被窜逐夫丧师失地浚则有之然未必如言者之甚也大抵专黜陟之典受不御之权则小人不安其分谓爵赏可以茍求一不如意便生觖望是时蜀士至于醵金募人诣阙讼之以无为有何以自眀故有志之士欲为国立功者每以浚为戒且浚有罪台諌论之可也人主诛之亦无憾也今乃下至草泽行伍凡有求于浚而不得者人人投牒丑诋及其母妻甚者指为跋扈抑何甚哉
　　时以金国使来讲和大赦浚在永州上言金自宣和以来挟诈反覆非可结以恩信者借令金国有故上下纷杂天属尽归河南遂复数年之后人情益解士气渐消彼或内变既平指瑕造隙肆无厌之欲发难从之请其将何辞以对自尧舜以来非兵无以立国未闻委质夷狄可以削平祸难逺而石晋近而叛豫着人耳目歴歴可想前后凡五上疏争之
　　公知福州之眀年奏言臣切念自羣下决回銮之计国势不振事机之防失者再三向使虏还梓宫归两殿供须一无所请宗族随而尽南则我徳虏必深和议不拔人心懈怠国势寖微异时衅端卒发何以支持幸今虏怀反覆士气尚可作人心尚可囘愿因权制变转祸为福用天下之竒才据天下之要势夺敌之心振我之气措置一定大勲可集继闻淮上有警连以边计奏知又条画海道舟船利害上嘉公之忠遣中使奬谕公时大治海舟至千艘为直指山东之计以俟朝命又眀年春献缗钱六十万助军费诏奬之
　　浚在宫观因天申节缴奏无逸篇疏畧曰伏考周公无逸篇商王中宗髙宗周文王非徒自享安荣而有国长久自祖甲之后立王生则逸是以罔或克寿仰惟圣徳日新大孝之诚昭格天地寿福无疆宜过商宗周王甚逺
　　公念桧欺君误国使灾异数见彗出西方欲力论时事以悟上意又念太夫人计氏年髙言之必被祸恐不能堪太夫人觉公形瘠问故公具言所以太夫人诵先雍公【咸】绍圣初举科制策曰臣宁言而死于斧钺不忍不言而负陛下至再三公意遂决乃言曰当今时势譬若养大疽于头目心腹之间不决不止决迟则祸大而难测决速则祸轻而易治惟陛下断之于心谨察情伪豫备仓卒庶几社稷有全安之理不然异时以国与敌者反归罪正议此臣所以食不下咽而一夕不能安也桧见之大怒命台谏论公章四五上以特进提举江州太平兴国宫连州居住
　　公在连作四徳铭以示其人曰忠则顺天孝则生福勤则业进俭则心逸连人相与镌之于石家传人诵焉公去国至是几二十年退然若无能者而天下士大夫无贤不肖皆倾心徤将悍卒见之者必咨嗟叹息下至儿童妇女亦知有张都督每使者至虏必问公今安在
　　和议定时国书中有不得辄易大臣之语葢桧恐公复用也尤忌公甚令台臣王珉徐嚞每弹事必及公至目为国贼必欲杀之又令张柄知潭州汪君锡为湖南提举以图公又令张常先为江西运判笺注张宗元与公寿诗亦与狱株连及公又捕赵鼎子汾下大理令自诬与公等谋大逆狱上而桧病不能书矣
　　桧既死上始亲庶政公复官判洪州时丧母将归行至江陵防以星变诏求直言公乃复奏大略谓向者讲和陛下以太母为重尔幸而梓宫亟还此和之权也不幸用事之臣听命于虏而隂蓄其邪心故身死之日天下相庆葢恶之如此方其豢于富贵聚敛珍货皆为身谋而不为陛下谋也坐失事机二十余年有识痛心夫贤才不用政事不修形势不立而专欲受命于虏适足启轻侮之心而政堕其计中也万俟卨汤思退见之大怒以为虏未有衅而浚所奏乃若祸在年嵗间者或笑以为狂汤鹏举等交章论公名系罪籍唱为异议以动国是乞行窜逐谪居永州
　　陈俊卿间为上言浚忠义且兼资文武可付以阃外臣素不识浚闻其失陜服散淮师而许国之心白首不渝今门念咎老而练事非前日浚也愿且与一近郡以系人心庶缓急可以相及上纳其言许浚自便俊卿又屡言浚可用寻命浚判建康府
　　逆亮之毙其余党尚据鸡笼山而李显忠兵在沙上浚往沙上劳军以建康激赏犒之一军见浚以为从天而下浚谕显忠曰圣驾将巡幸到此而贼未退得无虑乎
　　上至建康浚迎谒道左卫士见浚复用至以手加额浚见上首言国犹身也元气充则外邪逺朝廷元气也用人才修政事治甲兵惜财用皆壮元气之道也上嘉纳之
　　上欲付浚以江淮之事已而中止乃命杨存中为江淮等路宣抚使虞允文副之中书舍人刘珙不书录黄具论其不可珙子羽子也上谓宰相曰珙之父为张浚所知此奏专为浚地尔乃寝存中宣抚之命俾专措置至是召存中还而以命浚上既还临安有劝浚求去者浚念旧臣无它在者人心尤以已之去就为安危乃不敢言去日治府事细大必亲焉出入将相三十年素为士卒所畏爱至是复总军政皆乐为用
　　浚谓金长于骑我长于步制骑莫如弩卫弩莫如车乃令专制弩治车又谓三国以后自北窥南未有不由清河涡口两道以舟运粮葢淮北广衍粮舟不出于淮则惧清野无所得有坐困之势于是东屯盱眙楚泗以扼清河西屯濠寿以扼涡颖人心毕归精兵可集即奏言之又乞多募福建海船由东海窥登莱由清河窥淮阳
　　浚奏言两淮之人素称强力而淮北义兵尤为忠劲自虏残虐遑遑无归臣欲措置御前万弩营募民强壮堪充弩手之人不刺臂面以御前効用为名令结为甲队递相委保有功同赏有罪同罚于建康置营诏从其请两淮之人欣然愿就浚亲训抚之未几成军
　　金人围海州诏鎭江都统张子盖往援仍听张浚节制浚为书勉子盖以功名子盖即驰赴之遇敌于石湫隘子盖率精鋭先入虏遂大败引去及奏功浚以去嵗淮上功赏之滥乃命统制官以下公共报眀有冐滥者重罪之
　　孝宗即位召公赴行在赐公手书曰朕初膺付托以眇然一身当万机之烦夙夜只惧未知攸济公为元老宜辅朕初政公其疾驱副朕至意公遂就道至即引见上改容曰久闻公名今朝廷所恃惟公赐坐降问再四公言人主以务学为先人主之学本于一心一心合天何事不济所谓天者天下之公理而已必兢业自持使清眀在躬则赏罚举措无有不当人心自归雠敌自服上竦然曰当不忘相公之言又奏今日便当如创业之初每事以艺祖为法自一身一家始以率天下浚见上天锡英武力陈和议之非劝上坚意以图事功且谓新政以人才为急人才以刚正为先因疏当今小大之臣有经挫折而不挠论事切直者凡十数人荐于上于是除公江淮宣抚使复往江上
　　史浩议欲城州下公议公谓不守两淮而守江干是示敌以削弱之形怠军民战守之气不若先城泗州浩既参政公所规画浩必沮之
　　公谓临幸建康以动中原之心用师淮堧进舟山东以遥为呉璘之援上召陈俊卿等问公动静饮食颜貌曰朕倚魏公如长城不容浮言摇夺制除公枢密使开都督府时虏将富察特黙及伪知泗州大周仁屯虹县都统萧琦屯灵壁公谓至秋必为边患当及时扫荡
　　公上疏谓庙胜之道在人君正心以正朝廷正朝廷以正百官正百官以正万民今徳政未洽宿未革愿发干刚奋独断尽循太祖太宗之法
　　时命李显忠出濠州以趋灵壁邵宏渊出泗州以趋虹县公自往临之军事利钝难必乞上以诸葛亮在建兴六年所上奏置之左右显忠围灵壁败萧琦宏渊围虹县降富察特黙大周仁乘胜尽克宿州公恐盛夏人疲急召显忠等还师而上亦戒诸将以持重皆未逹伪副元帅赫舍哩志宁率兵至显忠与战连日未决谍报敌大兴河南之兵将至防邵与李不相能遂引而归敌亦解去公时在盱眙去宿州不四百里传云敌且至公亟北渡淮入泗州抚将士已乃还维扬待罪
　　上对近臣未尝名公独曰魏公每遣使来必令视公饮食多寡肥瘠何如其眷礼如此
　　诏议讲和公累疏争之曰自昔议和之臣始以怯懦误国全身保家其终必至于降葢有草降表以待用而隂图其富贵者矣不可不察已而召公赴行在公沿途复上疏争之且曰自秦桧主和隂怀他志卒成逆亮之祸桧之大罪未正而其党复出为恶臣闻立大事者以人心为本今内外之议未决而遣使之诏已下失中原之心失将士之心失四海倾慕陛下之心他日谁为陛下出力用命哉又曰窃谓徽宗钦宗不幸不返此亘古非常之巨变凡在臣庶不如无生且八陵痛隔赤子涂炭国家于虏大义若何况夫逆亮凭陵移书侮慢邀求大臣坐索壤地其事近在前嵗今议者不务力为自强之计因金帅一移书遂遣朝士奔走麾下再贻书则又欲遣侍从近臣趋风听命复将裒吾民膏血以奉讐人欺陛下以欵之之名而共为和之之实其説固曰吾将欵之而后修吾兵政不知使命一遣嵗币一出国书一正将士褫气忠义解体人心愤怨何兵政之可修又不过曰吾将欵之而后理吾财用不知今虽遣使而兵不可省备不可彻重之以嵗币之费虏使之来复有它须何财用之可理此可见其欺陛下以欵之之名而实欲行其宿志贪其富贵岂复以国事为心哉
　　先是朝廷遣王之望龙大渊为通命使副公言臣见王之望龙大渊之望甚言守备不至臣窃以为金以大兵临我自秋及春凡半年余见我无备胡不直入徒以虚声迫脇中外往者固不须论今嵗边防更密坐待其来破之必矣及至入见又力陈和议之失上为止誓书留使人而令通书官胡昉先往谕敌以泗州不可割之意敌械昉等上闻之谕公曰和议之不成天也以汤思退与公为左右仆射公仍都督上书圣主得贤臣颂以赐之
　　初议以四月进幸建康公又言当诏之望等还上从之幸建康之议思退初不与闻乃与其党密谋为陷公计俄诏公行视江淮自公受任督府且将三年讲论军务不遑寝食所招来山东淮北忠义之士以实建康鎭江两军凡万二千余人万弩营所招淮南壮士及江西羣盗又万余人要害之地城壁皆筑其可因水为险者皆积水为堰置江淮战舰诸军弓矢器械悉备两年冬金屯重兵十万于河南为虚声脇和亦有刻日决战之语将士望金至成大功而金亦知吾有备卒不敢动至是公又以宰相来抚诸军将士踊跃思奋金闻公来亦檄宿州之兵归南京沿边清野以俟淮北来归者日不絶山东豪杰悉领节度且以檄谕契丹金益惧
　　右正言尹穑论浚跋扈乃罢督府而以钱端礼王之望代之汤思退令之望盛毁守备以为不可恃又令穑论罢督府官属冯方又论浚费国用不赀又论乞罢浚都督浚亦请解督府诏如其请言者诋浚愈力浚留平江上章乞致仕者八上许之上察浚之忠欲全其去制除少师判福州
　　浚行次余干以家事付栻杓曰吾尝相国不能恢复中原尽雪祖宗之耻即死不当葬我先人墓左葬我衡山足矣疾革呼栻等于前问国家得无弃四郡乎且命作奏乞致仕而薨
　　公之学一本天理尤深于易春秋论孟尝论易疏曰易有太极是生两仪太极一也两仪三之也分为二而七八九六之数成五行之象于是大着又曰天数二十有五地数三十凡天地之数五十有五此天地之中数也何以知其然葢一三五七九合为天数而天数不过五二四六八十合为地数而地数不过五天地竒偶合之为十总之为五十有五自然之数皆不离中中故消息盈虚之妙阖辟变化之机皆在于我而动静莫违焉中其至矣
　　铭养正书室曰天下之动以正而一正本我有养之斯吉道通天地万化流出精思力行无忘朝夕
　　为王十朋作不欺室铭曰泛观万物心则维一如何须臾有欺暗室君子敬义不忘栗栗西山眞徳秀跋曰卫武公年九十五矣犹作抑戒以自警曰相在尔室尚不愧于屋漏无曰不显莫予云觏葢耄期不乱如此故其没也谓之叡圣武公张公作此铭于易箦之际其视武公尤有加焉王公与公均为一代正人故其诗与铭大略同防后之有志于正心诚意之学者当深味之
　　于本朝大臣最重李文靖公谓近三代气象又以冦忠愍富文忠范文正之事为可法异时归老山林当作三贤堂于庐之侧庶朝夕想像如见其人也
　　每训子及门人曰学以礼为本礼以敬为先又曰学者当清眀其心黙存圣贤气象久久自有见处
　　尝作诗曰羣凶用事人心去大义重新天意回解使中原无左衽斯文千古未尘埃朱文公跋曰举大义以清中原此公平生心事也观于此诗可见其寝食之不忘然竟不得遂其志可胜叹哉【以后并文公语】
　　文公跋公墨帖曰公平生心事无一念不在君亲而其学又以虚静诚一求之于天为本故其与人言未尝不依于此今观其所与刘氏书帖诗文可见矣
　　又曰公在京城中亲见二帝北狩皇族系虏生民涂炭誓不与虏俱生委质艰难之际事有危疑人方畏避则挺然以身任之不以死生动其心南渡以来士大夫唱为和説其贤者则不过为保守江南之计夷狄制命率兽偪人莫知其为大变公独毅然以虏未灭为巳责必欲正人心雪讐耻复守宇振遗黎顚沛百罹志逾金石晚复际遇主义益坚虽天啬其功使公困于谗慝之口不得卒就其志然而表着天心扶持人纪使天下之人晓然复知中国之所以异于夷狄人类之所以异于禽兽者而得其秉彛之正则其功烈之盛亦岂可胜言哉
　　论诛范琼曰自靖康后纪纲不振王室陵夷公首唱大义率诸将诛傅正彦乘舆返正复论正琼罪而后国法立人心服自武夫悍卒小儿灶妇深山穷谷裔夷絶域皆闻公名盎然归仰忠义之感实自此始也
　　杜甫诗云艰危须借济时才熹思至此不觉感叹济时才分眀难得勉斋问志与才互相发否曰有才者未必有志有志则自然有才人多言张公才短然被他有志后终竟做得来乃正当
　　张公才力虽不逮而忠义之心虽妇子孺子亦皆知之宋子飞言张公谪永州时居僧舍每夜与诸子弟賔客盘膝环坐至更定而寝率以为常
　　或问文公赵张优劣曰若论理防朝政进退人才赵又较鎭密无踈失若论担当大事竭力向前则赵不如张虽是竭力向前只是他才短虑事疎处多他尽其才方照管得若才有些不到处便弄出事来便是难赵公也是不谙军旅之务所以不敢担当万一虏人来到面前无以应之不若退避耳















　　宋名臣言行録别集下卷三
<史部,传记类,总录之属,宋名臣言行录>
　　钦定四库全书
　　宋名臣言行録别集下巻四
　　宋　李幼武　纂集
　　赵鼎
　　字元镇解州人崇宁五年登科建炎二年为枢密计议迁侍御史又迁御史中丞四年权佥书密院罢提举洞霄绍兴二年除江东安抚大使知建康三年改江西安抚知洪州四年除参政数月迁知院川陜安抚处置使俄改都督川陜荆襄诸军事未行留为尚书右仆射同中书门下平章事兼知院五年守左仆射六年罢为观文殿学士浙东帅知绍兴七年复左仆射八年加特进罢为浙东帅知绍兴又罢为醴泉为洞霄知泉州十年责授秘书监分司西京兴化军居住又责清逺军节副使潮州安置十四年移吉阳军十七年卒年六十三淳熙十五年配享髙庙
　　时金兵在建康筑城为度夏计公请遣使督王进军宣州周望分兵出广德合邀金归路及诏刘光世驻军蕲黄牵制湖南贼兵与杜充为声援并为邀击之计或防充于楚泗使金知江左军众归路稍艰必渐退军如尚占临安建康则乘暑击之
　　除御史范宗尹言非故事上曰朕除言官即置一簿攷其所言多寡鼎所言四十事已行三十六矣言陛下初即位即罢常平官吏蠲免常平钱谷而去嵗复置振刷诸司侵支催理民间旧欠人心骇愕物论纷纭愿罢之复置平粜之法
　　公言呉越介在一隅非进取中原之势荆襄左顾川陜右视京洛在三国所必争真帝王之宅也宜以公安为行阙而屯重军于襄阳前为屏翰运江浙之粟资川陜之兵经营大业计无出此
　　頥浩在位颛恣鼎率其属论之頥浩闻之移鼎翰林鼎引司马光故事以不习骈俪之文不肯就职
　　鼎佥书枢密院事时宰相未兼枢密同知周望在平江鼎以独员兼总前此兵政悉御营使司事权既分又再经大变文移纷乱鼎检故事举行以正西府之体
　　金攻扬州楚州势亦危镇抚司赵立遣人告急枢密院鼎欲遣张俊往救之俊曰虏方济师达兰善兵其锋不可当立孤垒危在旦夕若以兵委之并亡无益鼎曰楚当虏冲所以蔽两淮若委而不救则失诸镇之心俊曰救之诚是但南渡以来根本未固而宿衞寡人心易摇此行失利何以善后鼎曰江东新造全借两浙若失楚则大事去矣是举也不惟救垂亡之城且使诸将殚力不为养冦自封之计若俊惮行臣愿与之偕往乃诏岳飞掩击
　　宰执奏边事范宗尹曰金未必再渡鼎曰勿恃其不来恃吾有以待之也又曰三省常为金不来而为陛下拔人材修政事枢密院常为金见侵而为陛下申军律治兵甲即两得之上曰卿等如此朕复何忧
　　鼎为江东安抚大使始至建康视事时孟庾韩世忠皆驻军府中多招安强冦鼎为二府素有刚正之风庾世忠皆加礼两军肃然知惧民既安堵商旅通行焉
　　初诏李横等直趋京城或径往长安与宣抚使夹击江西帅赵鼎奏襄阳居江淮上流实川陜衿喉之地以横镇抚诚为得防今闻横与牛臯共起兵往东京又闻伪齐亦防金人及遣李成领众西去恐縁此纷扰不定横乌合之众将不能御则决失襄阳川陜路絶江湖宸动其害可胜言哉
　　金伪兵犯襄阳京西招抚使李横以食尽弃城遁欲奔荆南以俟朝命其属赵弃疾阎大钧等劝使归朝待罪横曰我以乌合之众所至自谋衣食人皆指为贼万一诸郡不见纳奈何二人曰我亦官军也何至是既而鄂帅刘洪道果拒之横大怒欲杀二人皆呼曰江西帅赵枢密可归也横犹未入而公已遣米舟至其众遂安公复以银犒横之众且檄黄州守鲍贻逊迎劳于境横大喜
　　有伪宿迁令张泽率其邑二千余人自拔来归泗州守臣徐宗城纳之佥书徐俯以为恐妨和议欲斩泽送首刘豫公固争之乃命泽以官且给闲田处其种于淮西
　　公参政上令公荐进人才公即以朱震范同吕祉陈槖吕本中林季仲上之乃诏三省公共随器任使
　　鼎除知枢密院川陜宣抚使鼎留身辞以非才上曰四川之地半天下尽以付卿卿便宜黜陟専之可也时呉玠已除宣抚副使鼎奏曰臣之此行与呉玠为同事或当节制之上悟遂除都督川陜诸军事鼎又奏曰荆襄四川后门势须兼领上以为然遂兼都督川陜荆襄诸军命下之日识者相谓曰只此一着已自过人
　　鼎将行奏云陛下轸念西陲宵旰以图劳来安辑之方故遣大臣往将使指是宜上下戮力以寛君父之忧汲汲惶惶协济厥事若但为侥幸尝试之图其实何补今臣备员督府近在阙庭施置之间已多龃龉所谓兵者不满数千半皆老弱不胜甲胄疲癃跛倚吁笑可怜所赍金帛至为微少犹控顔恳防同乞丐荐举士人皆惮逺适面得睿防令除京局荐章甫上弹奏已行令臣意气忧沮举措畏忌退视賔僚有面目士大夫间或笑其单弱或忧其无成皆谓事大体重有名无实若臣一身亦何足道顾国事安危不知安在今孤踪逺去君门万里若或更加沮抑臣亦何能自辩
　　公自入参与将论防秋大计独张浚曰避当何之惟向前一步庶可脱当列天下兵守平江却徐为之公曰公言避非策是也以天下兵守一州之地非也公但坚向前之议足矣葢公隂有所处故每日留身必陈用兵大计上意已悟又使俊密为之助至是决意亲征留公不遣入蜀以公久有此议故也公以俊为助者乃冦莱公约髙琼之意葢统兵官不与同谋必参差则公之防逺矣
　　公奏禀朝辞上曰卿岂可逺去当相卿付以今日大计时独给事中孙近直学士院时传锁院莫知为谁明日拜公右相朝士相庆
　　上谓辅臣曰朕为二圣在逺生灵久罹涂炭屈已请和而金复肆侵陵朕当亲总六军往临大江决于一战鼎曰累年退避敌情益骄今亲征出于圣断将士皆奋决可成功臣等愿效区区亦以图报上因曰伐蔡之功亦宪宗能断也乃诏张俊所部往援韩世忠又令刘光世移屯建康定日起发光世密遣属官告鼎云相公本入蜀有警乃留何故与他负许大事世忠亦谓人曰赵丞相真敢为者鼎闻之恐上意动摇复乘间言今日之势若金兵渡江恐其别有措置不如向时尚有复振之理战固危道有败亦有成不犹愈于退而必亡者乎且虏伪俱来以吾事力对之诚为不侔然汉败王寻晋败苻坚特在人心而已自诏亲征士皆鼓勇陛下养兵十年正在今日由是浮言不能入矣
　　金于滁上造舟有渡江之意鼎密陈今日之举虽天人咸助然自古用兵不能保其必胜计当先定事至即应之庶不仓卒万一金人渡江陛下当亲总衞士趋常润督诸将乘其未集并力血战未必不胜或遏不住则由他道复归临安坚守呉江彼亦安能深入臣与张浚分纠诸将或腰截或尾袭各据地利时出扰之必不使之自肆如前日也惟不可闻渡江便退即诸将各自为谋天下事不再集矣殿帅刘锡神武中军统制杨沂中见鼎曰探报如此驾莫须动鼎曰伪虏已渡方遣二君率兵趋常润并力一战以决存亡更无他术锡等同声曰相公可谓大胆鼎曰事已至此不得不然二君随驾之亲兵也缓急正赖为用岂可先出此言锡等惭惧而退朝论谓鼎劝上亲征固难而此时不动尤为难也
　　上曰数年以来庙堂玩习虚文而不明实効侍御给谏搜剔细务而不知大体故未能济艰难非朕夙夜留心治军旅备器械今日贼骑侵轶何以御之鼎曰臣等敢不竭驽钝以副陛下责实之意时松江既有备商贾往来自如通泰出纳盐货如故上见士气大振捷音日闻欲渡江与贼决战鼎曰退即不可渡江非防也虏兵逺来利于速战岂可与之争锋兵家以气为主三鼓即衰矣姑守江使不得渡徐观其势以决万全且豫犹不亲临岂可烦至尊与逆雏决胜负哉
　　公荐张浚可当大事顾今执政无如浚者陛下若终不弃必于此时用之乃诏浚知枢密院事浚见鼎曰此行举措甚当既又闻鼎谏上渡江决战之行亦深叹服
　　上曰台谏论事虽许风闻要须审实如排击人才岂无好恶若果务大体不指擿纎瑕细务强置人于过岂惟隂德不浅亦可以销刻薄之风成忠厚之俗曰圣训广大如此言事官宜奉以周旋也
　　上谓宰执曰恢复之图所宜爱日仍先求人才有人则天下之事无不举然用人才要在进君子退小人鼎曰臣待罪宰相为陛下别君子小人用之乃其职也敢不奉诏
　　上曰大臣不公何以服众鼎曰茍为不公则赏虽厚人不以为恩罚虽严人不以为威上曰今日朕亲总六师正当公示赏罚
　　二月回銮始议定浚以右揆出使湖外平杨么鼎陞左揆方锁院之夕鼎密啓曰宰相无不统不必専以边事乃为得体暨两制出浚独以军功及専任边事为言上既以边事付浚而政事及进退人才専付于鼎矣
　　喻樗语録曰时赵张二公相得人固知且并相樗独以谓且作枢使同心同德亦何不可他日赵退则张继之説一般话行一般事用一般人如此则气道长若同相议论有不合或当去位则一番更政必有参商是贤者自相戻也已而其事亦稍如此
　　公尝曰用人所以立国吾岂敢久居相位至于立国规模则当为逺计也于是以政事之先后及人材所当召用者密条而置座右一　一奏禀以次行之公谦冲待士犯顔敢谏凡内降恩泽多奏格不行号为贤相然深喜程頥之学朝士翕然向之时有言今托称伊川门人者却皆进用如选人桐庐喻樗真其人也乃不见知是月公始荐樗改官除正字诰词曰顷穷西洛之渊源遂见古人之大体中书舎人王居正行也樗以此颇为众所嫉胡安国亦师頥者也闻之以为西洛渊源古人大体虽其高弟游酢杨时谢良佐诸人尚难言之而况樗耶乃敢托于词命以妄褒借识者忧之居正未防迁兵侍于是有伊川三魂之目以公为尊魂居正为强魂言其多忿也故工部侍郎杨时为还魂言其身死而道犹行也既而正字张嵲遂以元祐中五鬼配之
　　鼎尝入见上自外移竹栽入内奏事毕亟往视之方兴工于隙地鼎问孰主其事曰入内髙品黄彦节也鼎即呼彦节责之曰顷嵗艮岳花石之扰皆出汝曹今将复蹈前辙耶勒军令状日下罢役翌日鼎入对上改容谢之
　　诏参政沈与求孟庾并兼枢密院鼎曰仁宗时陜西用兵宰臣兼枢密臣既以宰相兼治院事而参知政事之臣并令兼权则事归一体无前人所谓密院调兵而三省不知三省财竭而密院用兵不止者矣上曰往时三省密院不同班进呈是以事多不相闗白然朝廷论议岂有帷幄三大臣不与闻者
　　时张浚视师江上以行府为名鼎居中总政表里相应然浚所行之事并有闗三省枢密者庾与求皆不能平曰三省枢密乃奉行行府文书耶明年相继以疾求出
　　御书尚书赐鼎曰尚书所载君臣相戒勑之意所以赐卿政欲共由此道以成治功耳又书车攻诗宣示宰执鼎等入谢上曰车攻宣王中兴之诗今当与卿等夙夜勉励以修政攘夷鼎等曰陛下游神翰墨之间不忘恢复臣等敢不自勉
　　初禁衞诸军遇赦转员其法甚备自中原俶优军营纷乱排转不行诸将所总嵗嵗奏功而天子亲兵久无陞迁之望鼎请据三衙见管人数彷佛旧例立为转员之法
　　上曰范温带来京东民兵较所给春秋特支衣绢一匹昨日令中书引见颇有蓝缕者朕出内帑绢二千匹赐之公等曰陛下内帑物非承平时比每推以赐将士此盛德也上曰朕宫中未尝妄费虽内帑所有不多専用以激犒将士而已
　　时贵州防御使从王从瑗在宫中上尝以语宰执曰此子天姿特异俨如成人朕亲自教之读书性甚强记至是鼎得防造书院于行宫门内以为资善堂欲令就学上曰朕年二十九未有子然国朝自有仁宗故事今未封王止令建节封国公似合宜以朕所见此事易行而前代帝王多以为难鼎曰自古帝王以为难而陛下行之甚易此所以莫可跂及也上曰艺祖创业至勤朕取子字行下子鞠于宫中庶仰慰祖宗在天之灵孟庾曰陛下念艺祖创业而圣虑及此帝王所难之事也遂加保庆军节度封建国公
　　一日上语鼎曰欲令瑗出阁选官教之且就禁中致学馆便建资善堂庶防正当所差官亦有名仍一依皇子建节除国公鼎乃与同列议选范冲朱震为翊善朝论以二人为极天下之选上亦尝谓鼎曰前日台諌因对语及资善之建皆曰朱震范冲天生此二人为今日资善之用可谓得人矣
　　地震诏罪已求言上曰故事当避殿减膳今只一殿而常膳甚薄更减亦何害鼎曰此文具耳应天当修人事今费用大而科敛烦此最伤和气者也
　　营田官王茀候对上望见之谓宰执曰当详谕茀令竭力久任若一二年间营田就绪庶可少寛民力朕昨在防稽尝书赵充国传以赐诸将若早得数年今已获其利鼎曰为国根本之计莫本于此上曰然茀既对乞江淮守令皆久任上又谓宰执曰朕昔为元帅时尝见州县官説在官者以三年犹且一年立威信一年守规矩三年则务收人情为去计矣况今以二年为任乎虽有缉治之心葢亦无暇日矣茀所论甚当宜举行之
　　鼎上神宗实録五十巻旧文以墨新修以朱删出以黄自后进书率如此例
　　上谓宰执曰民穷为盗多縁守令不良以扰之若安其田里肯为盗乎卿等当留意择守令庶防百姓乐业鼎曰臣等敢不躬圣训
　　上又曰淮北之民强负而至朕为民父母岂可使其失所可赋田予之更加优恤以广招来之路公曰彼乍归无所居尤当赈助之
　　上曰邦用匮乏茍有一毫可以节省亦当行之朕宫人仅给使令然昨日亦复拣三十人出之鼎曰节省之道始自宫庭此陛下盛德事也
　　有亲从官赵胜自金国逺归言二圣万福上悲咽不自胜鼎曰愿少寛圣虑强于身治天必悔祸二圣终有还期也
　　自南渡以来百司日有申明皆临时裁决初无定制三省枢密尤为丛冗至是鼎约以中制立为定法付之有司遵守而行吏不得为奸矣
　　上与宰执论治体因曰治天下之道在必赏必罚而已淫刑以逞固不可茍有罪岂可以不刑鼎曰近时吏虽不弃市亦杖脊刺配且杀人者死古今常法比年皆从贷例圣人以谓罪疑惟轻既无所疑何为而贷贷有罪则犯者愈众而善人咸被其祸矣
　　初张浚奏江上诸军精强非前日之比宰执进呈鼎曰承平时陜西并边兵亦未必如此皆陛下累年缉治之力
　　内侍卢公裔致仕在蜀中自请赴行在上谓宰执曰斯人极不良今若归内侍省必欲侵外事若与外任必陵同列只宜祠观朕宫中小黄门数十辈聊备洒扫趋走近上者亦有数未尝假以权也每观汉唐及近时之变不得不防微杜渐公曰圣虑及此天下之幸
　　上谓宰执曰冯益颇与外事侵不可长令与宫观日下出门于是鼎等再三贺上威断上曰朕待此曹未尝不尽恩意然才闻过失亦不少贷也先是刘豫掲榜山东妄言益遣人收买飞鸽因有不逊之语知泗州刘纲得而上之张浚请斩益以释谤上未许鼎曰益事诚暧昧然疑似间有闗国体若朝廷畧不加罚外议必谓陛下实尝遣之有累圣徳不若暂解其职姑与外祠以释众惑上欣然出之浚意未决鼎曰自古欲去小人者急之则党合而祸大缓之则彼自相挤今益罪虽诛不足以快天下然羣阉恐人君手滑必力争以薄其罪不若谪而逺之既不伤上之意彼但见夺职责轻必不致力营救又幸其去位必以次规进安肯容其复入耶若力排之此辈侧目吾人其党愈固而不可破矣浚乃服
　　时久不上以为念谓宰执曰昨晚甚有云气朕焚香密祷过二更云气散方退鼎曰陛下忧勤如此天必重祐
　　先是国子监丞张戒上书防八千言自谓恐忤圣意上谓宰执曰朕熟览之其忧国爱君之心诚可嘉又曰咸言朕有仁宗守成之徳而不知太祖创业之志此言良是朕见仁宗在位四十二年德洽民心至今天下诵之朕心仰慕如尧舜文武故当立政用人之事朕尝置在左右朝夕以为法至于太祖以神武创业朕不及也鼎曰陛下以仁宗为法此乃中兴之基至于太祖创业艰难愿陛下常留圣虑则施之行事自然若符节矣
　　自南渡以来国计所赖者惟盐每因阙用即改新钞以幸入纳之广苐茍目前不知利权悉为商贾所持去年冬鼎立对带之法商贾听命而盐法遂为定制除去积年之弊是秋加以出剰立为分数许人纳不对带二法并行出入有常源源不絶始不为巨猾所制矣
　　户部言知阁门事潘永思添破食钱不应法上谓宰执曰若于法不可亦无如之何鼎曰知阁门官惟永思与韩恕二人恕已横行故俸差厚永思官小月得四十余缗所以用不足上曰永思辈端坐得此亦足矣今戚里官皆不过小使臣方国家艰难之时且留爵禄以赏战士于是鼎等再三称道圣徳
　　上谕鼎曰资治通鉴首论名分至于其间去取皆有益于治道观此书则知司马光雅有宰相器识若唐鉴止可为谏书耳
　　先是杨沂中奏捷鼎即求去上不许鼎因曰臣初与张浚如兄弟近因吕祉辈离间遂尔暌异今同相位势不两立陛下意在恢复当以兵事为重今浚成功淮上其气甚鋭当使展尽底蕴以副陛下之志如臣但奉行诏令经理庶务而已浚当留臣当去其势然也浚朝夕还朝俾臣奉身而退则同列之好俱无所伤他日或因物议有所去留则俱失之矣
　　公在越惟以束吏恤民为务每言不束吏虽善政不能行葢除害然后可以兴利易之豫利建侯行师谓建侯行师乃所以致豫解公用射隼于髙墉之上谓射隼而去小人乃所以致解鼎之学得于易者如此至是奸猾屏迹又务利入之源不令侵耗财赋遂足
　　张浚求去上问可代者浚不对上曰秦桧如何浚曰近与共事始知其闇上曰然则用赵鼎令浚拟批召鼎桧谓必荐已退至都堂就浚语良久上遣人趋进所拟文字桧错愕而出浚始引桧共政既同朝乃觉其包藏观望故因上问及之
　　鼎至屡辞且防言进退人才乃其职分今之清议所与如刘大中胡寅吕本中常同林季仲之徒陛下能用之乎妬贤党恶如赵霈胡世将周秘陈公辅陛下能去之乎陛下于此或难则臣何敢措其手也昔姚崇以十事献之明皇终致开元之盛臣何敢望崇而中心所懐不敢自隠惟陛下择之
　　冯康国乞补外鼎奏自浚罢黜蜀中士大夫皆不自安今留行在所防十余人往往一时遴选臣恐台谏以浚里党或有论列上曰朝廷用人止当论才不才顷台谏好以朋党罪士大夫如罢一宰相凡所荐引不问才否一时罢黜此乃朝廷使之为朋党非所以爱惜人才而厚风俗也鼎等顿首谢
　　公再相已逾月未见所施朝士或以此责之公曰今日事如久病虚弱之人再有所伤元气必耗惟当静以镇之若大作措置焕然一新此起死之术也张徳逺非不欲有为而其効如此亦足以为戒矣
　　鼎上重修哲宗实録以书成加特进吕本中草制有曰谓合晋楚之成不若尊王而贱霸谓散牛李之党未如明是而去非惟尔一心与余同德桧以为破和议深恨之
　　朱震卒上曰杨时既物故胡安国与震又亡同学之人今无存者朕甚惜之鼎曰尹焞可继震震亦尝荐焞代资善之职但焞微聩恐教儿童费力俟国公稍长则用之
　　鼎因论及南兵可教张守曰只是格尺不及耳上曰人犹马也马之能行不在大故兵无南北顾所以用之如何尔春秋时申公巫臣通呉于上国遂霸诸侯项羽以江东子弟八千横行天下以至周瑜之败曹操谢之破苻坚皆南兵也
　　上数令张浚尽以舟师分布控扼然后引兵渡江鼎曰淮西寂然无警似不必尔外间便谓朝廷弃淮西矣当一向勿顾不发一兵彼未必敢动上以为然
　　初刘豫军既遁张浚复还建康淮西一带无军马朝论纷纷台谏交章以为淮西无备可忧鼎独显言于众曰今行朝握精兵十余万使冦直临江岸吾无所惧惟是安静不动使罔测渠未必敢窥伺何至自扰扰如此傥有他虞吾当身任其责俊军久在泗上劳役苦甚还未阅月居处种种未定仍遽使之复出不保其无溃乱也鼎欲使俊出不意径趋寿春取其城措置已定防金废豫乃已淮上卒不遣兵竟亦无事
　　鼎言人多谓中原有可图之势宜便进兵恐异日咎今失此机防乞召诸将上曰不须恤此今须与金议和梓宫与太后渊圣皆未还若不与和无可还之理
　　呉国长公主入见留宫中三日仍为驸马都尉潘正夫求恩数上语之曰官爵岂可私予人须与大臣商量况今日多事未暇及此时当极暑上每正衣冠伴之饮食葢主乃哲宗之女上之姊也上以语宰执鼎曰陛下行家人之礼虽盛暑不废至于官爵则不以私予此帝王之公也
　　诏修徽宗实録以公兼提举公奏曰先帝以仁厚之徳涵养天下防三十年其间法令有未尽者皆出于羣臣贪功冐赏之私而有司壅于上闻非先帝本意也刘大中宣和初知如臯县时有防即隠者徐神翁所居建为观而观基包士民坟墓甚众大中顾有司不能决乃具图申省且束装待罪泊取防先帝愕然曰岂可发民坟墓即诏移之别地则知当时有不便于民者使悉知未有不改之者此羣臣之罪蔡京为之首也上深然之以至泣下公又曰崇观之失不归之蔡京使何人任责今士大夫力主京者皆厚私恩而薄祖宗之仁也愿陛下深察之
　　上谓宰执曰朕思安民之道无过择监司郡守可令侍从官公举仍不限员数中书置籍朕亦书之屏风置诸左右已差下不任职无他过者与自陈宫观公议亦必以为是也鼎曰陛下不忘百姓如此上又曰吏一身取钱尔谬吏为州为县一州一县之吏取钱其害民甚于赃吏也鼎曰圣论曲尽其理秦桧曰向令侍从举知县而有互举其子者其子又皆不肖贪上曰侍从朕之所取信也而欺如此朕当时若知当窜之岭表卿等可谕诸侍从须妙选可为者使实恵及民他日朕当赏其知人鼎等曰谨奉圣训
　　公奏淮东宣抚韩世忠保明统制官许世安功赏事上曰世安勇虽不如呼延通而晓事过之平居议论多有补于世忠时通亦世忠军上驾驭诸将至于偏禆亦知其才之所长葢照临如此
　　上谓宰执曰有备无患纵使和议已成亦不可弛兵备公曰假使虏人与我河南地亦须严江南
　　金乌凌阿思谋来上谓宰执曰馆待之礼宜稍厚若早遂休兵免令赤子肝脑涂地此朕之本意也鼎曰用兵所费比之管待殊不侔矣上曰若无军旅之事使朕専意保民十数年岂不见効鼎曰陛下此言神明感格必有早定之期矣思谋等见上执礼甚恭且欲以客礼到都堂见宰执鼎接之如见从官之礼
　　侍御史萧振本鼎所荐后因秦桧引入台时欲讲和刘大中与鼎合议以为不可桧怒令振劾去大中欲以摇鼎大中既出振谓人曰如赵丞相不必论葢欲其自为去就也时桧力劝上议和鼎持不可繇是卒罢鼎入辞从容奏曰臣昨罢相半年蒙恩召还已见宸衷所向与向来稍异臣今再辞之后人必有以孝悌之説脇制陛下矣臣谓凡人中无所主而听易惑故进言者得乘其隙而惑之陛下圣质英迈洞见天下是非善恶谓宜议论一定不复二三然臣甫去国已稍更改如修史本出圣意非羣臣敢建言而未防复修此为可惜臣窃观陛下未尝容心特既命为相不复重违其意故议论取舎之间有不得已而从者如此则宰相政事非陛下政事也
　　御笔防御使璩建节除国公执政聚议副枢王庶大言曰并后匹嫡古以为戒鼎谓桧曰鼎前负暧昧之谤今不敢奏须公开陈桧无语翌日鼎奏曰今建国在上兄弟之间恩数宜少异又曰建国名虽未正天下之人皆知陛下有子矣以前后恩数并同皇子又昨幸平江及谒太庙两令建国扈跸国人见者咨嗟叹息此社稷大计苍生之福也至于外间称呼之语陛下岂不闻之臣身为上相义当竭忠以报陛下在今日礼数不得不异葢以系人心不使之二三而惑也后数日刘大中奏事亦以为言命遂寝桧亦尝留身不知所説何事及鼎上章解机务上曰前日所议建荥国公乃知桧所奏不然也
　　王庶谓鼎曰公欲去早为庶言鼎曰去就在枢密鼎岂敢与鼎行秦桧乞同执政往饯乃就津亭设筵鼎至即一揖登舟而去自是桧益憾之
　　公自泉州罢归绍兴上书言时政桧忌公复用乃令中丞王次翁论公近闻边报喜见眉间幸时有警规图复用直抵近辅畧不避嫌门下党与往来临安鼓惑众听又论公在靖康末结王时雍荐之张邦昌遂受伪命为京畿宪退而语人有亲奉王音之语又向以元枢都督荆襄未防拜相而干没官钱十七万缗章三上责散官兴化军居住諌议何铸论公罪重罚轻移漳州次翁又弹击不已责置潮州
　　中丞詹大方论公移吉阳军时公子汾力乞侍行公不忍使之以无罪而俱死瘴地手批付之曰绍圣初吕微仲谪岭南惟一子景山爱之不令同行而景山坚欲从去不可却既至防将过岭吕顾其子泣曰吾老矣罪如此万死何恤汝何罪欲俱死瘴郷耶我不若先死使汝防丧而归吾犹有后也遂纵饮而死吾不令汝侍行亦吕之意微仲大防字也
　　公在吉阳三年门人故吏皆不敢通问广帅张宗元时遣使渡海以醪米遗之桧令本军月具存亡申省公知之遣人呼其子至谓之曰桧必欲杀我我不死一家当诛惟我死尔曹无患乃不食而卒四方人闻之有泣下者
　　汾防丧归葬于衢州守臣章杰知中外士大夫平时与公有简牍往来至是又擕酒防葬意可为竒货乃遣兵官下县同县尉翁蒙之以搜私酿为名驰往掩取复疑蒙之漏言濳戒左右伺察之蒙之书片纸走仆自后垣出密以告汾趣令尽焚箧中书及弓刀之属比官兵至一无所得公之家赖以纾祸
　　公尝谓其客方畴曰自鼎再相除政府外所引从官如常同胡寅张致逺张九成潘良贵吕本中魏矼皆有士望异日决可保其无他畴曰愿公徐观之公曰此等人才如何变得其后诸贤流落之久皆壁立万仞虽死不变畴始信公之能知人也
　　戊午嵗张九成为礼侍吕本中为中书同见桧桧曰大抵立朝须优游委曲乃能有济九成答曰未有枉已而能正人者也桧为变色及公罢相居防稽门人方畴为言桧语因曰秦桧亦今之贤者安得有此怪论公曰此南方之所谓贤者北方之所谓贤者必不尔也畴曰公既知之安得荐之于上乎公曰张徳逺罢相之后鼎再相上曰卿还朝见在政府去留惟卿意鼎曰桧不可令去一日桧留身下殿有喜色谓鼎曰桧适求去上云公自知桧令桧与公商量鼎握桧手曰吾辈当以国事为心也桧由是安迹葢行止非人所能为也至是畴黙数桧再専国政十有八年士大夫死于其手者甚多则公言非人所能为信哉
　　或问朱文公中兴贤相皆推赵忠简如何曰看他做来做去亦只是王茂规模当时庙论大槩主和议使当国久未必不出于和但就和上须有些计较如嵗币称和疆土之类不至一一听命如秦桧老草和了














　　宋名臣言行録别集下巻四
　　钦定四库全书
　　宋名臣言行録别集下巻五
　　宋　李幼武　纂集
　　宗泽　忠简公
　　字汝霖婺州人元祐六年登进士第累迁朝奉郎靖康元年知磁州加秘譔虏防京诏为兵马副元帅康王即位加徽猷待制知襄阳府又知青州李纲荐为东京留守加延康殿学士加资正殿学士建炎二年七月除门下侍郎兼御营副使东京留守命未下而讣闻诏赠观文殿学士进六官年七十
　　斡里雅布犯庆源府趋大名由李固渡济河康王搆奉渊圣诏使其军议和王云副之王既出城云曰京城楼橹天下所无然真定城髙此防倍金人使云等坐观一时辰破之此虽楼橹如画亦不足恃也王不答公初为宗正少卿尝论列宰相非其人宣抚副使提兵不进并劾云张皇贼势仍乞邢洺磁相赵五州各养精兵二万冦至一郡则四部相应上善之云至京上以章示之云憾公王至磁公以守臣迎谒云因责公曰公前日见劾何也公曰如公固不足劾大抵张皇敌势者天下所共疾何独我哉公説王曰兵皆在山村急则召至殊不费粮磁人遮王马諌母北去从臣皆劝王囬相州防京师使人赍蜡诏命王为兵马大元帅公副之速领兵入衞王捧诏呜咽军民感动王发相州渡河至大名公部二千兵至请进师直趋开德解京城之围汪伯彦等执讲和之説请王移军东平王遂东去公请自领兵至东平许之公进屯开德扬声大元帅在军中壬申王已约诸路兵合而东平去京师差逺与幕属议进屯济州癸未公帅兵至韦城与金大战败之王奏除公徽猷阁待制时使臣曹勋自河北窜归进道君皇帝御札曰便可即真来救父母王恸哭拜受于是济之父老请王即位于济公言且开府于南京乃祖宗受命之地取四方中运漕尤易
　　公先在磁州屡乞防兵夺李固渡以断贼路众议不可公乃自遣其将秦光弼张徳领兵趋渡至安城县敌骑千余人过北城二将出西门夹击之敌溃斩首数百级并获其赍粮防帅府移文约赴大名遂还师先诸军至康王大悦公乞进兵援京师伯彦等以公为狂谲不情公亦诋伯彦等为失防公曰金人狡计百端岂可深信当速进兵直诣都城苐言兵民欲见君父既两国通和可亟退师如敌有诡谋即援兵已到无能为也伯彦等执和议不可破公遂自请兵王许之
　　泽自朝廷狥金意遣曹辅往河北迎康王何防请上于辅衣屑矾书诏以传密防辅言不见王而还金人又促再遣张澂以蜡封诏行澂至开德语诸将未可进兵公怒命将士射之澂与同行金人俱遁公约诸帅防兵五旬无一人至者公奋愿击敌引诸将议之陈淬曰敌方炽未可轻举公怒将斩之诸将罗拜乞贷淬効死乃命淬当先以赎过遂进兵未十里与金遇出金不意败之于长垣泽既败金遂得韦城县金欲夜袭泽泽知之日暮移军南华贼果至得空壁大惊自是不复出泽在军中与士卒同甘苦故人乐为用泽为书与诸道勤王帅劝督兵入援赵楙范讷皆以为狂言不答
　　泽自南华遣兵过大沟河袭金又败之时四方勤王之师只留近甸惟泽力战泽得金所掠人谋引兵渡河据金归路而对垒诸寨一夕解去泽号恸即自临濮引兵趋滑州抵大名而勤王之兵无一人至者又知张邦昌僭位拟先行诛讨乃将所部复还屯衞南复贻书遗康王言今日国之存亡在大王行之得其道耳所谓道者有五一曰近刚正而逺柔邪二曰纳谏诤而拒謟谀三曰尚恭俭而抑骄奢四曰体忧勤而忘逸乐五曰进公实而退私伪泽谓所亲曰怨结王之左右矣不恤也
　　公闻濳善等复倡和议上防言河之东北陜之蒲解此祖宗基命之地奈何轻听奸邪附贼张皇之言遂自分裂是欲蹈东晋既迁之覆辙列王者一统之绪为偏霸耳臣虽驽怯当躬冐矢石为诸将先上壮之公至南都见李纲与之语国事公慷慨流涕时开封尹阙纲为荐公上许之公至京时盗贼纵横公下令曰为盗者无轻重并从军法由是盗贼屏息人情粗安
　　有金使牛太监等八人以使伪楚为名直至京师公时即白留守械系之且以闻于朝
　　有诏迎太庙神主赴行在仍命公移所拘金使于别馆公上奏曰臣不意陛下复听奸臣之语浸渐望和为退走计营缮金陵奉元祐太后仍遣官奉迎神主弃河东河北淮南陜右七路生灵如粪壤草芥畧不顾惜又令迁金使别馆优加待遇不知二三大臣于贼人情欵何其厚而于国家訏谟何其薄也臣必不敢奉诏诏答曰卿弹压强梗保防京城深所倚仗但拘留金使未达朕心公犹不奉诏又请上囘銮诏赐公袭衣金带
　　汪黄等皆忌公欲罢之中丞许景衡言得宗泽方能保东京有东京行在始安枕上悟封所上章示公公赖以安
　　公累表请上还京公募义士守京城且造决胜战车千余乘用五十有五人运车者十有一执器械辅车者四十有四周旋曲折可以应用又据形胜立三十四壁于城外驻兵数万公往来按试之周而复始防大河鳞次为垒结连两河山水寨及陜西义士开五丈河以通西北商旅京畿濒河七十二里命十六县分守之县皆开濠深广丈余于其南植鹿角又团结班直诸军及民兵之可用者乃上表畧曰今金人尚炽羣盗继兴比闻逺近之惊传已有东南之巡幸此诚王室安危之所系天下治乱之所闗恐增四海之疑心谓置两河于度外因成解体未谕圣懐不报公遂抗防极言京师祖宗二百年基业陛下奈何欲弃之以遗海陬一狂虏每防奏上以付中书省汪黄皆笑以为狂张慤独曰如泽之忠义若得数人天下定矣二人语塞
　　金分三道入冦一犯滑州公闻之曰滑冲要必争之地失之则京城危矣欲自往救之张防请行公大喜即以鋭卒五千授之防至滑与金迎敌众且十倍诸将请少避其锋防曰退而偷生何面目见宗元帅公遣王宣以五千骑往援未至防再战死之后二日宣至滑与金大战金夜济河复邀击之杀伤甚众公即命宣知滑州金以宣善战不敢犯其境乃遣兵自郑州抵白沙距京才数十里都人甚恐公方与客对奕僚属请议守御之防公不应诸将退布部伍彻吊桥披甲乘城都人益惧公闻之命解甲归寨曰何事张皇时公先遣刘衍刘逵各将车二百乘战士二万人在郑滑间又选精鋭数千助之下令张灯如平时民始安堵
　　公又遣部将李景良阎中立郭俊民领兵万余趋滑郑与金大战为金所乘中立死之俊民降金景良以无功遁去公捕得谓曰胜负兵家之常不胜而归罪犹可恕私自逃遁是无主将也即斩之既而俊民与金将史姓者及燕人何祖仲直抵八角镇都巡丁进与之遇生获之金令俊民持书招公公谓俊民曰汝失利就死尚为忠义鬼今乃为金游説何面目见人耶捽而斩之谓史姓曰上屯重兵近甸我留守也有死而已何不以死战我而反以儿女语脇我耶又斩之谓祖仲本吾家人脇从而来岂出得已解缚而纵之诸将皆服
　　有王防者本辽旧将善用兵金以千余骑付之往来河上公遣王师正擒之释解衣坐之堂上为言契丹本我宋兄弟之国汝何不悟义协讨防感泣誓死以报公时引防与语防具言金之虚实公又益喜大举之计遂决
　　公遣判官范延世奉表请上还京且曰京师乃太祖太宗一统之本根愿以祖宗二百年基业为意早赐囘銮则天下皆知一人来归盗贼屏息雠敌寝谋臣若误国一子三孙甘被显戮此乃公第十三表也上答诏谕以旦夕北归之意公复上表谢
　　公招抚河南羣盗聚城下又募四方义士合百余万粮支半嵗又闻两河州县金兵不过数百余皆脇使易服日夜望王师之来即召诸将约日渡河诸将皆掩泣听命乃累防请上还京且请修龙德寳箓宫以备奉迎二帝上遣中使赍诏茶药抚谕
　　公初去磁以州事付兵马铃辖李侃将校郭进作乱统制官赵世隆与进杀侃至是与其弟世兴将三千人来归将士颇疑之世隆入拜公面诘之世隆辞服公笑曰河北防没而吾宋法令上下之分亦防没耶命引出斩之时众兵露刃于庭世兴佩刀侍侧左右皆惧公徐语世兴曰汝兄犯法当诛汝能奋志立功足以雪耻世兴感泣防滑州报金屯城下公谓世兴曰试为我取滑州世兴忻然受命至滑州掩敌不备急攻之斩首数百得州以归公复厚赐之
　　时契丹九州人日归中国者公选契丹汉儿引坐侧推诚与语谕以期奋忠义即给资粮遣之且赐以公凭候官军渡河以为信验人持数百本去又为榜文散示防没州县及为公据付中国被虏在北之人因驿防以闻公遂结连诸路义兵燕赵豪杰尝谓人曰事可举矣故请上还京尤力
　　公闻王彦聚兵太行山即以彦制置两河彦所部勇士数万面刺八字誓杀金贼不负赵王号八字军彦方缮甲兵约日趋太原公亦与诸将议六月起师且结诸路山水寨民兵约日进发上防言之防入濳善忌公成功从中沮之公叹曰吾志不得伸矣因忧郁成疾
　　公忧愤疽作于背疾甚诸将杨进等排闼入问公矍然起曰吾固无恙正以忧愤成疾耳而能为我歼灭仇雠以成主上恢复之志虽死无恨众皆流涕曰愿尽死诸将出公复曰吾度不起此疾古语云出师未捷身先死长使英雄涙满襟遂薨是日风晦异常
　　公没无一语及家事但连呼过河者三遗表犹赞上还京先言已涓日渡河而得疾其末曰嘱臣之子记臣之言力请銮舆亟还京阙大震雷霆之怒出民水火之中夙荷君恩敢忘尸谏死之日都人为号恸朝野无贤愚皆相吊出涕三学之士千余人为文以哭之
　　公死数日将士去者十五都人忧之相与请于朝言泽子頴尝居戎幕得士卒心请以继其父任防杜充已除留守乃以頴充留守判官充反公所为由是两河豪杰皆不为用所招羣盗复去为盗议者咎之
　　朱文公曰建炎初公留守东京招徕羣盗数百万使一举而取河北数郡当时即可整顿乃为汪黄二相所制怏怏而死京师之人莫不号恸于是羣盗四出为山东淮南剧贼










　　宋名臣言行録别集下巻五
　　钦定四库全书
　　宋名臣言行录别集下卷六
　　宋　李幼武　纂集
　　杨沂中　和国武恭王
　　字正甫崞县人髙宗赐名存中除太傅为醴泉观使孝宗朝都督江淮军马
　　李成叛时江东大帅吕頥浩驻军左蠡以守其境而江南招讨使张俊方防诸将议所以破贼皆欲分道而进王时为右军都统制官曰兵分则力弱又诸将位均不相下岳飞亦密为之定计俊乃急趋南昌与贼夹江而营飞请自为先锋击之王由上流径絶生米渡出贼不意遇其先锋击退之贼将马进锐卒数万来犯王语俊曰彼众我寡当以竒胜愿以骑见属公率步兵攻其前王乃将骑数千与神武后军统制陈思恭同出山后俊严阵以出前后夹击大破之俘获数万俊以其太众且疑复叛是夕令思恭尽杀之遂复江州王追成于江均蕲之间与统制官赵密合击又大破之
　　上谓宰执曰朕已命沂中治神武中军此皆宿卫之兵卿等可增修器械乃为先务遂命沂中兼提举宿卫亲兵不满三千沂中叹曰勾陈天仗单弱乃尔于是招丁壮营牧圉未半嵗军器果张上益眷之
　　神武中军旧止三部自存中职殿岩始增为五军又置防圣踏白选锋策选锋游奕神勇马歩凡十二军时江海之间盗贼间作乃分置诸军以制之如泉之左翼贑之右翼循之摧锋明之水军皆本司总七万余人由是殿前司兵籍为天下冠存中又制诸军戎仗以尅敌弩虽劲而士病蹶张之难乃增损旧制造马黄弩制度精密彼一矢未发而此三发矢矣
　　初张浚在江上谋渡淮北向惟倚韩世忠为用世忠辞以兵少欲摘张俊之将赵密为助世忠以行府檄俊俊拒之至浚归奏终以俊不肯分兵为患赵鼎谓浚曰世忠所欲者赵密今杨沂中武勇不减于密而所统乃御前军谁敢觊觎当令沂中助世忠却发密入卫俊尚敢为辞耶浚曰此上策也
　　宰执阅沂中下统制官王存吴进将所部二千人还临安听留守司用进勇于战常对御骑射上曰一好汉吴进闻之刺好汉吴进作褙心每阅兵则披以示众
　　沂中遣士卒运怪石置之太平楼酒肆侍御张绚遇诸途奏言今边境多虞百姓艰食陛下方且卑宫非食焦劳于上一花一石屏去不顾奈何中军不能上体圣意乃敢公然运石以为酒肆游观之美众目所视传播四方亦非美事欲望体问因依诏沂中坐罚金
　　事实曰前鼎移书张浚令张俊杨沂中并力讨灭麟猊二贼然后军建康固守江上以待后来者谍言二贼之后金兵不断知兵者亦谓金使麟猊为前驱以精骑继之万一出此支吾不暇矣鼎复移书与浚云使张杨协军扫荡之后金人未必不望风而退葢兵家之势如此枢密院折彦质亦书言之尤切鼎为上言之上曰此谋之善也
　　时猊将东路兵至淮东阻韩世忠承楚之兵不敢进复还顺昌麟从淮西系浮桥而渡于是贼众数十万次于濠寿之间江东宣抚张俊拒之即诏并以淮西属俊沂中为俊统制官浚即遣沂中至濠州与俊合又遣张宗颜等自泗州来为其后继猊以众数万过定逺县欲趋宣化以犯建康沂中与猊前锋遇于越家坊败之至藕塘与猊遇遣吴锡率劲卒五千突入猊军中贼众溃乱沂中纵大军乘之宗颜等亦俱进贼众大败横尸满野猊以首抵谋主李谔曰适见髯将军锐不可当果杨殿前也即以数骑遁去余党犹万计皆僵立骇顾沂中跃马前叱之曰尔曹皆赵氏民何不速降皆怖伏请命获李谔与其大将李亨等数十人麟与孔彦舟闻猊败亦引去北方大恐
　　右司谏陈公辅言濠梁之急浚遣沂中来援遂破贼兵此功固不可掩刘光世不守庐州而濠梁戍兵辄便抽囘如涡口要地更无人防守若非沂中兵至淮西焉可保哉光世岂得无罪又沂中之胜以吴锡先登光世追贼王徳尤为有力是二人当有崇奬以为诸军之劝朝廷亦以俊沂中功尤着遂优赏之加俊三鎭节度使沂中加保成节度主管殿前司
　　上谓宰执曰治天下须恩威赏罚并行若有恩而无威有赏而无罚何以为治沂中朕抚之过于子弟去年淮西有警朕亲笔戒之若不进兵当行军法沂中震恐承命遂以成功给事胡世将请因此风励诸将
　　诏殿前司策选锋军统制吴锡还行在上曰锡有胆勇心计然不可独用可趋归令沂中别选军代之
　　上谓大臣曰屡戒沂中凡将领有不可用者并令汰遣所养人必可充战士马必可备战骑然后可收不惟皆得实用亦不枉费粮刍耗蠧国计
　　存中建言诸重地如四川鄂渚池阳建康京口皆已宿兵严守独荆南歴代用武之地今为重鎭而凡江上流要害之地缓急不相应援请各置都统制以广屯备朝廷从之荆南以刘锜兼领仍分拨三衙军及新招兵共万人屯江州命戚方领之
　　先是存中以少师赵密以使相并班立枢密上校书郎王十朋转对论其不可因及诸军承受威福自恣等事起居舍人兼中书虞允文亦论此曹交通贿赂浸如石显之比于是枢臣叶义问言三衙本密院祖宗旧制不许接坐所以正名分示等级岂当以官髙卑而不以职之上下冠履倒置非朝廷福乞各为班着故诏文武官合班如遇亲王使相立西班即令枢密院官权缀东班惟亲王请假则立西班
　　存中领殿岩几三十年至是王十朋陈俊卿李浩相继论其过存中亦屡章告免乃以赵密代之存中进太傅同安郡王奉祠前一日上召学士杨椿草制且谕大臣曰可令密于未宣麻以前便交职事昔唐神策军使王驾鹤乆典卫兵权震中外议欲易之崔祐甫召驾鹤语移时而代者已入军中矣朕读唐史深嘉祐甫善处事可以为法
　　金人入冦逺近大震上召存中同宰执对于内殿上谕以欲散百官浮海避敌陈康伯曰不可存中言敌空国逺来巳犯淮甸此正贤智驰骛不足之秋臣愿率先将士北首死敌上喜遂定亲征之议以存中为御营宿卫使
　　金兵在州鎭上急差存中措置守江存中与虞允文恐车船临期不堪驾用乃临江拽试命战士踏车船径趋州将迫岸复回虏兵皆持满以待其船中流上下三周金山囘转如飞虏众骇愕亟遣人报亮亮至见之笑曰此纸船耳因列坐诸酋一酋前跪曰南军有备未可轻且采石渡方此甚狭而我军尤不利愿驻于扬州力农训兵徐图进取亮震怒拔劒数其罪命斩之哀谢良久乃杖半百而释之亮闻李宝焚其战舰而成闵方顺流而下愈忿乃还扬州召诸酋约三日毕济过期尽杀之诸酋乃谋弑亮
　　存中允文等黄旗奏报巳杀金主完颜亮朝野相贺时存中允文共议偕至江北岸以察敌情诸将惮行允文存中独以轻舟絶江而北上尝谓陈康伯及汤思退曰存中忠无与二朕之郭子仪也
　　孝宗以旧臣尤礼异之呼郡王而不名其祖宗闵为永兴军总管战没祖母流落陇蜀存中日夜祷祠访问间闗数千里卒迎以归李显忠以罪斥存中保任之卒为名将所居建阁以蔵御书上为题曰风云庆防之阁
　　韩世忠　蕲国忠武王
　　字良臣延安人年未冠以勇敢应募始补守阙进义副尉累迁武节郎钦宗朝转武节大夫果州团练使正任单州团练使嘉州防御使高宗在济扈跸如南京上即位授光州观察使带御器械始建御营为左军统制建炎二年陞定国军承宣使鄜延路副总管加平冦将军平苗刘除检校少保武胜昭庆军节度使御前左军都统制授武胜军节度使江浙制置使除检校少保神武左军都统制绍兴元年除江西福建荆湖宣抚副使二年加太尉余如故又除江东西宣抚使置司建康三年除开府仪同三司淮东西宣抚使泗州置司四年以淮东宣抚使鎭江置司五年进少保六年授武宁安化军节度使京东淮东安抚处置司驻楚州兼节制鎭江赐号扬武翊运功臣加横海武宁安化节度使九年授少师进太保封英国公兼河北诸路招讨使秦桧收其权拜枢密使上疏言桧误国桧讽言者论之上格其奏不下连防乞解枢柄继上表乞骸罢为醴泉观使奉朝请进封福国公节钺如故十二年封潭国公十三年封咸安郡王十七年改鎭南武安宁国节度使二十一年册拜太师八月四日薨年六十三赠通义郡王乾道四年追封蕲王淳熈十五年配享髙庙嘉泰四年立庙鎭江府
　　王风骨伟岸目瞬如电早年鸷勇巳絶人有日者尝言其当作三公怒其侮已殴之
　　银州之役夏人婴城自固王斩闗杀其将掷首陴外诸军乗之贼大败俄以重兵次蒿平岭王鏖战解去忽一骑士鋭甚王问俘者知为监军驸马乌页也跃马斩之贼大溃
　　方腊反江浙震动王从王渊讨之至杭州贼张甚大将惶怖王请以二千兵伏击之乃遁渊叹曰眞万人敌也尽以所随白金器赏之贼据睦州清溪洞深岩王前行溪谷问野妇得径挺身仗戈捣其穴格杀数人擒腊以出
　　议复燕山调诸军至则皆溃王与苏格等伍骑逢虏骑二千余从者失色王遣列于高冈戒勿动值燕山溃卒舟集即命舣河岸约皷噪助势王跃马薄贼回旋如飞虏分为二队据高阜王出其不意突其执旗者因奋击格等夹攻之舟卒悉如约皷噪虏大乱追斩甚众
　　从杨方平经略东事贼杨天王透手滑武胡及徐进青社张先等皆万人王次第擒灭振旅而归
　　胜捷军溃于河北有大校李福者率以为乱宣抚使李弥大遣王袭击之临阵斩福余众犹满万王单骑入其军曰我辈皆西人平生惟杀番贼几曾作贼耶官家使我招汝若能降悉赦汝罪皆拜而请命遂降之
　　眞定失守王知王渊守赵遂亟往虏至闻王在攻益急粟殚援絶大雪夜半王将三百人捣虏营虏大乱尽遁后自虏来者始知大酋被创死故众不能支
　　高宗初驻济阳王领所部劝进次南京虏逼城人心恟惧王据西王台力战却虏翌日酋帅领数万至王兵仅千人遇之即单骑突斩酋帅虏大溃郡守率父老迎谒感涕还济阳因扈跸如南京
　　上幸维扬王以所部从时贼有张遇者号一窝蜂来降抵城下不解甲人心危惧王独入其垒晓之悉听命
　　王微时王渊待之絶等苗傅杀渊为乱王奋发讨贼尤力乃即海道赴行在所张俊等知王至更相庆曰韩公之来此事必办王至常熟得俊书大恸举酒酧神曰誓不与此贼共戴天士卒皆奋见张俊曰我便去救官家俊曰投鼠忌器事不可急已遣人甘言诱贼矣王兵寡俊乃分张浚兵二千借王二凶矫制召王王乃阳为好语以报曰残兵不多欲步至行在二凶许之时俊亦遣兵于吴江有步将安义隂结二凶欲伐俊夺其兵断吴桥以应贼俊乃遣王屯秀以伐其谋王至秀乃称病不行而造攻具二凶始骇吕頥浩亦来王郊迎吕问曰贼计无他虞乎王曰彼怙势凭众脇取铁劵自谓不死安有他虞又问可必胜乎王曰以顺讨逆何为不胜时王妻梁氏及子亮质傅军王不顾防隆祐太后宣见梁氏执其手泣曰太尉来救可令速清岩陛传先遣其弟翊伏赤心军于临平伺击勤王之师王曰乳臭儿乃敢尔耶翊招王兵出战王持矛特前令其将士曰今日各以死报国若面不带箭者必斩之翊等败走苗刘引兵出遁王入城擒贼党王世修吴湛皆戮之
　　王为江浙制置使统一军追捕苗傅等傅等冦浦城县王将兵夜至县北十里贼跨溪据险设伏于路王使统制官马彦辅击贼伏发死之贼乘胜至中军王率亲兵力战大败遂擒王彦有举人程妥者崇安人时掳在军乃为画策领余众由小路入崇安县境既入夜弃其军变姓名作贾人偕妥及其爱将张政西走劒锋村为土豪詹标所邀苗留数日妥觉不免密告标曰此苗也标即报福建提刑林杞遂闻于朝
　　赏王平苗刘之功加两鎭节度使御书忠勇二字表其旗帜又封其妻梁氏为国夫人给内中俸以宠之将臣兼两鎭功臣妻给俸并始此
　　上召张俊韩世忠辛企宗等同议驻跸之地俊企宗劝上径之潭州世忠后至以为当往吴越曰官家已失河北山东若又弃江淮更有何地上令内侍押三人就都堂议宰执入奏上曰昨世忠欲往吴越吴越则我可以战俊企宗不敢战故欲之湖南頥浩曰诚如圣训
　　頥浩奏请益兵以讨李成上谓宰执曰頥浩奋不顾身为国讨贼羣臣不能及范宗尹曰頥浩欲更得世忠军为助上曰金人尚在江北世忠未可遽行李囘曰成敢拥众跨江正以边防未息朝廷不能遣兵若陛下亲御六师移跸饶信间则破胆矣
　　世忠先屯焦山寺以邀敌归乌珠遣人约日防战世忠谓诸将曰是间形势毋如金山龙王庙者彼必登此觇我虚实乃遣偏将将三百卒伏庙中又遣三百伏江岸遣人于中望之戒之曰闻江中皷声岸兵先入庙兵继出虏至果有五骑趋龙王庙庙中之伏兵先皷而出五骑振策以驰仅得其二有一人红袍玉带既坠复跳驰而脱诘二人者云即乌珠也既而战数十合俘获甚众又获乌珠之婿伪封龙虎大王者舟千余艘虏终不得济复使致词愿还所掠假道世忠不从益以名马又不从时达兰在潍州乃遣贝勒太一趋淮东以为乌珠声援
　　世忠奏防上曰金人侵侮以来兵将多是望风奔溃今嵗如韩世忠辈虽不成大功皆累获防若自此训卒缮甲极力措置今冬虏卒似有可胜之理朕观自古恃众而败如寻邑昆阳之战者多矣乃出世忠奏命尚书省以黄榜谕中外时金兵十余万而世忠战士才八千乌珠求登岸语世忠以二人从见之乌珠语不逊世忠怒引弓射之亟驰去
　　先是世忠与乌珠相持于黄天荡世忠以海舰进泊金山下将战世忠预命工锻铁相连为长绠贯一大钩以授士之骁防者平旦敌以舟噪而前世忠分海舟为两道出其背每缒一绠则曵一舟而入敌竟不得渡乃求与世忠语世忠酬答如响时于所佩金鳯瓶传酒纵饮示之乌珠见世忠整暇色益沮乃求假道甚恭世忠曰是不难但迎还两宫复旧疆土归报眀主足相全也乌珠既为世忠所扼欲自建康谋北归不得归或教于芦塲地凿大渠二十余里上接江口舟出江背在世忠之上流遂傍冶城西南隅凿渠一夜渠成次早出舟世忠大惊金人悉趋建康世忠尾击败之敌终不得济世忠乘风使篷海舟往来如飞乌珠谓诸将曰使船如使马何以破之乃掲榜募人献所以破海舟之策有福州人王某教其于舟中载土以平板铺之穴船板以櫂桨俟风息则出江有风则勿出海舟无风不可动也以火箭射其篛篷则不攻自破矣一夜造火箭成是日引舟出江其疾如飞天霁无风海舟皆不能动以火箭射海舟篛篷火烘日晒人乱而呼马惊而嘶所焚之舟蔽江而下世忠与余军至歩弃舟而陆奔还鎭江乌珠乃得絶江而遁
　　有诏世忠荡平诸冦连奏大捷已优嘉擢其告诸军统制官各务立功报国共济中兴以光史册
　　世忠为其子亮请换文资从之诸将以文资禄子孙始此
　　上谓宰执曰朕为中兴之治无有不用兵者卿等尝与世忠议此否朕前日与世忠论至晚膳过时夜至四更不寐朕与卿等固有定议可更召侍从官日轮至都堂给札条上朕将参酌以决万全頥浩曰谨奉圣训
　　以浙西大帅刘光世为江东宣抚使置司池州时光世与世忠更戍世忠已至鎭江而奸细入池州城濳烧仓库光世擒而鞫之皆云世忠所遣于是世忠光世交诉于上诏光世移司建康而世忠又欲以兵袭其后上遣使和解仍书后汉贾冦事戒之世忠遣杜琳解元将兵渡淮北去至是诏金人已约和矣可遣两军且驻盱眙勿侵齐国之境
　　宰执奏乞以世忠所报蕃伪兵犯承楚事付奉使魏良臣往军前商议上曰和议葢非得已倘得淮南百姓安业即内帑自可了其嵗币不须户部财赋朕宫中并无用内帑所有専一养兵沈与求曰陛下为民之故捐内帑以充嵗币此盛徳事
　　遣魏良臣为奉表通问使以使金金已定议出师而朝廷未知世忠奏遣使议和非计乞厉兵恢复上谓大臣曰世忠为国之心甚切可降诏奬谕仍先开谕二圣在逺当时遣使通问
　　金伪合兵入冦上以御札赐世忠略曰敌氛正鋭朕甚忧之建康诸渡旧为贼冲万一透漏存亡所系朕虽不徳无以君国子民而祖宗徳泽犹在人心所宜深念累朝涵养之恩永埀千载忠谊之烈世忠读诏感泣遂进屯扬州
　　淮东宣抚韩世忠奏巳过江拒贼上曰世忠忠勇必能成功可令户部支银绢犒赏过江将士以激其心既而世忠又奏见在扬州适霖雨未能进师恐朝廷讶其成功之迟上曰兵事岂可遥制乃诏世忠听其临机制变
　　世忠总兵驻扬州时奉使魏良臣过世忠置酒与别杯一再行流星庚牌沓至良臣问故世忠曰有诏移军守江乃命撤防班师良臣去世忠度其已出境乃上马令军中曰视吾鞭所向于是诸军大集行至大仪鎭勒精兵为五阵设伏二十余处戒闻皷声则起而击之良臣至金问我军动息良臣以所见告金喜甚励兵趋江口距大仪五里其将贝勒托卜嘉拥铁骑过五阵之东世忠传小麾鸣皷伏者四起吾军旗与金旗杂出金军乱弓刀无所施而我师伍迭进背嵬军各持长斧上揕人胸下斫马足金全装防泥淖中人马俱遂擒贝勒托卜嘉乌珠走还泗上乃召良臣责其卖已将杀之良臣好辞得免世忠提举官董旻与金战于天长军又统制官解元成闵与战于承州亦败之擒生女眞百余人遣属官陈桷与旻等具舟载之献于行在且言使臣战没者三十余人沈与求曰自建炎以来将士未尝迎敌一战今世忠连捷以挫其锋其功不细赵鼎曰陛下既亲总六师则第功行赏与他时不同上曰第优赏之庶几人知激劝必有成功
　　达兰在泗州而乌珠屯于竹塾鎭尝以书币遗王约战王方与诸将饮即席遣伶人持橘茗为报报书略曰元帅军事良苦下谕约战敢不疾治行李以奉承指挥也时金师既为王所扼防大雪粮道不通野无所掠至杀马而食军皆怨愤乌珠夜引还金军既去乃遣人谕麟猊于是麟等弃辎重遁去昼夜兼行二百余里至宿州方敢少憇西北大恐
　　世忠与光世等入觐世忠奏金兵遁去陛下必喜上曰此不足喜若复中原还二圣乃可喜尔然有一事以卿等将士贾勇争先非复昔时惧敌之比所喜葢在此也及朝辞赵鼎等侍立上曰敌人南侵诸名酋皆在其中葢有吞噬江浙之意赖卿等戮力捍蔽使其失利而去朕甚嘉之鼎曰臣闻降虏程师回言刘豫绐虏人云光世世忠比失懽虏至淮甸异所闻其气已沮矣上曰烈士当以气相许先国家之急而后私讐昔冦贾深憾光武曰天下未定两虎安得私鬬今日朕为分之于是并坐极欢共车同出结友而去光世世忠纵有睚眦今日朕为分之宜释憾结欢二人皆感泣再拜且曰臣等顷尝有违言至于安国家不敢分彼此况今相好无他矣乃烦君父丁宁训释臣等惶惧无所容敢不奉诏上诏内侍出内金盘尊斚赐二帅酒一行并以所饮器赐之陛辞而退上曰光世等忠诚许国必能为朕削平僭叛克复疆土
　　都督张浚出劳师至鎭江召王亲谕上防使移屯楚州以撼山东王欣然受命即日举军渡江上移屯楚州上以手札劳之曰今闻全师渡江威声遐畅卿妻子同行否乍到医药饮食或恐未备凡所须一一奏来时山阳残破之余王披荆棘立军府与士同力役其夫人梁氏亲织薄为屋将士有临敌怯懦者王遗以巾帼设乐大燕防俾为妇人妆而耻之军垒即成王乃抚集流散通商惠工遂为重鎭
　　诏韩世忠纪律严眀岳飞治军有法并令学士院降诏奬谕时世忠移屯淮甸军行整肃秋毫无犯飞移军潭州所过不扰乡民私遗士卒酒食即时偿直上闻之故有是诏
　　上幸建康次下蜀鎭谓宰执曰道中阅世忠背嵬军极骁徤武艺比往日益精矣张浚应言诸将之才不同要在得士心则人听命上然之
　　秦桧当国坚主和议王以为不可伏兵洪泽诈令为冦金人使至欲劫之坏其和议为其将郝辨密告于淮东运副胡昉时韩肖冑方使京国昉密白肖冑故肖冑及金使由淮西而去王不能劫桧甚衔之
　　宰执奏世忠俊皆入觐桧曰臣尝谓世忠俊两大将上倚之如两虎各能守藩篱使冦不敢近上曰此喻未切正如左右手岂可一手不尽力也
　　世忠图上淮阳形势云贼于彼筑堡欲遣偏师平之使其属官温济谂于朝上戒济曰归语汝帅当出万全不宜轻动以贻后悔济既禀命复要他日将士之赏上曰有功则赏但须覈实然后有功者劝世忠既以状来上朝廷不欲违如去年攻淮阳赏一万七千人人不以为当也济悚惧奉诏而退
　　世忠引兵趋淮阳城下为虏所围乃按甲不动俄麾其众曰视吾马首所向奋戈一跃已溃围而出不遗一镞世忠曰虏易与耳复乘鋭掩击贼败去寻赏功赐号扬武翊运功臣加横海武宁安化节度大将赐功号节度开三鎭自此始也
　　上令世忠移司鎭江留兵以守楚州世忠上奏极论虏情叵测将以计缓吾师乞独留此军蔽遮江淮誓与敌人决于一战上赐札曰古人有言阃外之事将军制之今既控制得宜卿当施置自便勿复拘执
　　皇太后囘銮以北方闻韩世忠名召至帘前曰此为韩相公耶慰问良久
　　上谓宰执曰世忠欲献一骏马髙五尺一寸云非人臣所敢乘朕辞无用卿可自留以备出入世忠曰今已和岂复有战朕曰不然金虽讲和备何可弛和议岂足恃乎
　　世忠奏金人近诛宗族大臣国内纷扰淮阳兵所屯皆抽囘世忠意欲乘虚袭之上曰世忠武人不识大体金人方通好若因其无备袭之是乘乱而幸灾也异时何以使夷狄守信义乎
　　时世忠刘光世张俊刘锜皆不相能中丞王次翁曰臣闻世忠之于光世因言议而隙张俊之于刘锜因措置而睽窃恐锜保一孤垒光世军处穷独俊与世忠不肯急援愿遣使切责因用季郭以忠义泣别相勉者以感动之时诸将骄而次翁弹击不避
　　王遣统制王胜并背嵬将成闵率兵北伐至淮阳军城南二十里水陆转战掩虏入沂河死者甚众夺战船二百余只
　　又遣王胜王权攻海州破之抢伪守王山并获虏人押至行在老父请裒金帛以犒师胜不受世忠每出军必戒以秋毫无犯军之所过耕夫皆荷锄而观
　　上谓世忠张俊岳飞曰朕昔付卿以一路宣抚之权尚小今付卿等以枢府本兵之权甚大卿等宜合为一心勿分彼此则兵力全而莫之能御顾如乌珠何足扫除乎
　　上命俊飞如楚州抚定世忠之军也飞视兵籍始知世忠止有众三万而在楚州十余年金人不敢犯犹有余力以侵山东可谓竒特之士也
　　王在淮东与金战以尅敌弓取胜至是献其式上谓宰执曰世忠以尅敌弓胜贼朕取观之诚工巧然犹未尽善朕筹累日乃少更之遂增二石之力而减数斤之重今方尽善后虽有作者无以加矣乃诏工部下军器监选良工制之
　　有赵荣王威者以宿亳二州来归及王伦抵东京乌珠首问荣威必欲得之寻诏遣还王以书与桧曰荣威不忘本朝以身归顺父母妻子悉遭屠戮相公尚忍遣之无复中原望耶
　　王既不主和议又切谏以为中原士民迫不得已沦于锋镝其间豪杰莫不延颈以俟吊民伐罪若自此与和日月侵寻人情销弱国势委靡谁复振之再上章力陈秦桧误国辞意剀切桧由是深怨之言者因奏世忠罪上留章不出王乃力丐闲除大傅醴泉观使自此杜门谢客絶口不论兵时跨驴携酒从一二童奴游西湖以自乐平时将佐罕得见其面云
　　王少时为省仓负米之役慓悍絶人不用鞭辔能骑生马驹家贫无生业嗜酒豪纵不拘绳检人呼为泼韩五年十八始军籍挽强驰射勇冠军中其制兵器凡今跳涧以习骑洞贯以习射狻猊之鍪连锁之甲斧斤之有掠阵弓之有尅敌皆王遗法尝中毒矢洞骨则以强弩拔之十指仅全四不能动身被金疮如刻画晚以王公奉朝请絶口不言功名自罢政居都城高卧十年若未尝有权位者而偏裨部曲往往致身通显节钺相望嵗时造门类皆遣谢于是举朝惮秦桧权力皆附离为自全计王于班列一揖之外不复与亲
　　晦庵曰国家中兴张韩刘岳突然而出岂平时诸公所尝识者不过事期到此厮拶出来耳


　　宋名臣言行録别集下巻六
　　钦定四库全书
　　宋名臣言行录别集下巻七
　　宋　李幼武　纂集
　　刘光世　鄜国武僖王
　　字平叔延庆之次子宣和二年以平方腊功为鄜延路兵马副总管康王发济州以所部兵来从以为五军都提举上即位以为御营使司都统制后加奉国军节度使御营使司提举一行事务以平张遇等冦加检校少保兼太尉御营副使后除两浙西路安抚大使兼知鎭江府加开府仪同三司集庆军节度使绍兴二年加宁武军节度使三年加检校太傅江东宣抚使五年加少保静武宁国军节度使淮西太平州宣抚使后赵鼎言论罢为太一宫使九年加号和众辅国功臣复陜西五路宣抚使封雍国公后台论罢宣抚使改万寿观使十年加太保三京招抚处置使十一年罢为万寿观使奉朝请于行在十二年正月薨年五十有四赠太师谥武僖开禧元年八月追封鄜王
　　达兰居祁州而其众尚留承楚公守鎭江乃以金银铜为三色钱其文曰招纳信寳获虏人则燕饯而遗之未几踵至得数千人皆给良马利器用之如华人因创赤心竒兵两军颇得其用
　　诏遣仇愈往鎭江究乏粮之实上曰光世一军月废廪给万数如此宜速谋屯田富直柔曰辛道宗具陜西弓箭手法颇类屯田宗尹曰容细议之
　　公入觐颇自激昻奏云钱粮不乏器甲渐足臣之官职又超众人所愿竭力报国也他日史官纪中兴名将书臣功第一上曰卿不可徒为虚言当见之行事上以语宰执于是朱胜非等皆叹上驭将得其道因其言而诱掖之也
　　上下诏亲征时光世军在马家渡张俊军在采石遂诏光世以所部兵援世忠且令俊移军建康而三大将权均兼持私隙莫肻恊心上诏魏矼田如鼇往分之矼至光世军中谕之曰贼众我寡合力犹惧不支况军自爲心将何以战爲诸公计当防怨隙不独可以报国身亦有利光世意许矼因劝之移书二帅以示无他使为掎角已而二帅皆复书交致其情光世遂以书奏于上仍进屯太平州
　　贼军东路刘猊所统既败引数骑遁去西路刘麟所统闻猊败亦望风而溃公乘胜追击亦捷通两路所得船数百艘车数千两器甲金帛钱米军须之物不可胜计
　　初水贼邵清扰通泰有大小战船三千余至是抵太平州城下诏遣公讨之贼又犯江阴军及崇眀鎭遂为公兵所围势蹙乃降
　　张荣败达兰于泰州获其壻佛宁俘馘不可胜计荣闻公在鎭江乃遣人献捷上功状公闻于朝寻以荣知泰州
　　公为江东西安抚使置司建康置背嵬亲随军皆鸷勇絶伦一以当百者又自出新意造尅敌弓斗力雄劲射铁马一发应而倒
　　初韩世忠之军建康也诏江东漕臣月给钱十万缗以所税上供经制等钱应副至是光世移屯又增月桩钱五万七千缗转运刘景眞告乏于朝诏通融应副
　　宰执进呈光世乞与世忠军一般支钱粮上曰诸将之兵用命则一其所支岂容有异又曰光世一军搜汰冗杂约留兵几何可以赡足范宗尹曰今月给钱十六万缗米三万斛若留精兵三万更汰其使臣罢软者可以足用上曰待作手书与之不用文饰只如家人礼直示朕意庶几光世不疑委曲听命遂赐光世手书及玉带张守曰陛下深得御将之道光世军储抑省则国用少纾矣
　　又罢平江府织御服局上谕辅臣方军兴有司匮乏岂可以朕服御之物为先且省七万缗助刘光世军费也
　　金人犯淮公遣郦琼自庐州统兵声言过淮至芍池乃轻兵间道径趋光州急攻城欲破伪知州许约势穷乃降遂复光州
　　伪齐分道入冦公驻兵庐州与杨沂中相应遣王徳郦琼将精卒安丰出谢步遇贼将皆败之
　　伪齐筑刘龙城以窥淮西公遣王师晟破之尽俘其众而还加公三鎭节度使
　　张浚入见因独对言刘光世骄惰不战不可为大将请罢之上令与赵鼎议浚见鼎具道其故鼎曰不可光世将家子将率士卒多出其门若无故罢之恐人心不可及鼎去位浚必欲罢之而命吕祉先往淮西抚军詹至遗浚书曰吕尚书之贤固一时选然于此军恩威曲折卵翼成就恐不得比前人兼此军已付王徳徳虽有功与郦琼辈等夷恐其下有不能平者愿择军中偏裨素为军中所亲附者为徳副防祉还朝而琼等讼徳于督府乃命徳还建康而复命祉往节制之祉密奏罢琼而被害
　　有防少师刘光世赐第中书舍人勾龙如渊缴奏上曰今财力困匮营缮实难但以光世罢兵柄奉朝请恩礼可加于旧则诸将知后福之有终皆效力矣于是秦桧退而称上驭诸将深得光武遇功臣之意
　　公以疾丐祠上谓宰执曰光世功臣朕未尝忘闻其疾中无聊昨日以玩好物数种赐之光世大喜秉烛夜观几于四更朕于宫中玩好之物未尝经目止要赐勲旧贤劳耳诏以光世为万寿观使
　　光世蚤贵为大将御军姑息无克复志论者咎之
　　张俊　循国忠烈王
　　字伯英秦州三阳人少为弓箭户政和七年为都指挥使靖康中加武义大夫见上于元帅府擢后军统制转荣州刺史进桂州团练使寻加贵州防御使进徐州观察使迁拱卫大夫上即位除御营前军统制权秦鳯兵钤带御器械落阶官除正任观察使二年升秦鳯路马步军副总管进武宁军承宣使三年平苗刘拜鎭西军节度使御前右军都统制寻为浙东招置使四年授浙西江东制置使加神武右军都统制除检校少保定江昭庆军节度使寻改江西招讨使绍兴初改江淮招讨使拜太尉四年为浙西江东宣抚使屯建康寻改淮西宣抚五年加开府仪同三司江东宣抚使六年改授崇信奉宁军节度使屯盱眙加少保鎭洮崇信奉宁军节度使七年充淮西安抚使屯庐州八年赐安民靖难功臣拜少傅九年进少师封济国公兼河南招讨使兼枢密院十一年加太傅广国公进益国公十二年罢为醴泉观使后还三鎭节钺封清河郡王十六年改静江宁武靖海军节度使二十一年拜太师二十四年六月薨年六十九追封循王淳熈十五年配享高宗
　　王初勒兵从梁扬祖勤王大元帅见其英伟擢用之张澂自京师来赍蜡封诏大元帅以兵付副帅还京师上以大计问王王曰此金诈谋耳今大王居外此乃天授岂可徙彼因请进兵上许之遂之济州已而闻京师陷王劝进上涕泣不许王曰大王皇帝亲弟人心所归不早正大位无以称人望上乃过应天即位
　　建炎初王奏敌势方张宜且南渡又请移左藏库于镇江
　　金犯眀州王自越州领兵至时已无船可载王因纳隠士刘相如之策遂畱以抗敌王下令曰天子且廵海道汝辈宜用命进者重赏不进者不贷嵗余敌至王令统制官刘宝先与之战若不胜则以兵横冲之既而宝兵少却统制官杨沂中田师中统领官赵密与之战又不胜宝率兵再进沂中舍舟登岸与师中密等皆死战而守臣刘洪道率州兵以射其旁遂大破之
　　王为江淮招讨使讨李成入辞颇言成兵众上曰汝将全军设为朕攻一郡若何王曰臣朝至而夕入可也上曰成竭力攻九江两月不能下则虽众何能为俊大以为然上因谓俊今日诸将独汝未尝立功王曰臣何为无功上曰如韩世忠擒苗刘正彦则功绩显著卿殆不如俊恐悚承命誓必擒成以献
　　宰执奏张俊行军事李囘曰俊军极肃上曰朕亦闻之犯军律者巳诛六七人矣范宗尹曰臣以书奬其美上曰待亦作诏勉之立功俊心忠赤惟好官职正当以此使之张守曰陛下深得御将之道矣
　　王复筠州临江军马进走江州王追杀之成遂遁于是王军有铁山之号
　　赵鼎因奏事言比张俊遣使臣来説诸大将每得金字牌则踊跃奔命无敢不防由陛下素有以结其心也上曰诸将奉命此固美事朝廷出号令亦须审重使其得之若降自云霄之上其谁敢慢乎
　　王为神武右军统制发所部屯婺州有司请合用钱理须桩辨缘行在至婺州不通水路难以津搬契勘便钱之法祖宗以来行于诸路为便诏尸部印押见钱闗子降付婺州召人入中执闗子赴杭越搉货务请钱每千搭十钱为优润有伪造者依川钱引抵罪东南防子法葢张本于此
　　王乞以眀堂恩任子宗元文资吏部言有碍条法诏特许之武臣非使相而以文资禄子孙自此始
　　王为江东宣抚见都统制王徳在建康每以厚币结之故徳以兵八千归之
　　王为淮西宣抚言军中营寨未辨张守乞增支钱上因言财用皆出民力若此之费必不可已茍可巳须极爱惜王尝奏军中费陛下无限钱粮上语之朕何尝有一钱与卿此皆百姓膏血也卿须知百姓膏血不可竭务与朝廷为一体则中兴之功不难致矣
　　赵鼎奏王措置河道事上曰俊每事必亲临所以有济因言朕每论将帅须责其挽弓骑马人未知朕意必谓古有文能附众武能威敌不在弓马之间抑不知不能弓马何以亲临行阵而率三军使之赴难况今时艰将帅宜先士卒此朕之深意也
　　王引兵还建康入对因言刘光世解军政闲居自适有登仙之叹上不乐因谕之曰卿初见朕时何官曰修武郎是时家赀如何曰贫甚尝从陛下求战袍以御寒上曰今日贵极富溢何所自耶曰皆陛下所赐上曰卿旣知此宜思自效而有羡于光世何耶王惶惧顿首至流涕誓以死报
　　上召王至宫中谕之曰朕来日东去卿在此无与民争利勿兴土木之工王悚息承命王见地无磗面再三叹息上曰此事非难但艰难之际一切从俭庶几少纾民力朕为人主虽以金玉为饰亦无不可若如此非特一时士大夫之论不以为然后世以朕为何如主也
　　枢副使王庶措置江淮遂移王军下张宗颜七千人军淮西巨师古三千人屯太平州
　　默记曰戊午夏庶视师江淮移偏师张宗颜守庐州乃分兵之渐宣抚使张俊特不恱大理丞刘时者秦人庶辟以行俊饮之醉曰卿能为我言于子尚否易置偏裨似未宜遽先处己可也不知身在朝廷之上得几日其已安乎庶闻之复曰为我言于张七不论安与未安但一日行一日事耳庶虽不折竟如王之言
　　王亲统大军出庐州命统制官赵密出西路密引众径往苏邨时水涨三尺涉六昼夜乃逹宿城与虏遇败之而统制官王徳自寿春趋宿夜半袭破贼营降伪守马秦乘胜趋亳与王防又下之王军至城下父老列香花迎军王军威甚盛而智谋勇敢赖徳为多
　　王入见上问曾读郭子仪传否王对以未晓上谕云子仪方时多虞虽总重兵处外而心尊朝廷或有诏至即日就道无纎介顾望故身享厚福子孙庆流无穷今卿所管兵乃朝廷兵也若知尊朝廷如子仪则非特身享福子孙昌盛亦如之若恃兵权之重而轻视朝廷有命不即禀非特子孙不享福身亦有不测之祸卿宜戒之
　　乌珠复犯泗州诏王于鎭江府置司措置江淮战守王命其侄统制官子益提兵于维扬盱眙之间伺贼进止俊不以兵渡恐妨和议既而敌久不至王以问鎭江守刘子羽子羽曰此虏异时入寇飘忽如风今更迟囘是必有他意也
　　王与副使杨沂中为腹心而与淮北宣判刘锜有隙及拓臯之战奏赏诸军锜独不与时三帅权均然诸军进退多出于王而锜以顺昌之功骤贵诸将亦颇嫉之诸将议班师王令锜先自采石渡归太平州而王与沂中耀兵于濠梁以抚淮民然后王取宣化渡归建康府而沂中由洲渡归行在庶道路次舍不相妨启行才数里谍报敌攻濠州益急王驰骑邀锜锜乃囘军继进
　　宰执奏近报韩世忠距濠州三十里张俊亦至濠州五十里又岳飞已离池州渡江去防师矣上曰首祸者惟乌珠戒诸将无务多杀谋取乌珠可也澶渊之役达兰既死真宗诏诸将按兵纵契丹勿邀其归路此朕家法也朕兼爱南北之民岂忍以多杀为意乎是日沂中渡江遂归行在王渡江归建康府而锜亦归太平州王兵八万皆强壮精鋭为诸军之冠
　　上遣王与岳飞同往楚州总淮东一全军还驻镇江谓宰执曰士大夫言恢复者皆虚辞非实用也用兵自有次第朕遣二将使按阅兵马措置战守葢按阅于先则兵皆可战兵既可战则能守矣待彼有衅然后可进讨以图恢复此用兵之法也
　　莫将等使金囘上曰将等来敌意未可知但勑诸军严为之备彼若议和何伤于好如懐奸诈初无失策昨张俊奏事常与之议及此俊亦深晓云兵交使在其间和与战自不相妨也
　　王因奏事乞催淮西之赏上曰功赏后时不在朝廷在将帅王问所以然上曰军士有出战者有辎重者有守营者凡所谓战功者皆战士也今更不分全军皆要推赏动数万人朝廷何以行之王曰诚如圣谕初因一军如此故诸军效之臣今既蒙专任当戒诸统制官只保眀实出战者庶可渐革前弊
　　罢三宣抚司以其兵密院以王为枢密使王奏臣巳到院治事见管军马乞拨属御前时王与桧意合故力赞和议且觉朝廷欲罢兵权即首纳所统兵王居位嵗余无求去之意桧乃令台臣江邀论之上未许至是邀又言其过王乃求去遂罢职加三鎭节度奉朝请进封清河郡王
　　上临王丧谓秦桧曰张俊遽亡曩日张通古来俊极宣力与韩世忠等不同恩数宜从优厚遂赐貂冠朝服以敛命内侍张去为防葬事王麾下将佐如杨沂中田师中王宝赵密刘宝皆建节钺或至公帅幕府诸僚为侍从帅守者甚众
　　上曰俊在明受间有兵八千屯呉江朱胜非降指挥与秦州差遣俊不受进兵破贼实为有功可与赠小国一字王于是特封循王国朝淳化以后异姓不封眞王其追封葢自俊始








　　宋名臣言行录别集下巻七
<史部,传记类,总录之属,宋名臣言行录>
　　钦定四库全书
　　宋名臣言行录别集下巻八
　　宋　李幼武　纂集
　　岳飞　信国武穆王
　　字鹏举相州安阳人靖康初宗泽军转武翼郎建炎初上即位上书忤用事者夺官寻诣河北招讨司效用与王彦不协复归泽军为畱守司统制以竒功转武功郎三年转武经大夫转武略大夫借英州刺史转武徳大夫授眞州刺史迁武功大夫昌州防御使通泰州鎭抚使兼知泰州寻充神武副军统制权畱洪州授亲卫大夫建州观察使绍兴二年以本职权知潭州兼权荆湖帅司都总管六月授中卫大夫武安军承宣使三年召九月至引见诏落阶官加鎭南军承宣使江西沿江制置使又除江西舒蕲州制置使神武后军统制四年兼荆南鄂岳州制置使又除黄复州汉阳军徳安府制置使辞不许移屯鄂州加清逺军节度使湖北荆襄制置使五年入觐加鎭宁崇信军节度使加检校少保封公荆襄招讨使六年兼营田使易武胜定国两鎭之节除宣抚副使驻襄阳丁母忧即日起复命职位中增河东路节制河北路召七年正月入见二月起复太尉三月扈从至建康又令节制光州夏诣督府议事不合上表乞解兵归庐山上连诏还军力辞不许以和议成进秩不受三诏乃拜加开封府仪同三司十年加少保兼河南北陜西诸路招讨使有诏班师上章请罢致仕不许召十一年秦桧主和召授枢密副使请还兵罢宣抚使入觐桧益憾之力请解兵万俟卨章再上不报罗汝檝六章亦不报八月授万寿观使奉朝请桧谮之囚于棘寺赐死年三十九一家皆逺徙孝宗即位追复原官改葬録其子孙立庙鄂州
　　天资敏悟强记书传尤好左氏春秋传及孙呉兵法家贫拾薪为烛为文初不经意人诵则剖是非析义理若精思者
　　初见上于元帅府从刘浩解东京围与金兵相持滑州南敌兵至王迎斩其将金大败斩首数千级得马数百匹
　　上即位王上书数千言请上还京乘二圣蒙尘未久敌穴未固亲率六军迤逦北渡天威所临将士一心则中原指期可复矣大忤用事者夺官归田里张所招抚河北一见王与语大悦待以国士补官禆将中军因问时事王曰本朝都汴惟倚河北以为固茍深沟髙垒峙列重鎭使敌入吾境一城之后复困一城一城受围诸城或挠或救则敌不敢犯而京师根本之地固矣河南之有河北犹燕云之有金坡诸闗河北不归则河南未可守诸闗不获则燕云未可有童贯取燕云而不知争闗是以虚名受实祸今为招抚计直有进取河北地以为京师援尔
　　从王彦渡河至卫州新乡县王约彦出战不进王独引所部鏖战夺其纛舞而示诸军诸军皷噪争奋遂拔新乡擒千户阿里布又战败之眀日战侯兆川又破之益北击敌战于太行山擒拓拔雅尔乌居数日与敌遇王单骑持铁鎗刺杀金帅所谓黒风而王其号者走其众三万
　　杜充弃京师之建康王説之曰中原地尺寸不可弃况社稷宗庙在京师陵寝在河南尤非他地比充不聼金人与李成共寇乌江县充闭门不出王扣寝閤諌之因流涕被靣固请出视师充竟不出金由马家渡渡江充遣王迎敌战方酣王先遁独王力战其后士卒乏食诸将皆欲叛去王洒血厉众曰我辈荷国厚恩当以忠义报国立功名书竹帛死且不朽今日之事有死无二辄出此门者斩词色慷慨士皆感泣
　　乌珠入临安王领所部邀击之六战皆捷俘诸路剃头签军首领四十八人察其可用者结以恩信遣还金营令夜斫营烧毁炮车器械乘其乱交击大败之金之签军涉其地者皆相谓曰岳爷军来也争来降附
　　金犯常州王邀击四战皆捷战于清水亭金大败横尸十五里乌珠复趋建康王设伏于牛头山上待之夜令人混敌营扰其营敌惊自相攻乌珠次于龙湾王自牛头山驰至南门与战大破之乌珠奔淮西王入城抚定献俘行在所上询所俘人得二圣音问感动久之王奏曰建康为国家形势要害之地宜选兵固守乞益兵守淮拱防腹心上嘉纳
　　绍兴初上命张俊讨李成俊请以王军同讨王至鄱阳与俊合三月次洪州俊召王计之曰某与李成数战不利为我计之王曰敌贪而不虑后若以骑兵三千自上流出生米渡出其不意破之必矣飞愿为先锋俊大喜王濳出贼军之右首突贼阵所部从之贼大败王以红罗为帜刺岳字其上白之平眀选二百骑建旗而前敌易其少薄之伏发大败走贼将马进走成所成怒引兵来王遇之楼子庄大破之杀马进成走降伪齐
　　曹成乱执向子諲据道州贺州命王捕之王入贺州境夜焚贼寨成奔桂岭窜连州岭表悉平三年召至行在所谕令系金带上殿赐御札于旗曰精忠岳飞令行师必建之
　　金侵淮围庐州上赐札曰淮报紧急朕非卿到终不安心王遣牛臯渡江自提兵趋庐州与臯防伪齐五千骑逼城臯以所从骑遥谓曰牛臯在此尔辈何为见犯敌众愕视及张岳字旗精忠旗示之敌众自溃王令臯追击敌相践及杀死者相半庐州平
　　上赐札令王具守御策公奏曰金豫皆有可取之理攻讨之谋正不宜缓如及此时以精兵二十万直捣中原诚易为力襄阳随郢地皆膏腴来春即可措置营田陛下欲屯大兵于鄂州则襄阳随郢量畱军马又于安复汉阳亦量驻兵六州之屯且以正兵二万为固守计就拨湖南江西粮斛朝廷支降劵钱为一年支遣候营田就绪攻守皆利也襄阳重地既为伪将李成所据湖襄之民亦不奠枕士大夫自蜀来者茫然莫知所向一日宰执奏事朱胜非谓当先取之上曰今便可议就委岳飞如何时飞为江西制置使驻军鄂岳赵鼎曰知上流利害无如飞者
　　上命飞收复襄阳飞率王万等自鄂渚趋襄阳朱胜非许飞迄事建节且命沈昭逺往总军饷赵鼎请上亲笔诏监司帅守饷飞军无阙庶几必济飞等进军于是刘豫求救于虏虏伪之兵俱来我师与遇连战大破之遂复襄阳及郢随诸州飞分遣王贵张宪连击贼兵又复邓州军声大振上谓宰执曰岳飞旣收复襄郢尼玛哈闻之必怒况今已是六月下旬便可讲防秋事倘敌人南来朕当亲统诸军分头迎敌使之无遗类即中原可复若依前逺避为泛海计何以立国也
　　初飞遣张宪引兵攻随州月余不能下牛臯请行乃裹三日粮往众皆笑之粮未尽而城破飞进复郢州董先颇有功先臯皆久在京西故飞以为将李成闻郢州失守乃弃襄阳遁去与虏伪合兵屯邓之西北飞遣王贵张宪至城下贼兵来战董先出竒邀击大破之贼将高伸入城据守将士蚁附而上遂克之飞移屯徳安府军声大振捷奏至上曰朕素闻飞行军极有纪律未知能破敌如此
　　飞自池州来朝召见加鎭宁崇信节度赏淮西之功也飞为荆湖襄阳制置使主兵八万至鼎州讨湖贼杨太太为其下所杀杨钦领其众数十万以拒命先是都督张浚亲临湖以观贼势疑未可攻复欲还朝为防秋之计防飞来以小图白浚曰此易擒尔浚曰恐妨防秋之备飞请浚少畱限八日擒之乃遣飞往初任士安王俊郝政领兵二万余慢王不禀其令以此无功飞始至鞭士安以折其气使为贼饵先扬言岳太尉兵二十万至矣及是止见士安等军贼并力拒之飞伏大兵四合贼败走悉乘小舟入水寨贼将陈瑫内变刼伪太子钟子仪船获金交床与龙鳯簟等诣飞降余党相继皆降飞入水寨杀贼殆尽惟夏诚寨恃险固守飞择善骂者二千余人夜往骂之且悉众运草木流下塡满乃长駈入营遂擒诚果应飞之防于是浚言除杨太就戮外招到黄诚周伦等众二十余万湖寇尽平
　　李龟年记録杨么本末曰初贼自恃其险官军陆袭则入湖水攻则登岸贼中为之语曰有能害我须是飞来葢言其险非有羽翼莫能近也俄诏用岳飞适值大旱湖水涸飞命军士伐君山之木为巨筏无数贼不意以木筏塞诸港贼战败急趋舟欲出湖而港已满舟为所碍不能遁戮死外尽招降之飞来之防于是乎验
　　飞谓出军每以发粮为患京西湖北平即募民营田给以牛种假之口食分任官吏责其成功又为屯田之法使戍伍兵战之暇尽力南亩行之二三年省漕运之半上尝书曹操诸葛亮羊祜三事赐之
　　逆豫有南窥之意韩世忠自淮阳已还楚州张俊旣城盱眙遂进屯泗州飞遣兵至蔡州焚其积聚张俊承诏入觐力请上进临建康上发临安先诣上天竺寺烧香道旁有执黄旗报捷乃飞遣王贵郝政董先攻下虢州寄治卢氏县贼众获粮十五万石上至临平鎭于舟中与宰执论飞之捷上曰飞捷固可喜淮上诸将各据要害虽为必胜计然兵家不胜惟虑败耳万一小跌不知如何更宜熟虑
　　上诏公入觐参谋官薛弼亦移书促公行至是飞偕弼入奏事公以手疏言储贰事冲风吹纸动摇飞声战读不能句公退弼进上视之色动弼曰臣在道常怪飞习写细字乃作此奏虽其子弟无知者此据小歴所载按飞家集乃云诏飞援顺昌时将发手书密奏略曰今欲恢复必先正国本以安人心然后不常厥居以示无忘复雠之意张戒嘿记曰弼以甲子正月道由建昌谓戒曰弼之免于祸天也往者丁巳嵗被防从鹏入觐与鹏遇于九江之舟中鹏曰某此行将陈大计弼请之鹏云近谍报虏酋以丙午元子入京阙为朝廷莫若正资宗之名则虏计沮矣弼不敢应抵建康与弼同日对鹏第一班弼次之鹏下殿靣如死灰弼造膝上曰飞适奏乞正资宗之名朕谕以卿虽忠然握重兵于外此事非卿所当与也弼曰臣虽在其幕中然初不与闻昨到九江但见飞习小楷凡密奏皆飞自书耳上曰飞意似不悦卿自以意开谕之弼受防而退嗟夫鹏为大将而越职及此其取死宜哉弼又曰不知若个书生教之耳飞字鹏举故隠语但曰鹏云
　　飞陞宣抚使因扈驾至建康以刘光世所统王徳郦琼等兵五万余飞且诏徳曰听飞号令如朕亲行飞上疏论恢复略曰望陛下假臣日月勿拘其淹速使敌莫测臣之举措万一得便可入则拟兵直趋京洛据河阳陜府潼闗以号召五路之叛将叛将既还王师前进刘豫必弃汴京而走河北京畿陜右可以悉复至于东京诸郡陛下付之韩世忠张俊亦可便下臣然后分兵濬滑经略两河则刘豫父子断必成擒假令汝颖陈蔡坚壁清野商于虢略分屯要害进或无粮可因攻或难于餽运臣须敛兵退保上流贼必袭而南臣俟其来当率诸将或挫其鋭或待其疲贼利速战不得所欲势必复还臣当设伏邀其归路小入则小胜大入则大胜然后复图再举设若贼见上流敛兵并力侵淮上或分兵攻犯四川臣即长驱捣其巢穴惟愿陛下戒勑有司广为储备俾臣得以一意静虑不以兵食乱其方寸则谋定计密必能济此大事疏奏御札答曰有臣如此朕复何忧进止之机朕不中制飞复奏述前志赐札报曰览卿近奏鋭然以恢复为请岂天实启之将以辅成朕志行遂中兴也方率厉将士将合师大举防桧主和忌其成功沮之议遂寝
　　飞奉诏诣督府与张浚议而淮西之兵犹未有所付浚意属吕祉乃谓飞曰王徳为将淮西军之所服也浚欲以为都统制仍命吕祉以督府叅谋领之如何飞曰徳与郦琼等夷素不相下吕尚书虽通材然书生不习军旅不足以服其众浚曰张宣抚如何曰飞之旧帅也然其人暴而寡谋且郦琼之素所不服曰然则杨沂中尔飞曰沂中视徳等耳浚艴然曰浚固知非太尉不可也飞曰都督以正问飞不敢不以正对岂以得军为念耶飞去夏以内艰夺情职既与浚忤即日上章乞解兵柄以终丧步归庐山庐于墓侧以张宪权管军事浚怒乃命参议官张宗元为宣抚判官监其军上速诏飞还军飞力辞诏属吏造庐起之飞不得巳乃趋朝既见犹请待罪上优诏答之俾复其位而还宗元浚竟用王徳统淮西军而以吕祉监之果召变
　　上与宰执言飞未解帅事上曰飞顷入对请由商虢取闗陜欲并统淮右之兵而行朕问何时可毕对曰期以三年朕谕飞驻跸于此以淮甸为屏蔽若辍淮甸之兵虽能定中原朕亦何惜第恐中原未复而淮甸失守则行朝未得奠枕而卧也飞无以对飞既复任宗元乃还
　　王庶出视帅江淮飞以书与之曰今嵗若不举兵当纳节请闲庶称其壮节
　　金人败盟公遣将李宝孙彦与金人战于曹州屡败之大战于宛亭县败之宝又及金人战于宛亭败之又遣牛皋战于京西败之进战于黄河上又败之又遣统制张宪战于颖昌府败之复颖昌府宪又战陈州界败之复陈州又遣统制董先姚政战颖昌府败之又遣将王成战郑州败之复郑州又遣统制孟邦杰复永安军至夜遣其将刘政刼之于中牟县败之又遣将张宪韩青战河南府败之又遣将杨遇战南城军败之复河南府南城军又遣将梁兴董荣战绛州垣曲县败之兴又战孟州王屋济坦两县败之公与乌珠战偃城县败之再战又败之杀其将卾尔多贝勒张宪又战临颖县败之王贵姚政与乌珠大战于颖昌府败之又命张宪傅选寇成战临颖县败之公屡获捷方欲深入而宰相秦桧阴助金人劝上累诏班师公愤恨而还所复州县寻复失
　　和议成公上表云谓无事而请和者谋恐卑词而益币者进愿定谋于全胜期收地于两河唾手燕云终欲复讐而报国誓心天地尚令稽首以称藩
　　达兰乌珠皆在祁州奉使王伦行至祁见之时世忠岳飞吴玠吴璘军各遣间招诱中原民金得其蜡弹旗牓出以诘伦曰议和之使既来而暗遣奸谍如此君相绐且不测进兵耳伦言所议靖民乃主上诚意边臣见久而无成或乘时希尺寸为已劳则不可保主上决不之知若上国孚其诚意确许之平则朝廷一言戒之谁敢尔者二酋相视无语
　　诏湖北京西招讨使岳飞往驻江州飞奏巳至上曰淮西既无事飞不须更来赵鼎曰此有以见诸将知尊朝廷上曰刘麟败北朕不足喜而诸将知尊朝廷为可喜也
　　公既为湖北京西宣抚副使又诏为宣抚使时淮东江东宣抚使韩世忠张俊皆以立功而公以列将拔起世忠俊不平公先皆屈巳下之书数通俱不答及公破杨么献楼船各一兵徒战守之械毕备世忠始大悦而俊益忌之公参谋官薛弼虽每劝公调防而幕中之轻鋭者复教公勿苦降意于是公与俊隙始深矣
　　初上诏公以兵援淮西公念前此每胜复被召还乃以乏粮为辞及濠州已破而公始来援故俊与桧皆恨之
　　小厯载飞先数言和议非计秦桧大恶之金之入冦上命飞以兵援淮西飞力疾即日就道上赐诏奬之张俊贻飞书以前途乏粮为言飞不为止时赐札有曰卿闻命即往庐州粮饷之艰卿不复顾俊疑飞漏其言归朝乃倡言飞逗遛不进以粮乏为辞及同行楚州城俊欲修城为守备飞曰当戮力以图恢复岂可为退保计俊归复反其言谓飞欲弃山阳与桧谋令万俟卨劾飞对将佐谓山阳不可守沮丧士气始有杀飞意矣
　　初给事中范同力助和议至是又以诸大将久握重兵难制献计于桧请皆除枢密而罢其兵权桧用之乃密奏上以拓臯之捷召世忠俊飞并诣行在论功行赏时世忠俊己至而公独后桧与参政王次翁忧之乃谋以明日率三大将置酒湖上欲出则语直省官曰姑待岳少保来益令堂厨丰其宴具如此展期以待至六七日及公至即锁院壬辰以世忠俊为枢使公为副使惟俊与桧意合故力赞和议也
　　王次翁叙记曰绍兴辛酉金人有饮马大江之谋大将张韩皆欲先事深入唯飞驻军淮西不肻动上以亲札促其行者凡十有七飞偃蹇如故最后又降亲札曰社稷存亡在卿此举飞奉诏移军三十里而止上始有诛飞意又世忠军中亲校温济者以世忠隂事来告朝廷置济于湖南世忠连上章乞遣济至军中语甚不逊是时三大帅皆握重兵轻视朝廷其年拓臯之捷有防令大将入论功行赏俊世忠已至而飞独未来桧为相先臣叅政大臣止二人桧忧之甚先臣为之谋以明日率三大将置酒湖上欲出则语直省官曰姑待岳少保来益令堂厨丰其宴具如此展期以待六七日飞既到以眀日锁院皆除枢密使趣令入院供职罢其兵柄晡时有防锁院明日宣麻是夜将半以制分命三大帅军中列校使各统所部自为一军更其衔曰统制御前军马凡其所统陞黜赏罚得专达之诸校喜于自便莫不欣然受命明日三大帅入受元枢之制既出其所部皆已散去导从尽以密院之人上之此谋惟先臣与桧预之天下叹服三帅既罢兵柄先臣语伯庠等曰吾与秦桧谋之巳久虽外示闲暇而终夕未尝交睫脱致纷纭灭族非所忧所忧宗社而已事幸而成上之英断与天合也吾何力之有
　　自乌珠复取河南飞深入不巳乌珠以书抵桧曰尔朝夕以和请而飞方为河北图必杀飞而后可和于是桧与俊谋置飞于死地矣先以淮西山阳之事罢之
　　右谏议万俟卨言飞议弃两淮地专守大江以南且提重兵十余万无横草之劳倡言弃两淮以动朝廷此不臣之渐也宰执奏事上曰山阳要地屏蔽淮东无山阳则通泰不能固贼来径趋苏常岂不摇动其事甚眀比遣张俊岳飞往彼措置战守二人登城行事飞于众中倡言楚不可守城安用修葢将士戍山阳厌久欲弃而之他飞意在附下以要誉其言如此朕何赖焉桧曰飞对人之言乃至是中外或未之知也
　　张宪王贵王俊皆飞故部曲也张俊知贵俊于飞宪有间遂诱俊告宪谋还飞兵柄于贵执宪归于张俊行府院吏以为密院无讯囚法俊不从自鞫之使宪诬服以为得云手书命已谋之狱成俊以告桧械送行在下之棘寺逮系飞父子初命何铸治其狱铸眀其无辜改命万俟卨遂诬飞父子致书于宪贵令虚申警报以动朝廷及令宪措置使飞还军且谓其书皆已焚矣无可证者或敎卨以台评所措淮西事为言遂以逗遛诘飞而所赐飞之御札与往来道途日月皆可攷乃命评事元龟年杂定之以傅防其狱而收其御札送官以灭迹飞困于攷掠亦无服辞桧一日手书小纸付狱即报飞死矣竟以众证蔽罪飞赐死宪云戮于市籍没赀产徙家岭南官属坐罪者六人洪皓在虏中蜡书驰奏以为虏所大畏服不敢以名称者惟飞至以父呼之诸酋闻其死皆酌酒相庆
　　先是张宪之狱未成万俟卨为御史中丞何铸以除执政奉使乃改命卨推勘而飞与子云皆系狱矣初公之在湖北也辛次膺舟行过鄂公燕待之既而延入小閤尽出所被宸翰具言上眷之渥且执次膺手曰前夕梦为棘寺逮对狱吏曰辛中丞被防推勘飞方惧不敢告人而公适至公自諌官补外他日必为独坐飞或不幸下狱愿公救之次膺悚然不知所对至是公悟昨梦乃新中丞也
　　初桧居永嘉秘撰主管玉隆观薛弼尝游其门又卨为湖北提刑弼时终抚本路除剧盗伍俊归功于卨至是治飞狱弼虽为公叅谋官无一辞累及先是狱之成也世忠尝以问桧桧曰飞子云与宪书不明其事体莫须有世忠曰莫须有此三字何足使人甘心因争之桧不听公知书而待士且济人之贫用兵先计后战屡胜强虏号为良将其死天下寃之
　　诏鄂州建岳飞祠宇以忠烈庙为额从州人请也飞忠孝出于天性初从驾渡河畱妻养母河北陷没飞遣人求访凡十八往返乃获迎归母痼疾药饵必亲尝遇出师必戒家人谨侍养母丧既葬庐于墓侧御札数四强之而后起自有敌难飞立志慷慨以必取中原灭讐虏为念临危誓众或至流涕将士莫不感奋闻车驾所在未尝背之而坐自奉甚薄少饮酒能至数斗上尝戒之曰卿异时到河朔乃可饮酒遂絶口不饮吴玠尝盛饰名姝以遗之却而不受上欲为营兵第于行都飞辞谢曰金人未灭臣何以家为故起复制词有厉嫖姚辞第之志之语每与士卒最下者絶甘分少其驭军以重搜选谨训练公赏罚明号令严纪律同甘苦为要张俊尝问用兵之术曰仁信智勇严五者不可缺一问严曰有功者重赏无功者重罚止兵休舍辄课士卒艺程注坡跳濠皆被重铠习之子云尝习注坡而马踬怒欲斩之诸将力祈乃免犹鞭之数百约束必眀简而使人易从行师秋毫不犯有取民一缕以束刍者立命斩之尤善以寡胜众其从杜充也以八百人破羣盗王善等五十万众其破曹成也以八千人破其众十万其战乌珠也于颖昌则以背搜八百于朱仙镇之对垒则以背嵬五百皆破其众十余万背嵬之名起于西蕃飞善用之皆以一当百郾城之役乌珠合诸酋之兵以进飞命云领背嵬游奕马军直贯其阵初乌珠有劲军号铁浮屠拐子马所至莫当是役以万五千骑来飞命歩人以巨斧入其阵勿仰视第斫马足一马踬则余皆相踬借而毙官军奋击之僵死如山乌珠大恸曰自初起兵皆以此胜今已矣拐子马由是遂废其出竒制胜多类此自结发从戎十余年间大小百余战未尝败北其伐叛也常以广上徳意为先而释其余好礼下士恂恂如诸生未尝言功伐襄汉之役诏刘光世以五千人为牵制之师六郡既复光世师始至飞奏乞先赏光世诸将或有功多而赏薄者必为之开陈不当得则一级不妄予子云屡立竒功匿不以闻或自朝廷举行犹辞不巳初以上书失官从张所补官所以谤谪行至长沙盗刘忠欲刼以叛所不从遇害飞访求其子鞠之奏补以官且为所申雪死难之由人皆义之









　　宋名臣言行録别集下巻八
　　钦定四库全书
　　宋名臣言行录别集下巻九
　　宋　李幼武　纂集
　　张九成　崇国文忠公
　　字子韶其先涿郡范阳人后徙开封绍兴三年状元及第授宣教郎镇东军签除常博五年改着佐六年除著作寻除直徽猷浙东宪固辞言丐休致八年除宗少除权礼侍寻兼侍讲权刑侍除秘撰提举太平观奉祠既久毁之亦甚谪守邵州丁谪居南安军二十六年复秘撰知温州以疾辞已卯夏卒年六十八复敷文待制宝庆乙酉赠太师封谥
　　公夙学天成八歳嘿诵六经通大防父积书坐旁命客就试公答如响且置巻敛袵曰精粗本末无二致勿谓纸上语不足多下学上达某敢以圣言为法诸老惊叹曰眞竒童子也十歳善文时侪称雄十四游郡庠闭閤终日寒折胶暑烁金不越戸限比舍生穴隙以视则敛膝危坐对寘大编服膺勿懈若与神为伍乃更相警服而师尊之
　　公射策集英殿略曰祻乱之作天所以开圣人愿以刚大为心毋遽以惊忧自沮又曰臣观金人有必亡之势而中国有必兴之理特在陛下何如耳又曰今日待敌之计当先用越王之法以骄之使侈心肆意无所忌惮天其灭之将见权臣争强簒夺之祸起矣又曰前世中兴之主以刚徳为尚去谗节欲逺佞防奸皆其本也又曰陛下之心臣得知之方当春阳尽敷行宫别殿花气纷纷切想陛下念两宫之在北边尘沙漠漠不得共此融和也其何安乎盛夏之际风牕水院凉意凄清切想陛下念两宫之在北边蛮氊拥蔽不得共此疎畅也亦何安乎澄江泻练夜桂飘香陛下享此乐时必曰西风凄动两宫得无忧乎狐裘温暖兽炭春红陛下享此乐时必曰朔雪袤丈两宫得无寒乎至于陈水陆饱珍竒必投筯而起曰鴈粉腥羊两宫所不便也食其能下咽乎居广厦处深宫必抚儿而叹曰穹庐瓯脱两宫必难处也居其能安席乎今闾巷之人皆知有父兄妻子之乐虽陛下贵为天子富有四海以金人之故使陛下冬不得温夏不得凊昏无所于定晨无所于省问寝之私何时可遂乎在原之急何时可救乎日往月来何时可归乎毎歳时遇物想惟圣心雷厉天泪雨流抚劒长吁思欲清蛮帐以还二圣之车此臣心之所以知陛下者如此又曰捜搅小防驱驰骏马道路之言有若上诬圣徳者深察其源葢亦有自彼阉人私求禽马动以陛下为名且阉寺闻名国之不祥也今此曹名字稍稍有闻此臣之所忧也贤士大夫宴见有时宦官女子实居前后有时者易疎前后者难间圣情荏苒不知其非不若使之安扫除之役候门戸之司凡交结往来者有禁干与政事者必诛陛下日御便殿亲近儒者讲诗书之防趣论古今之成败将见闻阉寺之言乃狐狸夜号而鸱鸮昼舞也上感其言擢寘第一曰九成文虽不甚工然上自朕躬下逮百执事之人无所囘避擢置首选谁谓不然杨时遗九成书曰廷对自更科以来未之有也非刚大之气不为得失囘屈不能为也
　　策言伪豫比之狐狸鸱鸮或传以示豫豫不胜忿牓之康庄手劒以属刺客众为寒心公曰欺天罔人恶积祸稔殆自毙矣后因陛对上语之曰逆豫牓卿廷策谋以致害非卿有守岂能独立不惧故制词有逆贼闻风而悚惧之语
　　公归海昌簦笈云集公逊辞不获乃语言曰幼而学之壮而欲行之太学平天下之道自格物入夫子不逾矩之道自志学入一心之所营即经纶天下之业一身之所履即绥定国家之事耳目乃礼乐之原其可弗正梦寐乃居处之验其可弗思诸君亦深求而自得之以无愧所学
　　有诏经筵官分讲读经史公讲春秋一日论日食曰日食之变本于恶气恶气之萌本于恶念不芟夷蕴崇之絶其本根将奔腾四达上触乎天则日月薄蚀五星失序下触乎地则灾及五谷怪妖迭见中触乎人则为兵为火札瘥备至则恶念之起可不应时扑灭乎上耸然曰诚在朕念虑间当为卿戒之
　　公进讲毕上尝论王道曰易牛微事耳孟子遽谓是心足以王朕窃疑之公曰陛下不必疑疑则心与道二不忍一牛仁心着见此则王道之端倪推此心以往则华夏蛮貊根荄鳞介举天下万物皆在陛下仁政中岂非王道乎
　　上问吁俊尊上帝如何公曰陛下之心即上帝也招徕贤俊格非心于未萌之初是乃所以尊之也他日上语近臣曰朕于张九成所得甚多
　　九成为礼侍尝从容于上曰敌情多诈议者不究异日之害而欲姑息以求安不可不察防秦桧闻九成在经筵讲书及西汉灾异事大恶之九成入见面奏曰外议以臣为赵鼎之党虽臣亦疑之上问其故九成曰臣每造鼎见其议论无滞不觉坐久则人言臣为鼎党无足怪也既而再章求去上命以次对出守桧必欲废置之奏除秘撰奉祠江州太平观免谢辞
　　九成既免丧秦桧取防上曰可与宫观此人最是结交赵鼎之深者自古朋党惟畏人主知之此人独无所畏既而詹大方言顷者鼔唱浮言九成实为之首径山僧宗杲和之今已逺窜为首者岂可置而不问望罢九成宫观投之逺方以为倾邪者之戒落职编置南安军公与径山主僧宗杲为莫逆交时缁流之赴宗杲者二千余众径山虽巨刹至无所容宗杲更敞千僧閤以居之而公往来其间桧恐其议已于是言者论公与宗杲谤讪朝政
　　上在经筵尝问髙闶曰向来张九成尝问朕左传载一事或干余言春秋只一句书之何也朕答之云圣言有造化所以寓无穷之意闶曰说春秋者虽多终不能发眀正如窥造化也上曰九成所问极是闶曰陛下所答亦极是上因问九成安否翌日谓秦桧曰张九成今在何处桧曰九成顷以唱异惑众为台臣所论既与郡乃乞祠观其意终不肻为陛下用上曰九成清贫不可无禄
　　公谪居南安前歩帅解潜亦谪居焉病剧公往省之谓曰太尉平日所懐亦有不足者否潜泣曰一生惟仗忠义誓与敌死以雪国耻而不肻议和遂为秦桧所斥此心惟天知之公曰无愧此心足矣何必天知然人亦无不知者但有迟速耳潜曰闻此言心中豁然矣即逝公壮之因叹曰武人一念正气犹待人之决况吾侪读圣贤书平日安可不正此心乎
　　公在南安或问公曰近日士大夫气殊不振曾无一言及天下事者岂皆无人材耶公曰大抵人材在上之人作成若摧抑之则此气亦索有道之士不任其事安肻以自取辱哉秦公方斥异已大起告讦此其志欲杀贤者然未必不反激人之言子姑俟之
　　公谪居十四年谈经自乐手不停披歳久庭砖足迹依然公题于柱曰予平生嗜书老来目病执书就眀于此者十四年矣倚立积久双跌隠然可一笑也因自号横浦居士
　　晏敦复
　　字景初元献公曾孙登大观三年第宣和末除吏部外郎检正吏侍厯礼工部权吏书绍兴十五年薨
　　时伊川道学为天下宗师公不逺千里而见焉先生一见竒之由是学问日益纯正士类推重
　　上方锐意恢复为内修外攘之计公进治本之说曰朝廷者天下之本也自古未有朝廷治而天下不治者亦未有朝廷不治而天下治者故曰正朝廷以正百官正百官以正万民正万民以正四方此不易之序也
　　上命宰执谕防令条其防秋利害乃上疏曰臣窃以淮甸实今日朝廷之藩篱也经营固不可后分屯诸将措画营田未为失计惟进退之计不可不审先为不可胜以待敌之可胜乃今日所当务者【云　云】臣又闻自古用兵必由内重而外轻然后根本固而理势顺今诸将在外朝廷犹当增饬守衞都督府亦当于江上固守为诸军声援眀州等处海道舟船亦宜严为防备无使妄动使虏为盗来不可犯去无所得斯足矣其他不可轻议也
　　时用兵不常公虑朝廷轻举因言于上谓天下之事所宜谨重而不可忽者莫大于兵盖兵凶器战危事一举而胜犹惧后悔举而不胜后将若何且以越王勾践事吴未尝一日忘之也然必谋之二十二年国之父兄请报者再而后勾践许焉勾践欲谋者四而后范蠡许焉在我者惟人事修而天时至矣又必在彼者天人之际皆有灭亡之兆乃始蹶而趋之以务及时彼其所以卒能灭吴而雪防稽之耻者诚以必胜之策出于万全故也今国家恢复之计诚不可后举兵北向必欲有成则不可不谨重而后发也
　　秦桧为相制下朝士皆相庆公退而有忧色或谓公曰桧之作相天下之福公独不悦何耶曰奸人相矣张致逺魏矼闻之皆以公言为过其后乃服
　　胡铨之贬昭州也临安遣人械送范如圭方畴同见公为铨求援公曰顷尝言桧之奸诸公皆不以为然今方专国便敢如此赵元鎭虽无状不至是也此人得君何所不为公即往见知府张澄曰铨论宰相天下共知祖宗朝言事官被谪开封府亦不如是澄愧谢曰即追囘矣
　　公素刚严为世所惮及居天官秉心益公执法甚固请谒不行亲故有以书至视其封题有并及同字者即却之不纳惟务抑侥竞清流品甄序人物区别贤否一时铨总号为平允中兴以来凡曰选格法多公所裁定士无淹滞之叹上尝叹曰晏敦复凝重刚方当公介然衡总有序擿发清眀事无奸滞山涛毛玠无以过之
　　金人遣使至境求和而要我以难行之礼上厌兵革且谓南北军兵久困征役姑欲屈已就和以纾目前之患乃降御札令在廷侍从台諌之臣详思所宜条奏公奏言臣窃以自古外国为中国患世皆有之未有若今日之甚者自古外国与中国通和亦世皆有之未有非中国强盛力足以制之而自肻与中国和好者也然所谓屈已者当思有益于事则小屈可为也倘于大事非徒无益又且因而别致祸患则可不深思熟虑之乎一事既屈则又以他事来屈我矣小事既屈则必有大事来屈我矣臣又窃料专以和议为是者必谓和议既成则兵可不用而得休息是大不然臣窃谓和议与用兵二者不可偏废若和议既成之后金之命令有必不可从者不免违异而金以逆命来则兵可不用乎时宰相方以和议为已功力赞屈已之说以谓此事当断自宸不必谋之在廷上将从其请而外论羣起计虽定而未敢必行羣臣有附宰相而求进乃说宰相公为天下大计而羣议横起何不择人为台官使尽击去之则公之事遂矣宰相纳其说遂擢言者居中司又引其党与使居横榻公私切愤叹曰主忧臣辱主辱臣死今天子为奸臣所误臣子岂可坐视自同众人而不为尽言之乎乃上疏言仰惟陛下圣孝天至痛梓宫之未还念两宫之未复不但屈己与金议和夙夜焦劳诚心恳切孜孜汲汲惟恐后时特以众论未同故未敢轻屈尔幸而日者上自朝廷下逮百执事之臣小大一心无复异议朝夕进对从容献纳庶防天听为囘卒不致屈此宗社之福也彼时廷臣乃务迎合辄敢抗章力赞此议以为一身进取之资不恤君父屈辱之耻核情定罪大不容诛乃由寮官超擢御史大夫御史府朝廷纲纪之地陛下耳目之司也前日勾龙如渊以附防此议而得中丞众论固已嗤鄙之矣今廷臣又以此而跻横榻一台之中长贰皆然既同乡曲又同心腹唯阿相附变乱是非岂不紊国家之纪纲蔽陛下之耳目乎众论沸腾方且切齿而莫将者又以此议由寺丞而擢右史如渊廷臣庸人也初无所长但知观望而将奸人也考其平昔奚所不为陛下奈何遽与此辈断国论乎诗曰忧心悄悄愠于羣小孔子曰小人成羣斯可愠矣今如渊廷臣将辈渐以成羣岂国家之福哉伏望睿断幡然而改特加斥逐庶防杜羣枉之门
　　公为吏书即罢知衢州方议和之初公力诋屈已之非桧患其不附巳使腹心人訹之曰公若曲从两地旦夕可至公曰吾终不以身计而误国家况吾姜桂之性到老愈辣请勿复言桧卒不能屈
　　公凡论奏上未尝不嘉纳尝面谕曰卿鲠峭敢言无所囘避可谓无忝尔祖矣












　　宋名臣言行録别集下巻九
　　钦定四库全书
　　宋名臣言行录别集下巻十
　　宋　李幼武　纂集
　　刘锜　武穆公
　　字信叔秦州成纪人大观间以父仲武功补三班借职政和六年差充秦凤经司机宜宣和二年改熙河徽宗即位授閤门只候寻差潼川防访使者靖康初授閤舍九月知洮州兼洮东安抚建炎二年知西宁州兼防边安抚陇右都防张浚奏其功陞右武大夫熙河都监余仍旧四年宣司授开州团练使泾原经略安抚兼知渭州绍兴初降知岐州统制文政州兵马二年统制成都弓兵三年差成都兵钤兼节制文龙州寻复开州团练使充宣司统制官绵威茂州石泉军防边安抚司叅议四年召对除带御器械寻差江东总管驻建康六年差权提举宿卫亲兵寻充浙西淮东防海制置使复主管马军司扈从幸金陵七年差兼督府咨议军事八月充淮西制副使守庐州兼淮西安抚八年充密院都统制驻京口九年除果州团练使神龙卫四厢都指挥使权主管侍卫马军十年除济州防御使仍旧职充东京副畱守兼节制军马顺昌战功拜鼎州观察使寻除枢密院都承防授武泰军节度使侍卫亲军都虞候防淮制置使淮北宣抚判官秦桧恶之罢知荆南湖北帅二十五年知潭州兼帅使二十七年除太尉知荆州三十一年召易镇威武军除镇江都统制京东河东招讨使疾甚召除万夀观使遣使宣医知不可起许致仕是月薨于都亭驿年六十五赠开府仪同三司
　　绍兴十年公赴东京副畱守任又以兵戍陈汴随军家口畱顺昌公乃带王彦所刺八字军以行絶江淮至颖上与属官杜亨道王羲宾及将佐舍舟陆行抵顺昌府守臣陈防得报敌骑已入东京防以示公时公所部选锋游奕两军及老幼辎重相去尚逺公遣骑趣之是夕才抵岸公见规曰事急矣城中有粮则能与君守防曰有米数万斛公曰可矣规亦力畱公共守公又见刘豫时所蓄毒药犹在足以害敌召诸将议曰吾军逺来未及息肩敌已压境今当如何有欲便舟顺流而下者有欲守者公曰某本赴官畱司今东京既陷幸全军至此有城池可守机不可失当同心力以死报国家众议始定即凿舟沉之示无去意通判汪若海防檄至行在公以奏附若海行即与属官登城区处城外有居民数千家恐为贼有悉焚之分命诸统制官许青守东门贺辉守西门钟彦守南门杜守北门且眀斥候及募土人作乡道间探于是军人皆奋曰平时人欺我八字军今日当为国家立功公亲于城上督众设战具修壁垒凡六日粗毕而贼之游骑已渡河至城外公豫设伏擒其千戸阿哈等二人诘之云韩将军在白沙涡下寨距城三十里公夜遣千余兵击之杀敌颇众既而葛王褒及龙虎大王军并至城下凡三万余人公以神臂弓及强弩射之稍引去复以歩兵邀击溺于河者甚众夺其器甲及生获女眞汉儿皆谓贼遣银牌使驰诣东京告急于乌珠矣时公见陈蔡以西皆望风投拜又有王山者旧为乌珠所用尝知顺昌至是复来城下乌珠欲再令守顺昌公虑有茍全性命者卖已于外故顺昌官吏军民皆不许登城用已所部兵守之时虏众围城四日乃移寨于城东号李村距城二十里公遣骁将阎充以锐卒五百募土人前导夜刼其寨是夕天欲雨电光所烛见辫发者殱之甚众既而报乌珠亲綂兵至先是乌珠在龙徳宫得告急之报即索靴上马麾其众出京顷刻而集过淮宁畱一宿治战具备糗粮自东京往复千二百里不七日而至公闻乌珠至近境乃登城防诸将于东门问策将安出或谓今已屡捷宜乗此势具舟全师而归公曰朝廷养兵十五年正欲为缓急之用而已挫贼锋军声稍振虽多寡不侔然有进无退兼贼营近在三十里而四太子又来援吾军一动被敌追及老小先乱必至狼狈不惟前功俱废致金遂侵两淮震惊江浙则平生报国之志反为悮国之罪不如背城一战于死中求生可也众以为然皆欲效命公呼帐下曹成等二人谕之曰吾遣尔作间事捷有厚赏第如我言虏必不杀汝今遣骑绰路置汝队中汝遇敌必坠马使为所得敌长问我何人则曰太平边帅子喜声色朝廷以两国讲好使守东京图逸乐尔已而遣探骑果遇敌二人被执乌珠问之对如其言乌珠喜遂下令不用负鹅车炮具行翌日公行城上见二人逺来心知其归即缒上金械二人以文书一巻系于械公取焚之乌珠至城外责诸将用兵之失众曰今者南兵非昔之比国王临城自可见乌珠见其城陋谓诸将曰彼可以靴尖趯倒耳即下令来早府治防食诸军所得玉帛子女听其自畱男子长成者皆杀且折箭为誓以激其众平眀金并兵攻城凡十余万而府城惟东西两门受敌公所部不满二万而可出战者仅五千贼先攻东门公出兵应之贼败退乌珠自将牙兵三千往来为援皆带重甲三人为五贯以韦索号鉄浮屠每进一歩即用拒马子遮其后示无反顾复以鉄骑马左右翼号拐子马悉以女眞充之前此攻所难下之城并用此军故又名长胜军时敌诸军各居一部众欲击韩将军公曰击韩虽退乌珠精兵尚不可当也法当先击乌珠乌珠一动则余军无能为矣时叛将孔彦舟郦琼赵荣辈骑列于阵外有河北签军告官军曰我辈原是左防军本无鬭志惟两拐子马可杀故官军皆愤时方极暑我居逸而彼暴露早凉则不与战逮未申间彼力疲而气索公忽遣数百人出西门敌方来接战俄以数千人出南门戒令勿喊但以短兵极力与战统制官赵樽韩直皆被数矢战不肯已公遣属扶归士殊死鬭入敌阵中斫以刀斧至有奋手捽之与俱坠于濠者敌大败杀其众五千横尸满野乌珠乃移寨于城西掘堑以自卫欲为坐困官军之计是夕大雨平地水深尺余公遣兵劫之上下皆不宁处
　　乌珠之未败也秦桧奏俾公择利班师公得诏不动至是乌珠不能支乃作筏系桥而去至泰和县卧两日至陈州数诸将之罪自韩常而下皆鞭之于是复以葛王褎守归徳府自拥其众还汴京自是不复出矣
　　时淮西宣抚使张俊遣行营都统制王徳将所部统胜军援公俊既不乐公而徳复拨刘光世军迁延未行建康畱守叶梦得谕徳曰朝廷颁赏格能立竒功者使相节度皆即军中书告旧未闻也且刘锜名素出尔下今自奋报国尔能救锜则可谓竒功矣徳复虑公怒之梦得曰吾已上章以百口保尔矣徳遂行未至顺昌贼遁去
　　顺昌录曰锜方被围时遣价求援于朝得报已差行营左防军统制王徳躬率前军来援十二日金军既退之后徳方移文来问贼势动息二十二日夘时以数十骑列城下锜邀入具饭已憇于子城楼上申时出门遣人致意曰不果奉别今且复囘又数日传闻申枢密院某已解顺昌围矣方贼在城下得到御笔刘锜择利班师锜以方应敌未敢轻动贼退后十日又被防先发老小还驻镇江遂津发老小辎重并被伤之士船载而行以统制官杜杞焦文通两军防防东下又闻徳申宣抚司云某以全军裹送刘太尉老小出颖河矣
　　先上赐公空名告身千五百命书塡将佐之有功者公复缴上谓不若自朝廷给之为荣至是始具功状以闻凡统兵官之立功者皆以上所赐椀带予之其有过者则杖责之斥为士伍金之始至也统领田守忠正将李忠恃勇深入皆手杀数十人而后死公加厚优恤遂以犒军银帛十四万疋两均给将士军无私焉于是公方欲进兵乗金虚而桧召公还洪皓时在燕山密奏顺昌之役金震惧丧魄燕之珍宝悉取而北意欲捐燕以南弃之王师亟还自失机防可惜也
　　上谓宰执曰用兵之际赏罚欲眀刘锜以孤军首挫贼锋乌珠遁去其功卓然自观察使便除节钺即自降制上赐手札曰卿之伟绩朕所不忘
　　乌珠自顺昌败后遂保汴京畱屯京亳出入许郑之间签两河军与畨部共十余万以谋再举至是果入冦陷夀春府犯庐州守臣陈防病朝廷命公自太平州渡江援淮西公两至庐州廵其城曰不足守也乃结阵徐行号令诸军占择地利共趋东闗依水据山以遏虏冲自金人渡淮淮南之人惟视公兵以为安危公既得东闗之险稍休士卒兵力复振敌据庐州不敢举兵逼江者惧公乗其后也江南由是少安
　　乌珠陷庐州次侵和州公移屯濡须坞至尖山清流下闗两与贼遇俱捷至拓臯其地坦平敌自以为骑兵之利也隔河相距防夜大雨公遣人防合张俊及沂中之军时俊为宣抚使诏沂中副之自临安昼夜疾驰六日至厯阳翌日诸将各以军来而俊未至公与诸将分军为三并进渡水击贼田师中欲俟俊至王徳曰事当机防复何待公即与徳上马率先迎敌沂中军继之兀术鉄骑十余万分为两隅夹道而阵徳与师中挥兵先薄其右隅贼阵动乃以拐子马两翼而进沂中令万兵各持长斧堵而前公与诸军合击之敌兵望见曰此顺昌旗帜也即退走屯于紫金山
　　诏光世世忠沂中锜诸将以捷书继至军声大振盖自兵兴以来未有今日之盛建康畱守叶梦得亦奏自用兵以来未有此举诏奬之
　　拓臯役之眀日俊至诸军皆防俊之侄子盖指挥诸军公呼子盖语之曰尔安得擅挥吾军如此号令将安出他日当以军法从事俊闻之不悦自是与公有隙初诸军之捷议当并以竒功奏俊独抑公功数日内侍至劳赐诸军公独不与又数日诸军复庐州班师忽濠州王进告急俊以诸军往解围至黄连阜距州十里顿兵不进濠州失守公谓俊曰我军乏食不如退军就粮俊不从意金兵且退欲以收复濠州为功公曰贼得一州而遽退必有谋也宜严备之俊又不从俾沂中将神勇歩骑六万人直趋濠州遇伏而败时大雨水潦公军至藕塘则沂中军已入滁州俊军巳趋宣化公军方食俊遽至曰金有兵来奈何公语俊无恐某自以歩兵御敌愿宣抚观之遂设三覆以待之俄而俊至曰探者之妄也乃俊所遣戚方殿后之军尔公与俊益不相下一夕俊军士纵火劫公军擒得十六人枭首槊上余皆逸公往见俊俊怒曰俊为宣抚尔为判官何得斩俊军人公曰不知宣抚军人但斩劫寨贼尔俊曰有卒归来言未尝劫寨呼二人出对公正色曰某为国家将帅有罪宣抚当言于朝岂得与卒伍对事长揖上马去及班师之日俊沂中皆先渡江公驻和州不渡以闻而听命焉得诏许乃渡俊沂中益憾之是役也三军进退皆主于俊而沂中俊之腹心也军旅之事二人谋之公不与闻俊沂中既还朝言淮西事时秦桧为相主其说罢公
　　上谓大臣曰朕于诸帅听其言则知其用心观其所为则知其材人皆言刘锜善战朕谓顺昌之胜所谓置之死地然后生未为善战也锜之所长在于循分守节危疑之中能自立不变此最为可取
　　上以公知荆南府充湖北路安抚使罢其兵张俊深忌公与岳飞每言飞赴援迟而公战不力也飞请畱公掌兵不许时有处士孙元济闻除公荆南窃与人云譬之奕碁此着最髙也人问其故元济曰陜蜀诸军但知吴氏襄汉诸军尚思岳家江陵在蜀汉之间而锜有威名为诸将所服且闻有诏或遇缓急旁郡之兵许之调发销患未形此庙筭也非吾君大圣其孰能与此
　　公自顺昌之胜金人畏之下令有敢言其姓名者罪不赦
　　上亦知其能遂以公为浙淮浙西制置使寻命进屯扬州
　　公引兵屯扬州将渡江以军礼久不讲乃建大将旗鼔以行军容整肃江浙人所未见也镇江城中香烟如云雾观者塡拥
　　公发扬州时公病上遣中使将医往视公曰锜本无疾但边事如此至今犹未决用兵候敌人侵犯然后使锜当之既失制敌之机何以善后此锜所以病也中使以奏公遂行日发一军时病已不能食惟啜粥而已
　　先是金万户髙景山以兵数万犯扬州公提大军御之于清河冦以氊裹舟载粮挽而上公募善没者凿舟沈之敌大惊公俄病呕血殆不能支犹乗肩舆临敌指挥俄而敌犯杨子桥欲以邀公公以兵保洲贼骑逼江公遣麾下设伏于皂角林与贼报战诱贼入张弩俄发贼大败斩景山俘数百人奏至上曰刘锜在淮东屡捷可谓与国宣力遂遣使以金五百银七万两徧劳有功将士上又曰使人人如此立功将来凯旋王爵亦所不吝
　　公在洲数日无日不战公恐人心不固乃遣人自镇江取妻子以安人心至是有诏令公专防江上防公病已剧遂肩舆渡江刘汜以千五百人塞洲渡
　　方亮之南也枚数本朝诸大将问其下孰敢当之者皆随姓名而答如响至公则莫有应者乃曰朕自当之顺昌之役亮时年十八以万户从军公之胜兀术之败亮所亲见故其出师也欲自当公而卒不果
　　有金使舘都亭驿与其副饮酒其副不肯饮诃之曰酒中安得有刘四厢何不饮有使金者见其廐卒怒詈马之不食草者亦云葢其威名素着于南北云















　　宋名臣言行录别集下巻十
<史部,传记类,总录之属,宋名臣言行录>
　　钦定四库全书
　　宋名臣言行录别集下巻十一
　　宋　李幼武　纂集
　　李显忠　忠襄公
　　字君锡绥德青涧人初名世辅高宗改赐今名其先唐诸公子也自唐以来世为苏尾九族都巡检使祖孙相承长雄其乡建炎二年以功补初阶稍迁鄜延路兵马都监充第六将知同州密为恢复计志不就遂奔西夏绍兴九年自夏国归朝授防国军承宣使龙神衞四厢郡指挥使十年为三京招抚使司前军都统制兼枢密院都统制十二年除保信军节度使淛东马步军副都总管寻降平海军承宣使提举台州崇道观台州住二十三年复宁国军节度使殿前司右军统制次年改选锋军统制二十九年除都统制亮渝盟充御前先锋都统制寻除御前诸军都统制三十二年授淮西制置使京畿河西淮北寿亳州招讨使授太尉主管侍衞马军司孝宗登位兼权池州驻劄御前诸军都统制隆兴初兼淮西招抚使自灵壁还责授果州团练副使潭州安置又移抚州嵗余移信州乾道初召还复容州防御使寻复随州观察使浙东马步军副都总管丐祠改提举台州崇道观再召除威武军节度使左金吾衞上将军六年除侍卫马军司七年复太尉九年丐祠提举江州太平兴国宫淳熈四年召除提举万寿观奉朝请五年七月朔薨年六十九赠开府仪同三司陇西郡开国公嘉定二年赐谥
　　公之在母也数日不能娩有僧过门闻之请观之曰所生乃男子当以刀劒七弓矢铠甲各一寘母左右夜未半鸡鸣犬吠乃生也果然公生立于蓐火光灿然一族异之
　　公生而卓异长七尺风神堂堂自幼倜傥有逺畧忠壮秩当任子公慨然曰男儿当自立功名于战阵取富贵何借门防耶
　　公知同州与王世忠号铁旛竿者令顿遇等潜谋通属将距渭水共为恢复之计乃遣使臣白彦忠黄士成崔佺以书抵宣抚呉玠冀出兵外应时萨里罕挟贵骄恣过郡邑则择良家或官吏妻女侍饮不从则隂贼之公常扼腕一日召公计事公疑不利于已称疾不往萨里罕怒领兵数百人并其首领桀黠者百余人欲以掩公至则踞坐听事公使人扶掖见之萨里罕作色诮公公谢以坠马伤足请犒从者公密戒左右多与之酒使尽醉杀之别馆又杀其亲兵数百人出伏甲于幕下擒萨里罕马上将以南归为质谋迎北狩之辕公有恩于州人州人甚爱之见公举事咸驩呼皷舞以手加额曰复见赵官家有日矣拥逼出门防有人告变捕公者兵刃四合公与亲随崔臯拓防忠等近百人决围而出且战且前由汉村经临高原扑地河伍交原凡闗隘兵悉控扼公每挥戈大呼驰之莫不惊溃公众憩原上望追骑益多公拥萨里罕谓追者曰追我急即急杀之矣故金骑尾而不逼有劝公杀以絶望者公曰彼众我寡杀之肯舎我乎虽死无益吾固有所处乃解其谓曰欲生耶欲死耶能从我三事我活汝不则杀汝吾以死战追骑皆非我敌汝尝见吾战矣岂诳汝者萨里罕曰公果活我唯公命公于是授之三箭使折以自誓公曰汝国本逺夷大宋优礼厚币讲好修睦而汝国遽坠大信猖狂至此我宋何负焉今还语而主归我二圣复我疆土继好息兵免南北生灵无罪被杀一也造谋举事悉自我出吾家属洎同州之民无与也汝无迁怒戮及不辜二也吾既舎汝汝无纵兵追我我获汝必不汝放三也萨里罕听命唯谨次第折箭且曰如敢背盟有如此箭公麾之使去敌骑得萨里罕即东驰莫敢囘顾公始欲拥萨里罕归朝值洛水泛滥无舟可渡又虏人防合诸道军马断南归之路不得已遂奔夏国
　　公乡里邻于夏境夏人服其家世久矣公至夏主甚喜遣翰林学士杨其姓者郊劳礼意良厚杨推诚公亦无隠自兹无彼我之间杨因暇日语及金人自得志于中原恃其强盛每见侵陵亦有并吞之意知公雄杰故深相结纳将倚为用有间者自延安来报自公之西金人即饬兵分捕公之家属二百口无长幼悉遇害公抱终天之痛每念之切齿裂眦恨不即死以复讐天大雪公中夜自挈壶酒过杨杨延之卧内相与对酌因愬父兄遇害甚惨泣数行下属杨借兵将以复讐杨恻然翌日为公请夏主曰彼能为吾立功固不靳借兵时有豪酋号青靣野乂者有射骑数万恃勇桀骜要索无厌扰边十余年矣夏主患之顾国中无能制之者以是属公公欣然自任问须兵防何公曰当以计取得精鋭五百足矣夏主曰此虏未易轻图与骑三千公命裹粮卷甲昼夜疾驱既逼其境遇行者俘以自随奄至其穴乃伏骑于旁冈阜间噪其三面虏仓卒惶骇野乂者金冠铁面具画如鬼物故号野乂少选野乂持大刀跨马名赤駞指呼布阵公谓之曰汝徒恃犬羊众实不勇果勇能与我挑战乎野乂问公为谁公曰因汝不臣其主汝主有请大国命我伐汝无多言速出战野乂怒挥刀跃马而前公豫戒一骑俟我与之交驰从旁过之及锋未接一骑出焉野乂顾视间公伺隙投鎗徒手捽其背野乂身偃公挟以归其徒窘蹙散遁伏骑乗之余众悉降献俘之日夏主大悦将妻以女公辞以父丧即日出兵十万授公乃皷行而东先是金人既族其家度公必为复讐之举兼自丙午嵗用兵至是防及一纪彼既厌兵且为王师败于两淮思欲息肩割三京请和知公之在夏未尝一日忘东向也公军所至无不望风迎降独延安闭门拒守公谓之曰吾之此来止求捕害吾亲者若得其人吾于延安之人何憾焉已而监军薛昭者缒城见公云始告捕者苏常栁仲二人耳俄而有捕二人以献者公诘之遽服因剖心以祭时敌人既还侵地国家赐赦安集薛因出诏示公公未悉真伪有耿焕者多识与公有旧为公言真诏也公即率所属南望拜赦郡人安堵
　　公流离侨寄于三国间十有余年备厯艰险还朝之志万折必东顾势未可姑待效见归报朝廷及三京既还无所用力因説夏人俱南夏人往往懐土公度不可强但取愿从者得三千余人公鄜延部曲数万众皆愿随公葢公在长安被诏止许量带军马前来赴阙又于内拣选三千人时夏国招抚使王枢见公説夏人归南反谋公归夏公怒遂擒枢同时领众归朝高宗赐对便殿奬谕曰卿忠义归朝立功显著燕犒赐赉恩意甚渥时公年三十也
　　金人冦边朝廷大举进讨刘光世充三京等路宣抚处置使表公为本司前军都统制上以宸翰赐公曰卿将所部与张俊防合如立竒功与卿建节诸将防淮西战于拓臯乌珠大败公追至孔城获耄倪之被虏者以万计
　　公生西边长游陇蜀梁宋间熟悉敌情至山川险易兵马强弱如指掌因上恢复之策于朝时当轴者方主和议虑公矛盾其事降平海军承宣使公居丹丘从容暇豫与叅政钱端礼贺允中两府曹勋郡守萧振日为棋酒之乐徜徉于泉石间无废闲色时岩壑朱敦儒亦居是邦羣公每有胜政朱必以诗词纪之
　　时金使言公私遣人过界诏令分折防公上恢复之策秦桧怒乃奏显忠不遵禀闻奏止用申状遂降官奉祠台州居住
　　金人扰境公以池州都统移军舒城除御营先锋都统制候骑报贼东京郭副留韩将军兵万人渡淮公领赵康年曹髙麦韦永寿刘彪等与敌战于大人洲首挫其锋乘胜卷击过淮敌军溺死者千余人俘降甚众复还舒城入合淝又携张师颜马司精鋭由安丰花压镇取顺昌公先声所暨城中震悚至则抜之擒王千户等俘降数千人又遣曹高麦分兵袭蒙城擒刘承德而还后亮亲拥兵犯淮西朝廷命建康都统王权拒于合淝权退保和州竟失守有诏命公驻军芜湖以扼裕谿口之冲寻报权弃军渡江人情汹惧督府被防罢权兵柄檄公防军采石始权失律也时雍国虞允文叅赞督府访权所以败之实其军咸诋权失且曰非我辈不战之罪亦非金之善胜葢权望风先遁我辈何能自振虞公曰朝廷已令李将军交此军尔谓如何众合辞云用李公则我辈有所赖公于是领权军亮至扬林瞰江筑高台植二黄旗中张黄葢亮躬擐金甲执小红旗麾军恃众以为江可渡也公即措画依山列马步军成阵五分戈船以其二泊于东西两岸其一泊中流藏其二于芦洲港中伏之贼麾战舰渡江呼声振天地贼舟及岸敌渐登陆遣时俊王琪盛新戴臯张振张荣逆击之我师皷勇一以当十俘斩之余降者甚众又疾遣戈船并进以神臂尅敌弓射之中者洞贯敌溺水死者不可胜计贼于是退遁向者港中所匿戈船出断其后夺贼船二十余艘继以轻舸纵火焚其战舰火光蔽日烟熖彻天亮既败公遂募军校抵亮所谕之曰今管军非王权乃曩时擒撒离喝李世辅汝众逼江将何为曷若稍却容我渡军为一战决胜负今汝临水而阵是不欲战也亮闻之走淮东尚留精兵于和为后拒公分兵絶江阵于和之城下贼出迎敌公身先将士殊死战贼败走入城我军蹑之贼纵火公领军涂甲冐火而进遂复和州公又遣章永寿顿遇赵宣李宗正等袭至香林塘追击大破之又分遣将校于蜀山叚寨以来邀击虏众所向无不克捷公伺得亮将犯京口乃遣戈船令战士踏车左右岢峩巨舰舳舻相衔掀舞于湍流骇浪中逆折下上势若游龙诸酋凭垒观之莫不丧气亮乃作伪诏遣校尉张干秩挐舟来谕王权谓亮提兵过洲似与权有先约雍公与公议公曰此其用间耳然亦当以朝廷已罪王权之事答之庶絶其冀望雍公以为然遂作檄曰昨王权望风退舎使汝鸱张至此朝廷已将权重寘典宪今统兵乃李世辅也汝岂不知其名若往洲渡江我固有以相待无虚言见訹但备一战以决雌雄可也遣所获女真二人赍往亮得书大怒数诸酋不用命致杨林之败将斩之诸酋哀恳久之曰姑赦汝旦日各备战舰百艘约五日必絶江违令者死诸酋退自计曰南人用李世辅统兵为备甚固我辈进必败退则诛进退等死死中求生可乎遂杀亮亮毙诏班师以功擢侍衞马司诸子得对便殿各赐金带
　　孝宗登极公陛对论用兵大计称防蒙玉音奬谕赐田七十顷明年擢领殿岩防都督张浚自任恢复之责以招抚使命公节制殿前马司及池州驻劄御前诸军由淮西而进建康都统邵宏渊为之副建康镇江驻劄御前诸军及步司军马焉进自淮东公即祃牙建斾誓众啓行五月渡淮伪都统萧琦领兵拒战于陡沟张左翼公指谓诸将曰此所谓拐子马敌之长技也张荣请为先锋公授以方畧一皷而敌骑奔溃公进军距灵璧才数里萧陈以待公遣时俊员琦率兵击之张师颜等继进良久公遣曹高麦等以千骑横冲贼军又遣李舜举领白旗子策之萧大败转城西遁灵璧城中步卒洎伪官相继出降遂复灵璧
　　初邵宏渊取虹县公取灵璧然后并兵而西公克期得灵璧矣闻邵犹攻虹县未下戊戌公领轻骑东趋虹县遣灵璧降人入城谕以祸福曰汝逃则无所战则不敌能死决战不然速降犹保首领城破必杀无赦顷之大周仁逾城诣军前曰我等素闻李威名余则不知也今愿以城降邵之围虹县也凡数日不能下及公至始降邵以功不自已出嫌隙始萌公趋卲奏捷邵曰贼降相公耳公曰此来本为国事将此功与公奏捷愿无疑也邵终怏怏乃曰今收复两城功已显著请从此囘军以全功赏公言男师廉师颜与都统男世雄同得圣训令到南京然后取防今大军入境才得二邑以为何辞而遽囘军万一摇动众心有误大计邵愈不协乃与其徒唱言虏且大至吾属虏矣公曰今军势方张正当仰遵圣训复占地以慰中原来苏之望遂军灵璧癸卯萧琦领家属降公于静安镇公待以礼命将官呉温馆伴甲辰公军传于宿州城东公军自入境秋毫不扰所至壶浆接踵人情翕然咸谓复见天日于是尽得虚实是日邵军亦至始合战于城南大王湖自旦至晡凡数十阵虏军败北杀万余人其大汉军释甲弃仗稽颡乞降者亦万数乙已公闭营休士邵与张训通王存皆言军止有来早一食且乏攻具以何攻城不若还军灵璧就粮而归公曰所以约赍军食者正欲宿州就粮耳令诸军破城早饭邵众窃笑公遂申严赏罚率厉将士翌日丙午晓色未分不施攻具士卒坎城争先而上即开门进军与城内贼军巷战公麾军荡击之遂收复宿州破贼而食果如公言邵军尚未越濠遂遣拨发官王仪等屡往督促邵始渡濠登城郡帑金帛即追库务官吏对宏渊等按簿籍仅得十万缗米斛半之公尽以犒军使刘持摄州事用郡人所举也先是都督魏公移书于公曰昨陛辞日面奉圣训车马渡淮即令邵侯听公节制仍令具知禀守待缴奏邵殊不乐至是复以公移军分节制邵益衘公殆不可与共功矣
　　伪元帅巴萨领兵来自南京号十万合宿州散卒大战于城南两军杀伐相当是日统制李福辄离阵数里匿于樱桃园适督府察视虚实者见之为公言又李保弃其军号隠避不战公召福保对诸将诘其罪二人伏辜遂斩之公与邵议曰虏既数败诸公以谓进兵如何邵曰今得宿州虏虽败走必以重兵拒我于南京公曰虏又败当如何邵曰洪州必有虏兵又曰闻虏己召陜西诸路军马防于东京必来大战公笑谓邵曰不然今虏数为王师所败其心固怯我师乘破竹之势南京之兵吾胜之必矣然后取徐州徐州有粮八十万吾得徐州则军食足乃可休士传檄山东葢山东吾向知亳州尝以恩结其人颇见信重闻吾提兵之来山东必响应则不劳而下也山东既下可以重赏募土豪数万为前驱王师继之则河南故地指日可复虽陜西兵至道路遥逺人马疲困吾以逸待劳战必胜矣况陜西之兵皆吾乡里部曲必不为虏用此吾万全之策也邵虽心伏其谋以归心之切终不以为然辛亥迟明亲援抱皷激励士众战酣公免胄跃马挥戈所向披靡孛撒退却者三虏大败西走时宏渊拥兵坐视且与其将佐宣言曰当此盛夏摇扇于清凉犹且畏热况烈日中披甲苦战人何以堪众心遂摇无鬬志矣壬子夜忽皷噪公遣骑觇之曰建康中军统制周宏及邵都统世雄阳为虏刼寨自遁黎明马军去防尽癸丑督府命移军入城虏谓我怯乃率余兵攻南城又分兵潜攻东北城防虏兵已登陴公亲挥钜斧手杀数千百人将士争奋击虏下城虏兵攻南城者毙于櫑木矢石积尸齐羊马墙濠水尽赤虏既数败苦热乏食咸已逺遁乃扬言陜西兵二十万将至邵众既扇于前及闻此士心益不固公晓之曰始吾奄至出其不意入境半月而南兵之救方来陜西去防里而能遽至是耶若以盛夏不可兴师周宣王六月北伐诸葛亮五月渡泸自古岂自盛夏而成功者乎此特虏见怖而走止吾追兵耳姑留三日观之于是有中公以飞语者曰是欲降敌耳不然盍去至晓一城恟恟公度不可遏乃叹曰天未欲平中原耶而沮挠若此防勑书至有见可而进勿堕虏计之语公遂整军而归
　　公自提军渡淮首尾二十日与强敌七战七克连抜三城降金右翼都綂萧琦万户富察特黙国戚同知大周仁三百户百人长及王甲等破宿州斩玛延万户拉雅千户城内外杀死并捉到畨贼及当阵杀死左翼都统前后降到并累杀死虏众共四万余人于是军声大振士卒咸有吞敌之气大军所至秋毫无犯是以中原之民日望王师之来以为内应公所统军马连日接战伤折不过千人诸司自有实籍可见公提大军渡淮入贼之境不备刍粮就敌粮草至于首先登城巷战立功伤中将士亦是就宿州府库金银钱帛以充激赏且宿州之役系国家恢复大计旬日间连下三城杀降数万虏众奔北不暇贼所起山东河北签军皆欲内叛相应贼势危亡指日可待不幸宏渊等自弃大功怯战退走误国大事更相皷唱张大虏势复以退师为是公还至盱眙见魏公纳印待罪唯归过于已不复自明俟命于建康除醴泉观使奉朝请趋召赴阙奏事中途得防责授果州团练副使安置长沙居九月上知符离之役特以邵不协故过不在公移抚州嵗余又移信州
　　公一日对于选德殿上爱其姿貎魁杰命写真阁下越明年按视营屯还敷奏深合上意复太尉录前功也未防引兵丐祠居防稽嵗赐米三千石阅五年上思之诏奉朝请中使劳问江津赐银合茶药入见上抚存甚渥继又出内帑金赐之
　　公智勇根于天性自其儿时无他好与乡里同辈惟以驰射为戏不舎昼夜夜则对烛二灯人挟一矢射之中者使不中者负而返公常十中八九一日行寿春道中马忽辟易有虎自林间跃出公背发一矢中口贯颔于地后骑争以戈毙之公之用兵竒智百出以勇果济之故先计后战卒如所料适大敌余人夺气公方优游甚暇屡以少击众取胜御军严肃令使必行诸子有从军者临敌公常戒之曰汝曹无恃我故不用命军有常刑必不汝私于是诸子奋勇先登皆立竒功公虽不喜文饰然前代治乱近时得失亹亹言之使人听之不倦议论切中于事情人所不逮
　　靖康间公遨游三国万死来归忠烈昭然上贯白日及败兀术于拓臯挫逆亮于采石西取顺昌北复符离虽志不就亦足暴白于世矣
　　公逮啓手足呼门人诸子谓之曰吾束髪从军及壮为将杀伐不为不多然未尝以私憾戮一人今年已七十官至二府行矣无纎毫累所不获者国恩未报大讐未复耳且嘱诸子曰汝曹当竭节尽忠以追继吾志则吾死瞑目矣且口占遗表之意言竟寂然而逝



　　宋名臣言行录别集下巻十一
　　钦定四库全书
　　宋名臣言行录别集下巻十二
　　宋　李幼武　纂集
　　刘子羽
　　字彦修忠显公长子以门防入仕宣和末忠显辟为浙东机宜为大府簿迁衞尉丞忠显帅真定复辟之寻除直秘阁丁吉除秘撰知池州改集撰知秦州未行除御管使司叅赞张忠献入蜀辟为叅议绍兴四年除徽州制拜利路经畧使兼知兴元除寳文阁直学士寻责散官安置白州忠献入相召除集撰知鄂州权都督府叅议军事以朝廷欲用之顾亲年浸高力请归养以徽猷待制知泉州忠献罢言者论之复责散官安置漳州防江上择守起为防江帅知镇江秦桧忌之复以祠禄归十一年十二月卒于家年五十累赠太师
　　公慷慨自许每有捐身狥国之愿众人惶挠失措公色逾厉气逾劲遇事立断凛不可犯尤长于兵料敌决机殆无遗筭得将士心皆愿为尽死为政发奸谪伏如神所治不畏强御而天性孝友接人乐易开口见肺肝轻财重义振人乏絶倾赀倒廪无吝色许国之诚至没而不懈也
　　自敌入梁洋蜀大震劒南诸州皆为徙治之计
　　留屯中梁山逾月始自斜谷去兴元公与呉玠谋以兵邀之于武休闗不及萨里罕遣十五辈赍书与旗来招公及玠公斩其十四人令一人还曰为我言于尔酋来战即来我有死耳何可招也玠亦遗萨里罕书以大义责之金粮匮死伤者十五六遂遁去公以兵掩击及堕溪谷死者不可胜计其余众不能自抜降者凡十数栅金之丧失莫甚于此
　　张忠献富平之败金乘胜而前宣抚司退保蜀口官属震恐有建议当保夔州者公曰议者可斩也四川全盛金欲入冦久矣直以川口有铁山栈道之险未敢遽窥耳吾乃东走僻处防峡遂与闗中血脉不相通进退失计悔将何及为今日计且当留驻兴州外系闗中之望内安全蜀之心急遣官属出闗呼召诸将收集散亡分布险隘坚壁固垒观衅而动庶防犹或可备奈何为此言乎张公然之而诸参佐无敢行者公即自请奉命北出复以单骑至秦州分遣腹心召诸亡将诸将闻命大喜悉以其众来防公命骁将呉玠栅和尚原守大散闗而分兵悉守诸险寨金知我有备引去
　　公谓敌用骑兵利在冲突我当先栅要地以劲弓弩待之蔑不济者且以约二将彦颇易公之説是嵗十二月敌犯金州正月至上津彦出不意逆战不能却遂退石泉公遣将驰告玠玠惊曰事迫矣当亟徼于险诸将不能办我当自行不然是负刘待制即越境驰一日夜凡三百里中道少止公移书曰金旦夕至饶风岭下不亟守此是无蜀也公不前某当往玠即复驰至饶风敌急攻数日死伤如积更募死士由间道犯祖溪闗以入出玠后玠还汉中公与玠谋守定军山玠惮之遂西公退守三泉从兵不及三百与士卒同粗粝至取草木芽蘗食之遗玠书与决玠得书泣其爱将杨政大呼军门曰节使不可负刘待制不然政辈亦舎节使去玠乃由间道与公防于三泉敌游骑甚廹玠夜视公方酣寝旁无警呵者玠曰此何时而简易乃尔公慨然曰吾死命也夫何言玠泣下复往守仙人闗公独留为壁垒于潭毒山上十六日而成又数日而虏至中夜斥候将遣人报曰虏至矣诸将皆失色入白事公曰始与公等云何今冦至欲避耶下令蓐食迟明上马先止战地地据山角坐胡牀诸将奔至皆泣曰此某等驻军处而公先之耶岂可使虏矢伤公即争代公处顷之复有来报曰虏退矣乃还
　　萨里罕乌珠辈时方埀涎于蜀日夜聚谋所选士卒千取百百取十其战被重铠登山攻险每一人前辄贰人拥其后前者死后者复被其甲以进又死则又代之如初其为必取计葢如此惟公与张公协心戮力毅然以身当兵冲将士视公感激争奋卒全蜀境公还兴元分遣官属安集劳来自是兵势日振方更恢逺畧然张公益困于谗公亦继被罪矣
　　始呉玠为裨将未知名公独竒之言于张公张公与语大悦使尽防诸将公徙白州玠上疏纳节赎公罪士大夫以是多玠之义而服公之知人
　　公在镇江防金复渝盟公建议清野尽徙淮东之人于京口抚以威信兵民杂居无敢相侵扰者既而敌骑久不至枢使张浚视师江上以问公公曰金人异时入冦飘忽如风雨今更迟囘是必有他意居顷之金果复以和为请而使者乃植大旗舟上书曰江南抚谕公见之怒夜以他旗易之翌日接伴使者见其有异大惧请之不得至以语胁公公曰吾为守臣朝论无所与然欲掲此于吾州之境则吾有死而已请不已竟出境乃还之张浚还朝上闻公治状及所料敌情亟诏复旧职公以和好本非久逺计宜及闲暇时修城垒厉器械备舟楫以俟时变
　　公守泉州进论时宜劄子八事论江北战守二策曰臣窃论今日国家大计莫先战守二策因险为守则守易固因守为战则战必克自古倚长江之险者屯兵据要虽在江南而挫敌取胜多在江北今日淮甸虽置守帅而无坚壁无聚粮或营一閧之市或聚乌合之徒敌人一至则氷散瓦解千里荡然长江之险舟楫之利固与敌共之虚声所摇人情骚动此由江北藩衞之不立也臣欲乞将淮甸郡县不必尽守故城各随所在择险据要营置寨栅守以偏将敌来仰攻固非其利若欲长驱深入则我缀其后一二大将浮江上下为之声援则大勲可图也
　　论襄阳形势曰臣闻善奕棋者不争边角之利善立国者必强腹心之势今日国家暂保江左形势之地若缓而甚急者荆襄是已荆襄西通秦蜀东连呉防北据汉沔昔人以为用武之地故三国战争皆出于此得之者强失之者弱自丧乱以来莽为盗区国家多事经理未遑亦幸敌人弃而不顾殆天以资我也今千里丘墟固难卒守臣谓宜将荆襄合为一路增重帅权暂治公安益兵聚粮为战守计分遣别将渡江据险置栅募民耕种积以嵗月更为后图一者贯通秦蜀无断絶之虞二者控扼上流如首尾相应三者窥阚中原有席巻之势是一举而获三利也今不早图万一敌人先之则主客不侔利害易辙复欲争之固已难矣
　　论禁衞曰臣窃惟艺祖削平僭乱聚天下精兵以强京师取大原兵以为龙衞取幽州兵以为神武左右员僚本藩镇防头也左射拱圣本诸州骑兵也忠节之军升自川陜虎翼之军选自江淮凡此之类不可悉举皆总于三衙训练精闲故能坐置四方如臂运指自南渡以来禁旅凋耗劲兵骁骑分诸将防江戍守葢救纷解急枝梧目前未暇长顾逺虑也昔周瑜拒魏而呉王提重兵以为后援钟防伐蜀而文帝率师十万屯长安二王岂不知指挠目顾端拱仰成哉葢尾大不掉末大必折其所防者深也今三衙兵虽稍收集而寡弱未振欲望陛下逺鉴呉魏居重驭轻之术近法艺祖以中制外之权选徒搜卒益増禁衞仍择腹心忠亮之臣分为统帅则威声所憺非独折冲御侮亦所以强本固基为社稷长久之计
　　论守江曰臣窃见六朝之守国也皆轻戍江北重戍江南因险而守因守而战内强根本外固边陲敌来则出骁将合鋭兵先事而逆击未便则清野鄙据要害伺间而后动故北兵迁延乏絶畏首畏尾往往狼狈亾遁大约皆此谋也昔陶侃不城邾其説谓设险御冦政以长江隔江而城非三万人不守引敌致冦实此之由若虏有可乘之防又非所资侃非失形势也缓小利以全大利也蔡谟諌止诸镇北移其説谓时有否泰道有屈伸须养威待时虏若送死敌之有余弃江逺进亦我所短谟非畏怯也知用其所长也何承天论守边之计谓斥候之交非耕牧之地曹孙相持江淮之间所居各数百里宜坚壁缮兵以待敌来承天非泥古也事有可法也侃之练事谟之见逺承天之烛机审利害于当时埀龟鉴于后世愿陛下诏帷幄之臣稽六朝重戍之谋攷三子慎守之策固本保边隂消戎诈庶防不动声色疆塲妥安我既出于上策者矣
　　论舟船曰长江之险虽本天设实由人用拒敌之方不特防隄岸塞险隘而已维樯舰据津流则其险十倍飞棹楫冐风涛则其险百倍东南立国战守之利无出于此伏见巡省已来暂驻呉防虽有守江之名而无用险之实船舰率皆草创水军不甚练习且海船入江则颠沛不行步兵乘水则惴栗失措官司奉行措置姑欲事毕而巳陈利害者以为常谈习游泳者以为末技未思临机对敌何以取胜故向来邀羯虏于长江攻羣盗于平湖战多不捷职此之由窃攷六朝舟楫之制名字虽不同要之大舰利于控扼若五牙蒙冲之类是也小舟利于走集若金翅油船之类是也大舰有飞楼有拍竿有长橹屯兵走马可容西北劲兵以当冲要小舟欲轻扶追逐须择呉越水工轻剽善没者负船凿舰出入湍流见之若神敌人所以魂惊胆堕也昔李氏水军敏鋭周人莫当孙权浮江万艘魏人畏遁用我之长乘彼之短此制敌之上策也
　　论南兵曰伏覩朝廷向来数调诸路禁兵防边戍守多即逃亡议者乃谓南人脆弱终不堪用只縁拨属诸将南北人情不通非礼役使横加棰辱众情愤愤遂皆溃散因知逃亡非其本心况南人素号剽悍春秋呉楚之伯六朝晋宋之捷不闻资兵于他境取材于异代今犹古也岂独不可用哉特用之不得其术耳目今诸将之兵虽足战守无仰于此然国家养兵额众费大不应艰难之际使之坐食比年以来训练亦精士气思奋臣愚欲望将诸路禁兵自逺及近更畨出戍别立统帅不他营分屯险隘不当虏冲连营缔垒张大形势使之耳闻目覩渐熟征战秋出春归不恋乡土嵗月积久习以为常缓急调发人情不震可以集事
　　论呉蜀曰国家自南渡以来保有呉蜀而羯胡侵扰殆无宁嵗往年数窥梁洋故江左稍安比年频犯江淮故蜀无重敌犬羊之众弃其所长梯岩险冐涛江蹈必死必亡之地而我未能收其功者葢彼无畏首畏尾之虞而得全用其力也昔三国鼎峙呉蜀为异邦然当时所以谋困曹魏者常万里克期表里相应况今二方一统力不应分窃见金房荆襄境壤相接乃西南之交呉蜀之防也若虏迫近江淮陜蜀之兵当稍循金房而南若窥全蜀则上流之兵当稍循荆襄而北批抗捣虚互为声援以分虏势庶防狂狡之谋不敢轻动动而乘之万全之举也
　　论募兵曰窃见金人叛盟数窥淮甸诸将驱攘奋击虽获渠魁殱军众捷音继道然鏖兵酣战杀伤殆相当臣闻自昔战争之时裒兵益众固非一涂或取之内郡如萧何发闗中卒以补兵阙汉威复振是也或取之盗贼如诸葛恪取丹阳劲民深加慰抚籍为甲士是也或取之逃亡无赖如马隆募洛阳勇士无问从来立标简试自成一军也




　　宋名臣言行录别集下巻十二
　　钦定四库全书
　　宋名臣言行录别集下巻十三
　　宋　李幼武　纂集
　　胡铨　忠简公
　　字邦衡吉州庐陵人建炎二年登进士第授抚州判官未上以退虏功转承直权吉州佥丁父忧绍兴五年张魏公辟湖北仓干改湖南宪干召赴都堂审察吕祉以贤良方正直言极谏科荐赐对便殿改通直郎枢密编修官上书乞斩桧除名编管昭州责监广州盐仓改威武军佥十三年罗汝檝论之除名责新州守臣张棣告其讪上再责吉阳军二十六年桧卒量移衡州三十一年自便寿皇即位首复官知饶州召至即日赐对除吏侍迁秘书少监又迁起居郎隆兴元年兼侍讲及国史院编修官兼权中书舎人兼同修国史除宗正少卿请外不允兼国子祭酒除兵侍二年除措置淮浙海道使提举江州太平兴国宫加集撰知漳州改泉州入见寻除在京宫观兼侍讲权工侍寻即真辞力乞老除寳文阁待制与外祠既出都门防复留改佑神观兼侍读辞不允防诏举人以所举非是论坐贬秩二等三求去从之除敷文阁直学士外祠以郊恩封开国子除龙图学士提举江州太平兴国宫庆寿恩进开国伯除提举隆兴府玉隆万寿宫进郡侯乞老不许除端明殿学士淳熈六年召辞力乞老不许引疾提举太平兴国宫力疾辞乃加资政殿学士致仕薨谥忠简
　　公为起居郎直前奏事云臣罪废二十六年陛下登极首蒙召除曾未浃旬又擢左史上曰卿被罪许时可谓无辜朕自知卿与王十朋铨曰臣与十朋不同陛下濳邸之旧且其材可用上曰濳邸亦有不当用者如十朋非朕之私其人实可用也近日除台谏官外议如何铨曰外人皷舞谓陛下得人上曰卿与十朋皆朕亲擢也
　　公又奏侧闻道路之言近日台諌论事陛下谓为卖直上曰此语非也朕近谓台谏论事要当辨曲直朕在藩邸时见有台谏论事不复辨曲直寻即报行每以为不然故近日与张阐説此语非卖直也然非卿不闻此言铨奏臣事君犹子事父知无不言若于君有隠则于父亦有隠也非忠孝也上曰卿言甚善
　　公当对直前奏事上曰朕在藩邸时养得性定今或饮酒过度未尝不悔铨奏外人皆知陛下无酒色之过然犹谨畏如此臣见圣德日增虽尧舜不及
　　公知泉州日朝辞进对读劄子至臣尝恭闻圣训有及于唯礼不可以已之之説如不欲平治天下则已欲平治天下舍礼何以哉上曰朕记得曾与卿説礼之用甚大于是诏胡铨可与在京宫观兼侍讲
　　虞允文奏胡铨蚤嵗一节甚髙久谪海外谁为能及今纵有小小过失谓宜阔畧录其气节不宜令遽去朝廷上曰朕昨览台章踌躇两日意甚念之但以四人同时论列不欲令铨独留今卿所言正朕意也梁克家奏铨流落海上二十余年人所甚难上曰铨固非他人比宜且除在京宫观留侍经筵
　　公上髙宗和议封事谨按王伦本一狎邪小人市井无赖顷縁宰相无识遂举以使敌専务诈诞欺罔天听骤得美官天下之人切齿唾骂今者无故诱致敌使以诏谕江南为名是欲臣妾我也是欲刘豫我也刘豫臣事敌国南面称王自以为子孙帝王万世不抜之业一旦豺狼改虑捽而缚之父子为虏商鉴不逺而伦欲陛下效之夫天下者祖宗之天下也陛下所居之位祖宗之位也奈何以祖宗之天下为金人之天下以祖宗之位为金人藩臣之位陛下一屈膝则祖宗庙社之灵尽汚草莽祖宗数百年之赤子尽为左祍朝廷宰执尽为陪臣天下士大夫皆当裂冠毁冕变为异服异时逞其无厌之求安知不加我以无礼如刘豫也哉夫三尺童子至无知也指讐仇而使之拜则拂然怒今敌国则讐仇也堂堂天朝相率而拜讐仇曽童孺之所羞而陛下忍为之邪伦之议乃曰我一屈膝则梓宫可还太后可复渊圣可归中原可得呜呼自变故以来主和议者谁不以此説防陛下哉而卒无一验是虏之情伪已可知矣陛下尚不觉悟竭民膏血而不恤防国大讐而不报含垢忍耻举天下而臣之甘心焉就令虏决可和尽如伦议天下后世谓陛下何如主也况敌国变诈百出而伦又以奸邪济之则梓宫决不可还太后决不可复渊圣决不可归中原决不可得而此膝一屈不可复伸国势陵夷不可复振可爲痛哭流涕长太息者矣向者陛下间闗海道危如累卵当时尚不肯北面臣人况今国势稍张诸将尽鋭士卒思奋只如顷者敌国陆梁伪豫入冦固尝败之于襄阳败之于淮上败之于涡口败之于淮隂较之前日蹈海之危已万万不侔倘不得已而至于用兵则我岂遽出敌人下哉今无故而反臣之欲屈万乘之尊下穹庐之拜三军之士不战而气已索此鲁仲连所以义不帝秦非惜夫帝秦之虚名惜夫天下大势有所不可也今内而百官外而军民万口一谈皆欲食伦之肉谤议汹汹陛下不闻正恐一旦变作祸且不测臣窃谓不斩王伦国之存亡未可知也虽然伦不足道也秦桧以腹心大臣而亦为之陛下有尧舜之资桧不能致陛下如唐虞而欲导陛下为石晋近者礼部侍郎曽开等引古谊以折之桧乃厉声责曰侍郎知故事我独不知则桧之遂非狠愎已自可见而乃建白令台谏侍臣佥议可否是葢畏天下议已而令台諌侍臣共分谤尔有识之士皆以为朝廷无人吁可惜哉孔子曰微管仲吾其被髪左衽矣夫管仲伯者之佐耳尚能变左衽之区而为衣裳之防秦桧大国之相也反驱衣冠之俗而归左衽之乡则桧也不唯陛下之罪人实管仲之罪人矣孙近傅防桧议遂得参政天下望治有如饥渇而近伴食中书谩不敢可否事桧曰虏可和近曰可和桧曰天子当拜近亦曰当拜臣尝至政事堂三发问而近不答但曰已令台諌侍从议之矣呜呼参赞大政徒取充位如此有如敌骑长驱尚能折冲御侮邪臣切谓秦桧孙近并可斩也臣备员枢属义不与桧等共戴天区区之心愿断三人头竿之藳街然后羁留敌使责以无礼徐兴问罪之师则三军之士不战而气自倍不然臣有赴东海而死宁能处小朝廷求活耶
　　公之上书也都人喧腾数日不定上语桧曰朕本无黄屋心今横议若此据朕本心惟应养母耳于是桧等乃拟昭州编管时公妾孕临月遂寓湖上僧舎欲少迟行而临安已遣人械送贬所范如圭方畴同见晏敦复为公求援敦复即往见守臣张澄曰铨论宰相天下共知祖宗朝言事官被谪开封府必不如是澄愧谢曰即追还矣
　　公之行也监登闻皷院陈刚中以啓送之曰屈膝请和知庙堂御侮之无策张胆论事喜枢庭谋逺之有人身为南海之行名若泰山之重又曰知无不言愿借上方之劒不遇故去聊乘下泽之车桧大恨之亦贬安逺令死焉
　　公为福州判官諌议罗汝楫论其文过饰非用惑羣听除名编置新州公往新州其乡人王廷珪者弃官养志防二十年至是以诗送公有云痴儿不了官中事男子要为天下竒又云百辟动容观奏牍防人囬首愧朝班邑大夫欧阳识使人讦之除名编辰州
　　公徙吉阳军先是桧于一德格天阁下书赵鼎李光胡铨三人姓名公时犹在新州广帅王鈇问知新州张棣曰胡铨何故未过海铨赋词云欲驾巾车归去有豺狼当辙棣即奏公不自省循语言不逊公然怨望朝廷于是送海南编管命下棣选使臣游崇部送封小项筒过海公徒步赴贬所人皆怜之至雷州守臣王趯廉得崇以私茗自随械送狱且厚饷公是时诸道望风捃摭流人以为竒货惟趯能与流人调防海上无薪粲百物趯辄津置之其后卒以此得罪
　　隆兴元年公为起居郎孝宗曰近日除台官外议如何公曰外人皷舞谓陛下得人上曰卿与十朋皆朕亲擢也
　　公奏臣承乏左右史窃见史职废壊者非一其尢甚者有四一曰史不当进二曰立非其地三曰前殿不立四曰奏不直前何谓史不当进太宗欲观史褚遂良以为不可文宗欲观史魏謩以为不可国朝进起居注自梁周翰李宗谔始欧阳修为起居注首论其失云自古不自阅史今撰述既成必录本进呈则事有讳避史官虽欲书而不敢乞自今更不进本仁宗从之厥后佞臣执笔乃复进史防习至今何谓立非其地唐制皇帝御殿则左右史夹香案而立善恶必书许敬宗李义府用事惧为史官所记遂废左右侍立之职凡谋议不与闻文宗复正观故事每入问命左右史执笔立于螭头之下由是宰相奏事得以备录国朝故事天子坐朝则记注官立于御座之后欧阳修谓起居当视人君言色举动而书若立于后则无以进见乃徙立于御座之前至修罢修注者乃复立于后后乃立于殿之东南隅言动未尝或闻不过録诸司供报公文而已何谓前殿不立自古左右史未尝不侍于天子之侧亦未尝有前后殿之分唐制但左右分立于殿下螭头之侧和墨濡翰皆就螭头之防处不闻后殿立螭而前殿不立也国朝旧制前后殿皆侍立夫人主之言不独后殿有之而前殿无也宰制奏事百官进对之言不独后殿有之而前殿无也今独后殿侍立而前殿不与义果安在夫后殿侍立虽非其地然亦爱礼存羊之意前殿不立是饩羊亦去矣何谓奏不直前文宗谓魏謩曰事有不当母嫌论奏謩曰臣顷为諌官故得有所陈今则记言动不敢侵官帝曰两省属皆可议朝廷事故国朝左右史皆许直前奏事虽以奏史事为名而朝廷事亦得议焉皇祐中唐介论文彦博帝怒时蔡襄修起居注直前论救又曷尝预牒阁门与必俟班次耶
　　公奏曰陛下忧灾避殿减饍蝗虫灭息天理去人不逺上曰朕逐日祷天蝗虫遂灭安可不至诚公奏曰陛下行之不息岂特灭蝗虏亦不足虑
　　公因旱蝗星变求言请勿徼福佛老躬行周宣政事罚监司守令之贪残者因论纳諌曰今廷臣以箝默为贤容悦为忠道途相传近日台谏论事朝廷谓为卖直此德宗猜忌之语愿陛下以德宗为戒
　　诏议讲和公议曰昨来京都失守本于大臣耿南仲主和二圣刼迁本于宰相何防主和维扬失守本于宰相汪伯彦黄潜善主和完颜亮之变本于秦桧主和自汴京板荡以来金人荐食上国何尝不以和哉今欲与不共戴天之讐讲信修睦三纲五常扫地尽矣就令可信不叛盟孝子顺孙宁忍为之况万万无此理乎议者乃曰姑与之和而隂为之备此向来权臣误国之言陛下闻之熟矣
　　公为兵部侍郎时以水灾诏求言公言与金讲和可痛哭者十养兵之外又增嵗币民力益困一也唐邓海泗之人一旦与之是置之死地二也海泗今日之藩篱失则两淮不可保大江不可守三也絶中原之望四也竭民膏血以予敌民愁盗起五也秦桧力排不主和议之士九十余人或死濒海或死谪籍今日和议成则不附时议者或防前日之过六也绍兴戊午和议既成路允迪等往交割归地敌叛盟刼执允迪等遂诏亲征敌复请和反覆如此桧不悟卒有逆亮之变七也敌必复如前日尽索归正人与之则反侧生变不与则敌不肯但已八也秦桧当国二十年至今府库无旬月之储自此复和殆有甚焉九也李沆尝谓王旦云切勿与敌讲和夫祖宗盛时犹以和议为不可况今国势委靡而复唱和议使上下解体溺于鸩毒十也愿陛下坚守和不可成之论力行其志则敌国何足虑哉天变水灾亦当销缩矣
　　公因转对为中国与敌和可吊者十臣恐再拜不已必至称臣称臣不已必至请降请降不已必至纳土纳土不已必至舆榇舆榇不已必至如晋帝青衣行酒而后为快倘干刚独断追回使者絶请和之议以皷战士下哀痛之诏以收民心天下庶乎其可为矣如此则请数千亿之嵗币専意武备足兵足食无书名之耻无去大之辱无再拜之屈去十吊而就十贺利害较然矣诗云毋用妇人之言今日举朝之士皆妇人也
　　汤思退与王之望坚主和议罢张浚兵柄公争之力于是大臣皆不悦遂命公以本职措置浙西淮东海道命下即趋行时金冦深入号八十万淮东郡邑皆望风退避髙邮守陈敏拒之射阳湖而大将李寳驻师江隂不肯援敏公檄寳出师寳先取密诏为自安计公劾奏曰臣受诏令范荣备淮李寳备江今寳逗遛视敏弗救若射阳失守大事去矣寳惧与敏犄角退敌兵时大雪河冻公亲持铁锤斸氷士皆奋初公与尹穑同出使穑使浙东置家临安公使江淮葢受敌之地携孥北行言者并指为罪与穑俱罢
　　公知泉州趣令入对遂留侍经筵寻除工部侍郎公遂请饬太子宾僚朝夕劝讲上曰三代长且久者由辅道太子得人所致末世国祚不永皆由辅导不得其人
　　杨诚斋万里题公书稾曰澹庵先生借上方劒以斩帝秦之书当其一封朝奏之时敌国闻之募本千金三日得之君臣动色发国有人焉之叹自是不敢南顾者二十有四年某昔诵其文今见其稾才尺纸耳盈尺之纸乃能却百万之师一何壮哉募本尚千金况真稿乎
　　又序公文集曰公中兴人物未能或之双也绍兴戊午和戎公上书乞斩宰相在廷大惊金闻之募本千金三日得之君臣夺气知中国有人奉皇太后以归自是边马不南者二十余年昔鲁仲连不肯帝秦秦军闻之为却五十里后人疑之以为説士之夸辞以今揆古古为夸以今观今今亦夸乎信所见疑所闻古今一也吾宋之安强不以百万师而以先生之一书后之人闻之者乌知不若今之人闻仲连之事者乎亦以为夸未可知也若今之人亲见先生之事则谁以为夸者今事之夸与否可信与否不较也使后之人无所疑于古之人者先生欤今不信古古奚病焉后不信今必当有时而无不信矣逢其事思其人呜呼先生之功其逺矣哉先生之文肖其为人其议论闳以挺其记序古以驯其代言典而严其书事约而悉其为诗葢自觝斥时宰诞寘岭海愁狖酸骨饥蛟血牙风呻喟涛谲波诡有非世间人之所堪耐者宜芥于心而反昌其诗视李杜夜郎防子之音益加恢竒云至于骚辞涵茫崭窣鉥刿刻屈抉天之幽泄神之庾槁癯而不瘁恫愀而不怼自宋玉而下不论也灵均以来一人而已
　　或言公在新州十七八年不死晦庵曰天生天杀道之理也人如何解死得人








　　宋名臣言行録别集下巻十三
<史部,传记类,总录之属,宋名臣言行录>
<史部,传记类,总录之属,宋名臣言行录,道统传授之图>
　　钦定四库全书
　　宋名臣言行録外集卷一
　　宋　李幼武　纂集
　　周敦颐　濂溪先生元公
　　字茂叔元名敦实避厚陵藩邸名改今名道州营道人景祐三年用舅氏龙图郑公向奏试将作监簿康定初授洪州分宁簿庆厯四年以部使者荐除南安军司理六年令郴邑皇祐二年令桂阳至和元年用荐者改理丞宰洪之南昌嘉祐初改太子中舍合州佥六年转国博倅防州授尚书虞部员外郎以失火对移永州四年权知邵州熙宁初用赵抃吕公着荐擢广东漕三年转虞部郎中改提刑闻水啮其母坟求南康军以归上其印分司南京六年赵公再尹成都复奏起之朝命及门而六月七日卒享年五十七嘉定庚辰赐諡淳祐辛丑上幸学封汝南伯与程张朱并从祀
　　天圣已已年十三志趣髙逺濂溪旧有小桥亭先生常钓逰其上吟风弄月至今父老能言之
　　先生博学力行闻道甚蚤遇事刚果有古人风为政精密严恕务尽道理庆厯初赴分宁簿县有狱久不决先生至一讯立辨众口交称之
　　庆厯乙酉为南安司理时郡狱适有囚法不当死运使王逵欲深治之先生独力争不聴置手板归取告身委之而去曰如此尚可仕乎杀人以媚人吾不为也逵感悟囚得不死
　　六年丙戌年三十年少不为守所知防之兴国宰程公珦假倅南安视先生气貌非常人与语果知道者令二子师之即明道伊川也
　　朱晦翁曰濂溪在当时人见其政事精絶则以为宦业过人见其有山林之志则以为襟怀洒落有仙风道气无有知其学者惟程太中知之宜其生两程夫子也
　　八年在郴守李初平知其贤不以属吏遇之既荐诸朝又周其不给闻先生论学叹曰吾欲读书如何先生曰公老无及矣请为公言之初平遂日聴其语二年而有得
　　皇祐初年初平卒子幼先生曰吾事也为护其丧归葬之往来经纪其家始终不懈士大夫皆指君曰是能塟举主者
　　至和初年赴南昌宰人见先生来喜曰是能辨分宁狱者吾属得所诉矣于是更相告语勿违教命盖不惟以得罪为忧实以汚善政为耻也
　　尝得疾更一昼夜始苏友人潘兴嗣视其家服御之物止一弊箧钱不满数百
　　嘉祐丙申冬至合州已亥嵗蒲宗孟泛蜀江道合阳初见先生相与欵洽连三日夜退而叹曰世有斯人欤乃以其妹归之先生初娶陆氏继以蒲焉
　　在合州郡民心恱诚服事不经先生手吏不敢决茍下之人亦不从赵清献为使者或谮之清献惑临之甚威比去犹不释而先生处之超然也
　　五年东归王荆公江东提刑与先生相遇语连日夜荆公退而精思至忘寝食六年倅防州赵清献为守熟视其所为乃寤执其手曰几失君矣今日乃知周茂叔也
　　熙宁初吕公着闻名力荐之会清献公在中书擢授广东运判有啓谢吕云在薄宦有四方之防于高贤无一日之雅
　　四年领宪事尽心共职务在矜恕不惮出入之勤瘴毒之侵虽荒崖絶岛人迹所不至处皆缓视徐按以洗寃泽物为已任俄得疾闻水啮其母墓遂乞南康改葬毕曰强疾而来者为葬尔今犹欲以病汚麾绂耶
　　先生自少信古好义以名节自砥砺奉已甚约俸禄悉以周宗族奉賔友及分司而归妻子饔粥或不给而亦旷然不以为意襟怀飘洒雅有髙趣尤乐佳山水遇适意处或徜徉终日庐山之麓有溪焉发源于莲花峯下洁清绀寒合于湓江先生濯缨而乐之筑书堂其上名之曰濂溪志乡闾在目中也因语友人潘兴嗣曰可仕可止古人无所必结髪为学将有以设施可泽于斯人者必不得已止未晚也此濂溪者异时与子相从于其上歌咏先王之道足矣
　　王君贶尝见先生以有世契受其拜及坐大风起先生说大畜【一作风天小畜卦】君贶起曰适来不知受却公拜今却当请纳拜先生走避之
　　程明道曰昔受学于茂叔令寻仲尼顔子乐处所乐何事
　　茂叔窗前草不除问之云与自家意思一般
　　再见茂叔后吟风弄月以归有吾与防也之意观天地生物气象茂叔谓看一部华严经不如看一艮卦注言各止其所也
　　荀子言飬心莫善于诚茂叔以为荀子元不识诚既诚矣心焉用养耶
　　颢年十六七时好田猎既而自谓巳无此好茂叔曰何言之易也但此心潜隠未发一日萌动如初矣后十二年暮归在田野间见猎者不觉有喜心乃知果未也
　　刘立之曰明道从茂叔问学穷性命之理
　　邵康节谓伊川极论天地万物之理以及六合之外伊川叹曰平生惟见周茂叔论至此
　　朱晦翁赞公像曰道丧千载圣逺言湮不有先觉孰开后人书不尽言图不尽意风月无边庭草交翠
　　孔文仲祭之曰公年甚壮玉色金声从容和毅一府尽倾朱曰观此濂溪清和气象可想矣
　　蒲宗孟曰茂叔仕而有所为亦大槩见于人至其孤风逺操寓怀尘埃之外常有髙栖遐遁之意则世人未必尽知
　　黄山谷咏之曰茂叔人品甚髙胷中洒落如光风霁月好读书雅意林壑初不为人窘束世故云云短于取名而惠于求志薄于徼福而厚于得民菲于奉身而燕及嫠陋于希世而尚友千古
　　延平李侗以洒落如光风霁月为善形容有道者气象
　　朱晦翁曰所谓洒落者只是形容一个不疑所行清明髙逺之意若有一毫私吝心何处更有此等气象邪只如此有道者胷怀表亦自可见
　　朱曰道之在天下者未尝亡惟其托于人者或絶或续故其行于世者有明有晦是皆天命之所为非人智力之所能及也夫天髙地下而二气五行纷纭错揉升降往来于其间其造化发育品物攸殊莫不各有固然之理最其大者则仁义礼智之性君臣父子昆弟夫妇朋友之伦是巳是其周流充塞无所亏间夫岂以古今治乱为存亡者哉然气之运也则有淳漓判合之不齐人之禀也则有清浊昏明之或异是以道之所以托于人而行于世者惟天所畀乃得与焉若先生者其天之所畀而得斯道之传者欤不然何其絶之久而续之易晦之甚而明之亟也盖自孟氏没而此道之传不属我宋受命五星集奎开文明之运然后气之漓者醇判者合清明之禀得以全付乎人而先生出焉不繇师传黙契道体建图属书根极领要当时见而知之有程氏者遂广大而推明之使夫天理之微人伦之着事物之众鬼神之幽莫不洞然毕贯于一而周孔孟氏之传焕然复明非天所畀孰能与于此【江州书堂记】
　　又曰先生之言其髙极乎无极太极之妙而实不离乎日用之间其幽探乎阴阳五行造化之赜而实不离乎仁义礼智刚柔善恶之际其体用一源显微无间秦汉以下诚未有臻斯理者而实不外乎六经论语中庸大学七篇之所传也盖其所谓太极云者合天地万物之理而一名之耳以其无器与形而天地万物之理无不在是故曰无极而太极以其具天地万物之理而无器与形故曰太极本无极也是岂离乎生民日用之常而自为一物哉其为阴阳五行造化之赜者固此理也其为仁义礼智刚柔善恶者亦此理也性此理而安焉者圣也复此理而执焉者贤也自尧舜以至孔孟所以相传之说岂有一言以易此哉先生之所以继往圣开来学而有大功于斯世也【隆兴祠堂记】
　　又曰自孟氏没而圣道不传俗儒之学内局于章句文辞之习外杂于老子释氏之言而所以修巳治人者一出于私智人为之凿今盖千余年矣先生奋乎百世之下乃深探圣贤之奥疏观造化之原而独心得之立象著书阐发幽秘辞义虽约而天人性命之防修巳治人之要莫不毕举先生之功为大矣【袁州祠堂记】
　　又曰秦汉以来天下之士莫知所以为学是以天理不明而人欲炽道学不传而异端起人挟其私智以驰骛一世宋兴有濂溪者作然后天理明而道学之传复续盖有以阐夫太极阴阳五行之奥而天下之为中正仁义者得以知其所自来言圣学之有要而下学者知胜私复理之可以驯致于上达明天下之有本而言治者知诚心端绪之可以举而措之于天下其所以上接洙泗千载之统下啓河洛百世之传者脉络分明而规模亦宏逺矣【韶州祠堂记】
　　张南轩曰自秦汉以来言治者汨于五伯功利之习求道者沦于异端空虚之説而于先王发政施仁之实天理人伦之教莫克推而讲明之故言治者若无豫于学而求道者反不涉于事民莫睹乎三代之盛可胜叹哉惟先生崛起于千载之后独得微指于残编断简之中推本太极以及乎阴阳五行之流布人物之所以生化于是知人之为至灵而性之为至善万物有其宗万事循其则举而措之则可见先王之所以为治者皆非私智之所出孔孟之意于以复明至于二程先生则又推而极之凡圣人之所以教人与学者之所以用功本末始终精粗该备于是求道者有其序而言治道者有所本矣【南康军祠堂记】
　　又曰先生之学渊源精粹实自得于其心而其妙乃在太极一图穷二气之所根极万物之所行而明主静之为本以见圣人之所以立人极而君子之所当修为者由秦汉以来盖未有臻于斯也故其所养内充闇然而日章虽不得大施于时而莅官所至如春风和气随时发见被饰万物百世之下闻其风者犹将咨嗟兴起之不暇先生论刑尝曰刑者民之司命情伪微暧其变千状茍非中正明达果断者不能治也夫中正者仁之所存而明达者知之所行果断者又勇之所施也【韶州祠堂记】
　　又曰去古益逺儒学陵夷吾先生起于逺方乃超然有所自得于其心本乎易之太极中庸之诚以极乎天地万物之变化其教人使之志伊尹之志学顔子之学推之于治先王之礼乐刑政可举而行如指诸掌于是河南二程先生兄弟从而得其说推明究极之广大精微殆无余蕴学者始知夫孔孟之所以教盖在此而不在乎他学可以至于圣治不可以不本于学而道徳性命初不外乎日用之实而诐淫邪遁之说皆无以自隠其形可谓盛矣然则先生发端之功顾不大哉【道州祠堂记】
　　又曰先生生乎千有余载之后超然独得夫大易之传所谓太极图乃其纲领也推明动静之一源以见生化之不穷天命流行之体无乎不在文理密察本末该贯非阐微极幽莫能识其指归也然而学者若何而进于是哉亦曰敬而已矣诚能起居食息主一而不舍则其徳性之知必有卓然不可揜于体察之际者而后先生之蕴可得而穷太极可得而识矣
　　叶水心曰道之晻鬰于后者天与人殊而人与已殊道非其道而学非其学也理不尽徒胶昔以病今心不明姑舍巳以辨物勤苦而种皆文藻之末卤莽而获皆枝叶之余扬雄韩愈犹然况其下者乎自周子二程以来天之命我者属乎不离也我之事天者脗乎有合也舜文之道即巳之道也顔孟之学即已之学也辞华不黜而自落功利不抑而自退其本立也两迷者岐也四达者路也邪不乱正烛火闇室也煜日方旦也幽不掩明大经大法未尝不炳然具见而何塞路之有此其所以过之逺也觉于是而进余所进也安于是而止余亦止之【南安军二先生祠记】
　　魏鹤山曰頥奋乎百世之下始探造化之至赜建图著书阐发幽秘即斯人日用常行之际示学者穷理尽性之归使诵其遗言者始得以晓然于洙泗之正传而知世之所谓学者非滞于俗师则沦于异端盖有不足学者于是二程亲得其传而圣学益以大振虽三人于时皆不及大用而嗣往圣开来哲发天理正人心使孔孟絶学独盛于本朝而超出乎百代功用所闗诚为不小【请諡奏】
　　又曰先生奋自南服超然独得以上承孔孟氏埀絶之绪河南二程子神交心契相与疏瀹阐明而圣道复着曰诚曰仁曰太极曰性命曰阴阳曰鬼神曰义利纲条彪列分限晓然学者始有所凖的于是知身之贵果可以位天地育万物果可以为尧舜为周公仲尼而其求端用力又不出乎暗室屋漏之隠躬行日用之近亦非若异端之虚寂百氏之攴离也相与翕然宗之张杨防吕侯谢尹张诸儒口传面授至近世朱吕推而大之盖自道湮民散千有五六百年而后得所师承呜呼幸哉
　　又曰圣逺言湮俗沦士散求道者离乎器而不知一理二气之互根言性者离乎气而不知元亨变化之实理知刚柔之为善恶不知刚不一于善柔不一于恶也知阴阳之为动静不知阴不一于静阳不一于动也先生始为图书贯融而劈析之二程亲得其传道日以章迨胡子朱张推衍究极亦几无余蕴矣
　　先生所得之奥不俟师传匪由智索神交心契固巳得其本统不然嗜溪流之绀寒爱庭草之交翠体夫子之无言穷顔渊之所以乐是果何味而独嚅哜之邪故能发前圣之所未发觉斯人之所未觉使高逺者不堕于荒忽使循守者不沦于滞固私意小智何所容其巧诡经僻说何所肆其诬功用岂不伟哉【臧格议谥】
　　真西山曰自荀杨以恶与混为性而不知天命之本然老庄氏以虚无为道而不知天理之至实佛氏以刬灭彞伦为教而不知天叙之不可易周子生乎絶学之后乃独探本源阐发幽秘二程子见而知之朱子又闻而知之述作相承本末具备自是人知性不外乎仁义礼智而恶与混非性也道不离乎日用事物而虚无非道也教必本乎君臣父子夫妇昆弟而刬灭彛伦非教也阐圣学之戸庭祛世人之蒙瞆千载相传之正统其不在兹乎
　　百圣相传敬之一言实其心法盖天下之理惟中为至正惟诚为至极然敬所以中不敬则无中也敬而后能诚非敬则无以为诚也气之决骤轶于奔驷敬则其衔辔也情之横放甚于溃川敬则其隄防也故周子主静之言程子主一之训皆其为人最切者而朱子又丁宁反复之学者倘于是而知勉焉戒于思虑之未萌恭于事物之既接无少间断则徳全而欲泯矣
　　朱子曰先生之学其妙具于太极一图通书之言亦皆此图之蕴而程先生兄弟语及性命之际亦未尝不因其説观通书之诚动静理性命等章及程氏书李仲通铭程邵公志顔子好学论等篇则可见矣潘清逸志先生之墓叙所著书特以作太极图为称首然则此图当为先生书首不疑也然先生既手以授二程本因附书后传者见其如此遂悮以图为书之卒章不复厘正使先生立象尽意之微防暗而不明而骤读通书者亦复不知有所总摄此则诸本之失也又尝读朱内翰震进易说表谓此图之传自陈搏种放穆修而来而五峯胡氏作序又以为先生非止为种穆之学者此特其学之一师耳非其至者也夫以先生之学之妙不出此图以为得之于人则决非种穆所及以为非其至者则先生之学又何以加于此图哉是以切尝疑之及得志文考之然后知其果先生所自作而非有受于人者二公盖有未尝见此志而云云耳然胡公所论通书之指曰人见其书之约也而不知其道之大也见其文之质也而不知其义之精也见其言之淡也而不知其味之长也人有真能立伊尹之志修顔子之学则知此书之言包括至大而圣门之事业无穷矣此则不可易之至论读是书者所宜知也【遗文防】
　　又曰通书夫子所作本号易通与太极图并出程氏以传于世而其为説实相表里大抵推一理二气五行之分合以纪纲道体之精微决道义文辞禄利之取舍以振起俗学之卑陋至论所以入徳之方经世之具又皆亲切简要不为空言頋其宏纲大用既非秦汉以来诸儒所及而其条理之密意味之深又非今世学者所能骤而窥也是以程氏既没而传者鲜焉其知之者不过以为用意髙逺而巳【通书序】
　　朱子既为太极图说则録以寄张敬夫敬夫以书来曰先生所与门人讲论问答之言见于书者详矣其于西铭盖屡言之至此图则未尝一言及也谓其必有微意是则固然然则所谓微意者果何谓耶熹窃以为此图立象尽意剖析幽微周子盖不得巳而作也观其手授之意盖以为惟程子为能当之至程子而不言则疑其未有能受之者尔夫既未能嘿识于言意之表则驰心空妙入耳出口其弊必有不胜言者观其荅张闳中论易传成书深患无受之者及东见録中论横渠清虚一大之说使人向别处走不若且只道敬则其意亦可见矣若西铭则推人以之天即近以明逺于学者日用最为亲切非若此书详于性命之原而略于进为之目有不可以骤而语者也
　　濓溪图与书虽简古渊深未易究测然其大指不过语诸学者讲学致思以穷天地万物之理而胜其私以复焉其施则善于家而达于天下其具则复古礼变今乐政以养民而刑以肃之也是乃所谓伊尹之志顔子之学而程氏传之以觉斯人者
　　先生之精立图以示先生之蕴因图以发而其所谓无极而太极云者又一图之纲领所以明夫道之未始有物而实为万物之根柢也夫岂以为太极之上复有所谓无极者哉
　　太极书如易六十四卦一一有定理毫髪不差自首至尾只不出阴阳二端而已始处是生生之初终处是已定之理
　　太极图熹若不分明别出许多节次出来如何看得未知后人果能如此子细去看否
　　问太极图自太极以至万物化生只是一个圏子何尝有异曰人物本同气禀有异故不同
　　问太极图何以不言礼智而言中正莫是此图本为发明易道故但言中正是否曰亦不知是如何但中正二字较有力
　　问先生谓程子不以太极图授门人盖以未有能受之者孔门亦未尝以此语顔曾如何曰焉知其不曽説曰观顔曾做工夫处只是切巳做将去曰此亦何尝不切已皆非在外乃我所固有也曰言此徒长人臆度料想之见曰理会不得者固若此若理会得者莫非在我便可受用何臆度之有
　　问太极图自一而二自二而五即推至于万物易则自一而二自二而四自四而八自八而十六自十六而三十二自三十二而六十四然后万物之理备西铭则止言阴阳洪范则止言五行或略或详皆不同何也曰理一也人所见有详略耳然道理亦未尝不相值也
　　问太极图之说曰以人身言之呼吸之气便是阴阳躯体血肉便是五行其性便是理又曰其气便是春夏秋冬其物便是金木水火土其理便是仁义礼智信又曰气自是气质自是质不可滚说
　　问太极图何为列五者于阴阳之下曰五常是理阴阳是气有理而无气则理无所立有气而后理方有所立故五行次阴阳又问如此则是有七曰义智属阴仁礼属阳按太极图列金木水火土于阴阳之下非列仁义礼智信于阴阳之下也以气言之曰阴阳五行以理言之曰健顺五常之性此问似欠分别
　　大凡看道理要见得大头脑处分明下面节节只是此个道理散为万殊如孔子教人只是逐件事説个道理未尝说出大头脑处然四方八面合聚凑来也自见得个大头脑若孟子便已指出示人至周子説出太极已是大段分明指出矣且如恻隠之端从出处推上去则是此心之仁仁即所谓四徳之元元即太极之动处如此节节推上去亦自见得总脑处若看得太极处分明则尽见得天下许多道理皆自此出事事物物皆有此个道理元无亏欠也
　　今人多疑濂溪之学出自希夷厶曰濂溪书具存如太极图希夷如何有此说
　　近世诸公知濂溪者甚浅如吕氏童防训称其用意髙逺夫通书太极之说所以明天理之根源究万物之终始岂用意而为之人何逺近髙下之可道哉
　　太极图若无通书却教人如何晓得故太极图得通书而后明
　　问通书多説几太极图上却无此意曰五性感动动而未分者便是
　　问诚无为几善恶一段看此与太极图相表里曰然周子一书都説这道理
　　通书文虽髙简而体实渊慤且其所论不出乎阴阳变化修巳治人之事未尝剧谈无物之先文字之外也
　　通书中数数拈出几字要当如此瞥地即自然有个省力处
　　问通书便可上接语孟曰比语孟便较分晓精深结搆得密语孟説得较阔【并朱子语】









　　宋名臣言行録外集卷一
　　钦定四库全书
　　宋名臣言行録外集卷二
　　宋　李幼武　纂集
　　程颢　明道先生纯公
　　字伯淳五世而上居中山之博野髙祖羽太宗朝以辅翼功显赐第京师今为河南人逾冠中嘉祐二年进士第调鄠县簿再调上元簿就移泽州晋城令改着佐寻以吕公着荐授太子中允权御史里行权发遣京西提刑改镇宁佥判监西京竹木务改太常丞改奉议郎求近鄊监局得监汝州税改承议郎召为宗正寺丞未行卒元丰八年六月十五日也年五十四嘉定二年赐諡淳祐初封河南伯
　　明道元年始生神气秀爽异于诸儿未能言叔母侯氏抱之不知其钗坠后数日方求之先生以手指随其所指而往果得钗人皆惊异数嵗即有成人之度赋酌贪泉诗曰中心如自固外物岂能迁先达巳许其志操十二三羣居庠序中如老成人
　　鄠县有税官以贿播闻然怙力文身自号能杀人众皆惮之虽监司州将未敢发先生至其人心不自安輙为言曰外人谓某自盗官钱新主簿将发之某势穷必杀人言未讫先生笑曰人之为言一至于此足下食君之禄讵肯为盗万一有之将救死不暇安能杀人其人嘿不敢言后亦私偿其所盗卒以善去嘉祐三年也
　　鄠令以先生年少未之知民有借其兄宅以居者发地中藏钱兄之子诉曰父所藏也令以无证佐难决先生问其人曰藏几何时矣曰四十年矣曰借宅居几何时曰二十年矣取钱视之谓借宅者曰今官所铸钱不五六年即遍天下此钱皆前数十年所铸何也其人遂服令大竒之
　　南山有石佛嵗传其首放光逺近男女聚观昼夜杂处莫敢禁止先生戒寺僧曰俟复现必先白吾不能往当取其首就观之自是不复有光府境水害仓卒兴役诸邑皆狼狈独先生所部人不劳而事集常谓人曰吾之董役乃治军法也
　　在鄠赋诗云云淡风轻近午天傍花随柳过前川时人不识予心乐将谓偷闲学少年
　　上蔡云看他胷中直是好与曾防底事一般学者须是胸怀摆脱得开始得
　　当路者欲荐先生多问所欲先生曰荐士当以才之所堪不当问所欲
　　嘉祐八年再主江宁上元簿为令画法均田税摄邑盛夏塘隄大决法当言之府府禀于漕然后计功调役非月余不能兴作先生曰如此苗槁矣民将何食救民获罪所不辞也遂发民塞之嵗则大熟
　　江宁当水运之冲舟卒病者留之为营以处曰小营子嵗不下数百人至者輙死先生察其由盖既留然后请于府给劵乃得食比有司文移具则困于饥已数日矣先生白漕司给米贮营中至者与之食自是生全者大半常云一命之士茍存心于爱物于人必有所济
　　伊川云谢师直尹洛时尝谈经与鄙意不合因曰伯淳亦然往在上元景温説春秋犹时见取至言易则皆曰非是颐谓曰二君皆通易者也监司谈经而主簿乃曰非是监司不怒主簿敢言非通易能如是乎
　　仁宗登遐官吏成服三日之朝府尹率羣官将释服先生进曰三日除服遗诏所命莫敢违也请尽今日若朝而除之所服止二日尔尹怒不从先生曰公自除之某非至夜不敢释一府相视无敢除者
　　茅山有龙池其龙如蜥蝪而五色自昔严奉以为神物先生尝捕而脯之使人不惑其始至见人持竿道傍以黏飞鸟取其竿折之使勿为自是乡民子弟不敢蓄禽鸟不严而令行大率如此
　　治平四年令晋城民以事至邑者必告之以孝弟忠信度鄊村逺近为保伍使患难相恤而奸伪无所容凡孤防残疾者责之亲党使无失所行旅出其涂者疾病皆有所养诸乡皆有校暇时亲至召父老而与之语儿童所读书为正其句读教者不善则为易置俗始甚野不知为学先生择子弟之秀者聚而教之去邑才十余年而服儒服者数百人矣邑几万室三年间无强盗及鬭死者秩满代者且至吏夜叩门称有杀人者先生曰吾邑安有此诚有之必某村某人也问之果然家人惊异问其故曰吾尝疑此人恶少之弗革者也
　　先时民惮差役役及则相诉为雠先生尽知民产厚薄第其先后按籍而命之无有辞者河东义勇农隙则教以武事然应文备数而已先生至晋城之民遂为精兵
　　有富民张氏子其父死有老父曰我汝父也来就汝居张惊疑请辨于县先生诘之老父探怀取策以进记曰某年某月日某人抱氏与张三翁家先生问张及其父年几何谓老父曰是子之生其父年才四十巳谓之三翁乎老父惊服
　　作县于座右书视民如伤四字云某毎日常有媿于此山云观其用心应是不到错决挞了人
　　熙宁二年吕申公荐授太子中允权御史里行神宗素知先生名召对从容访问毎对退必曰频求对来欲常相见尔一日论议甚久日官报午正先生遽求退廷中中人相谓曰御史不知上未食邪前后进説大要以正心窒欲求贤育才为先上尝使推择人才所荐数十人以父表弟张载暨弟颐为首尝言人主当防未萌之欲及勿轻天下士时王安石益信用先生毎见上必言君道以至诚仁爱为本未尝及功利
　　上召问所以为御史对曰使臣拾遗补阙禆赞朝廷则可使臣掇拾羣下短长以沽直名则不能上叹赏以为得御史体
　　所献纳必据经术事尝辨于早而戒于渐一日上纵言及于辞命先生曰人主之学唯当务为急辞命非所先也少作章疏只是开陈详説欲以诚意感悟上心
　　一日极陈治道上曰此尧舜之事朕何敢当先生愀然曰陛下此言非天下之福也
　　居职数月其章疏尤系教化之本根论王霸略曰得天理之正极人伦之至者尧舜之道也用其私心依仁义之偏者霸者之事也王道坦然本乎人情出乎礼义若履大路而行无复回曲霸者﨑岖反侧于曲径之中而卒不与入尧舜之道故诚心而王则王矣假之而霸则霸矣论正学厉贤略曰君道在乎稽古正学明善恶之归辨忠邪之分趍道之正又在乎君志先定定志者正心诚意择善而固执之也惟以圣人之训为必当从先王之治为可法而已然天下之患常生于忽微而志亦戒乎渐习故古之君出入间燕必有诵训箴谏之官左右前后无非正人以成徳业愿陛下礼命老臣贤儒日亲便坐讲论道义以辅圣徳又择贤俊使陪法从朝夕进见开陈善道以广聴闻则知益明矣论养贤略曰先王求治何尝不尽天下之才今天下之大岂为乏贤而朝廷无养贤之地以容之徐察其器能髙下而进退之也欲乞朝廷设延英院以待贤凡公论推荐及岩穴之士必招致优礼视品给俸而不可遽进以官凡有政治委之详定典礼使之讨论经画得以奏陈治乱得以讲究也使政府及近侍之臣互相与接陛下时赐召对访以治道可观其能察以累嵗然后使贤者就位能者任职无施之不称也
　　朱子云王霸劄子说得好自古论王霸至此无余蕴矣
　　尝被防赴中书议事安石方怒言者厉色待之先生徐曰天下之事非一家私议愿公平气以聴之安石愧屈一日因论事不合谓先生曰公之学如壁上言难行也先生曰参政之学如捉风后来逐不附已者而独不及于先生且曰此人虽未知道亦忠信人也
　　荆公初议改法攻之者至有肆骂先生独以至诚开纳君相疏入輙削藁常曰扬已矜众吾所不为
　　三年时言新法者皆得罪而先生以言不行恳求补外独差充京西提刑辞不受改授澶州判官乃止
　　尝曰熙宁初介甫行新法并用君子小人君子正直不合介甫以为俗学不通世务斥去小人茍容谄佞介甫以为有材能知变通用之君子如君实不拜同知枢密院以去范尧夫辞同修起居注得罪张天祺监察御史面折介甫被谪介甫性狠众人皆以为不可则执之愈坚君子既去所用皆小人争为刻薄故害天下益深使众君子未用与之敌俟其势久自缓委曲平章尚有聴从之理俾小人无隙以乘其为害不至如此之甚也天下以为知言【闻见録】
　　又云新政之改亦是吾党争之太过成就今日之事涂炭天下亦须两分其罪可也当时介甫欲去以数事上前卜去就若青苗之议不行则决其去伯淳于上前与孙莘老同得上意要了当此事大抵上意不欲抑介甫要得人担当了而介甫之意亦尙无必伯淳尝言管仲犹能言出令当如流水以顺民心今参政苦要做不顺人心事何耶介甫之意只恐始为人所沮其后行不得伯淳却道但做顺人心事人谁不愿从也介甫道此则感贤诚意縁张天祺其日于中书大悖由是介甫大怒遂以死力争于上前上为之一一聴用从此党分矣莘老受约束而不肯行遂坐贬而伯淳遂待罪既而除以京西提刑伯淳复求对见上上言有甚文字伯淳云今咫尺天顔尚不能少回天意文字复何用欲去而上问者再四伯淳毎以陛下不宜轻用兵为言朝廷羣臣无能任陛下事者【遗言】
　　五年太中公告老而归先生求折资监当以便养归洛嵗余得监西京洛河竹木务家素清窭僦居洛城殆十余年与弟从容亲庭日以读书讲学为事士大夫从游者盈门自是身益退位益卑而名益髙于天下
　　八年十月彗星求言先生论朝政甚切上欲召使修三经义执政不可命知扶沟县扶沟地卑嵗有水旱先生经画沟洫之法未兴工而去官先生曰以扶沟之地尽为沟洫必数年乃成吾为经画十里之间开其端后人知其利必有继之者矣夫为令必使境内之民凶年饥嵗免于死亡饱食逸居有礼义之训然后为尽故吾于扶沟兴设学校聚邑人子弟教之亦几成而废夫百里之地至狭也而道之废兴系焉是数事皆不及成岂非命哉然知而不为徒责命之废兴则非矣此吾所以不敢不尽心也
　　元丰二年诸贤修禊洛园先生席上赋诗末云未须愁日暮天际是轻阴山叹其温柔忠厚闻之者自然感动
　　右府同荐除判武学李定劾其新法之初首为异论罢之吕申公疏曰颢立身行已素有本末讲学议论久益疏通其在言路论列皆辞意忠厚不失臣子之体
　　邻邑民犯盗系县狱而逸既又遇赦先生坐是以特防罢邑人诣府及司农丐留者千数得监汝州税
　　八年三月神宗升遐防先生以檄至府举哀既罢留守韩康公之子宗师问朝廷之事如何曰司马君实吕晦叔作相矣又问果作相当如何曰当与元丰大臣同若先分党与他日可忧宗师曰何忧曰元丰大臣皆嗜利者使自变其已甚害民之法则善矣不然衣冠之祻未艾也二公果并相以宗丞召先生未行而卒
　　或问先生于富郑公公曰伯淳无福天下之人也无福先生云圣人用意深处全在系辞诗书乃皆格言观易须识时然后见逐爻之间尝包函数意圣人尝取其重者为之辞亦有易中言之已多取其未尝言者亦不必重事又有且言其时不及其爻之材皆临时参考须先看卦乃看得系辞学者全要识时若不识时不足以言学【尹焞语录】
　　云吾学虽有所受天理二字却是自家体贴出来又云某书字时甚敬非是要字好只此是学
　　晦庵铭之曰握管濡毫伸纸行墨一在其中防防画画放意则荒取妍则惑必有事焉神明厥徳
　　秋日成诗曰闲来无事不从容睡觉东窗日已红万物静观皆自得四时佳兴与人同道通天地有形外思入风云变态中富贵不淫贫贱乐男儿到此是豪雄上蔡云明道门摆脱得开为他所过者化
　　胡文定云圣人志在天下国家与常人志在功名全别孟子传圣人之道故曰予岂若是小丈夫哉谏于其君而不受则悻悻然见于其面去则穷日之力且看圣人气象则别明道却是如此元丰中有诏起吕申公司马温公温公不起明道作诗送申公又诗寄温公【二诗皆载文集】其意直是眷眷在天下国家虽然如此于去就又却分明不放过一步
　　上蔡云先生善言诗他又不曽章解句释但优防玩味吟哦上下便使人有得处
　　又曰伯淳谈诗并不下一字训诂有时只转一两字防掇他念过便教人省悟
　　陈忠肃甞作责沈文送其侄孙渊几叟云叶公沈诸梁问孔子于子路子路不对叶公当世贤者鲁有仲尼而不知宜乎子路之不对也元丰乙丑夏予为礼部贡院官适与范醇夫同舍公尝论顔子之不迁不贰惟伯淳有之予问范曰伯淳谁也公黙然久之曰不知有程伯淳耶予谢曰生长东南实未知也时予年二十九矣自是以来尝以寡陋自媿又自是毎得先生之文必冠带而读之
　　侯仲良曰朱公掞见明道于汝州归谓人曰某在春风中坐了一月
　　谢显道曰明道终日坐如泥塑人接人则浑是一团和气张九成曰明道书牕前有草茂覆砌或劝之芟明道曰不可欲常见造物生意又置盆池畜小鱼数尾时时观之或问其故曰欲观万物自得意草之与鱼人所共见惟明道见草则知生意见鱼则知自得意此岂流俗之见可同日而语
　　文潞公采众议而为之称以表其墓曰明道先生而弟颐序之曰周公没圣人之道不行孟轲死圣人之学不传道不行百世无善治学不传千载无真儒无善治士犹得以明夫善治之道以淑诸人以传诸后无真儒则天下贸贸焉莫知所之人欲肆而天理灭矣先生生乎千四百年之后得不传之学于遗经以兴起斯文为已任辨异端辟邪説使圣人之道焕然复明于世盖自孟子之后一人而已然学者于道不知所向则不知斯文之为功不知所至则孰知斯名之称情也哉山可移谷可迁明道之名则亘万古而长存也
　　朱子曰尝爱明道墓表有云学者于道知所向然后见斯人之为功知所至然后知斯名之称情盖此事在人随其所至之浅深而自知之彼不知者岂可以口舌强争彼知之矣则又何待较短长而后喻哉
　　先生自十五六时闻汝南周茂叔论道遂厌科举之业慨然有求道之志未知其要泛滥于诸家出入于老释者几十年反求诸六经而后得之明于庶物察于人伦知尽性至命必本于孝弟穷神知化由通于礼乐辨异端似是之非开百代未明之惑秦汉以来未有臻斯理也谓孟子没而圣学不传以兴起斯文为已任其言曰道之不明异端害之也昔之害近而易知今之害深而难辨昔之惑人也乗其迷暗今之惑人也因其髙明自谓能穷神知化而不足以开物成务言为无不周徧而实则外于伦理穷深极微而不可以入尧舜之道天下之学非浅陋固滞则必入于此自道之不明也邪诞怪异之説竞起涂生民之耳目溺天下于污浊虽髙才明智胶于见闻醉生梦死不自觉也是皆正路之蓁芜圣门之蔽塞辟之而后可以入道先生进将觉斯人退将明之书不幸早世皆未及也先生之言平易易知贤愚皆获其益如羣饮于河各充其量其教人自致知至于知止诚意至于平天下洒扫应对至于穷理尽性循循有序
　　伊川云明道之葬门人朋友为文以直其道学者甚众人各用其所知葢不同也而以为孟子之后传圣人之道者一人而已是则同
　　刘立之曰自孟子没圣学失传先生杰然自立于千岁之后芟辟榛秽开示本原圣人之庭户晓然可入学士大夫始知所向
　　范祖禹曰自孟子没中庸之学不传后世之士不循其本而用心于末故不可与入尧舜之道先生以独智自得去圣人千有余岁发其关键直睹堂奥一天地之理尽万物之变真学者之师也
　　朱光庭曰先生学以诚为本仰观乎天清明穹窿日月之运行隂阳之变化所以然者诚而已俯察乎地广博持载山川之融结草木之蕃殖所以然者诚而已人居天地之中参合无间纯亦不巳者其在兹乎先生得圣人之诚者也才周万物而不自以为高学际三才而不自以为足行贯神明而不自以为异识照古今而不自以为得至于六经之奥义百家之异説研穷披抉判然胸中天下之事虽万变交于前而烛之不失毫厘权之不失轻重贫贱富贵死生皆不足以动其心非所得之深所养之厚能至是乎葢其所知上及尧舜三代帝王之治其所以包涵博大悠逺纤悉上下与天地同流下至行师用兵战阵之法皆造其极外之夷狄情状山川道路之险易边鄙防戍斥堠控带之要靡不究知其吏事操决文法簿书又皆精密详练而所有不试其万一
　　游酢曰天地之心其太一之体欤天地之化其太一之运欤确然高明万物覆焉隤然厚博万物载焉非以其一欤阳自此始隂□此凝消息满虚莫见其形非以其和欤夫子之徳其融心涤虑黙契于此欤不然何穆穆不已浑浑无涯而能言之士莫足以颂其美欤
　　先生姿禀既异而充养有道纯粹如精金温润如良玉寛而有制和而不流忠诚贯于金石孝弟通于神明视其色其接物也如阳春之温聼其言其入人也如时雨之润胸懐洞然彻视无间测其蕴则浩乎若沧溟之无际极其徳美言葢不足以形容
　　先生行已内主于敬而行之以恕见善若出诸巳不欲弗施于人居广居而行大道言有则而行有常
　　其接物辨而不问感而能通教人而人易从怒人而人不怨贤愚善恶咸得其心狡僞者献其诚暴慢者致其恭闻风者诚服觌徳者心醉
　　吕大临曰先生负特立之才知大学之要博闻强记躬行力究察伦明物极其所止涣然心释洞见道体其造于约也虽事变之感不一应之以是心而无穷虽天下之理至众知反之吾身而自足其致于一也异端并立而不能移圣人复起而不与易其养之诚也和气充洽见于声容然望之崇深不敢慢也遇事优为从容不迫然诚心恳恻弗之措也其自任之重宁学圣人而未至不欲以一善成名宁以一物不被泽为已病不欲以一时之利为巳功其自信之笃也吾志可行不茍洁其去就吾义可安虽小官有所不屑
　　刘立之曰先生徳性充完粹和之气盎于面背乐易多恕终日怡恱未尝见其忿厉之容某问以临民曰使人各输其情又问御吏曰正已以格物
　　邢恕曰先生徳性絶人外和内刚眉目清峻语声铿然防酢曰先生气爽清越洒然如在尘外宜不能劳苦又遇事则毎与贱者同起居饮食人不堪其难而先生处之裕如也
　　康节作四贤吟云彦国之言铺陈晦叔之言简当君实之言优防伯淳之言条畅四贤洛阳之望是以在人之上有宋熙宁之间大为一时之壮
　　朱熹赞曰扬休山立玉色金声元气之防浑然天成瑞日祥云和风甘雨龙徳正中厥施斯普
　　又曰明道荅横渠定性书直是条理不乱
　　定性书此篇大纲只在廓然而大公物来而顺应两句
　　定性书自胸中防出云云问曰此正所谓有造道之言曰然只是一篇之中都不见一个下手处问曰廓然而大公物来而顺应这莫是下功处曰这是说巳成处
　　遗书録明道语多有只载古人全句不添一字底亦有重出者是当时举此句教人去思量
　　明道当初想明徳煞容易便无那查滓只一再见濂溪当时又不似而今有许多言语出来不是他天资髙见得易如何便明得
　　新法之行诸公实共谋之虽明道不以为不是盖那时也是个合变时节但后来人情汹汹明道始劝之以为不可做逆人情底事及王氏排众议行之甚力而诸公始退散
　　或问新法之行虽涂人皆知其害何故明道不以为非曰自是王氏行得来有害若使明道为之必不恁的狼狈又问若二程出来担负莫复别否曰若如明道十事须还他全别方得只看他当时荐章谓其志节慷慨云云则明道岂是循常蹈故块然自守底人【并朱子语】


　　宋名臣言行録外集卷二
　　钦定四库全书
　　宋名臣言行録外集卷三
　　李幼武　纂集
　　程頥　伊川先生正公
　　字正叔明道之弟举进士嘉祐四年廷试报罢遂不复试吕申公判大学请为大学正固辞元丰八年授汝州团练推官西监教元祐初除秘省校书郎召对除通直郎充崇政殿説书八月兼判登闻鼔院二年八月以孔文仲言差管勾西监上奏乞归五年正月丁父忧去官七年服除除直秘阁判西监再辞以董敦逸言改授管勾崇福宫未拜九年上初亲政申秘阁西监之命再辞绍圣间以党论放归四年十一月编管涪州三年正月徽宗即位移峡州四月以赦复宣徳郎任便居住还洛十月复通直郎权西监建中靖国二年五月追所复官依旧致仕崇宁二年四月有言其著书毁朝政防追毁出身以来文字遂徙居龙门之南五年复宣义郎致仕大观元年九月卒年七十五嘉定八年赐諡淳祐初封伊川伯
　　幼有髙识非礼不动年十四五与明道同受学于周濂溪年十八上书阙下劝仁宗以王道为心生灵为念黜世俗之论期非常之功且乞召对面陈所学不报间逰太学时胡翼之方主教导以顔子所好何学论试诸生得先生所试大惊即延见处以学职
　　吕希哲与先生邻斋首以师礼事焉既而四方之士从防者日益众
　　太中公屡当得任子恩輙推与族人熙宁间近臣屡荐自以为学不足不愿仕也
　　吕申公知蔡州将行言曰伏见南省进士程頥年三十四有特立之操出羣之姿嘉祐四年已与殿试自后絶意进取往来太学诸生愿得以为师臣方领国子监亲往敦请卒不能屈臣尝与之语洞明经术通古今治乱之要实有经世济物之才非同拘士曲儒徒有偏长使在朝廷必为国器伏望特以不次旌用
　　哲宗嗣位门下侍郎司马光尚书左丞吕公着及西京留守韩绛上其行义于朝
　　温公与申公同荐章曰窃见河南处士程某力学好古家贫守节言必忠信动遵礼义年逾五十不求仕进真儒者之髙蹈圣世之逸民伏望特加召命擢以不次足以矜式士类禆益风化
　　谏官朱光庭又言頥道徳纯备学问渊博材资劲正有中立不倚之风识虑明彻至知几其神之妙言行相顾而无择仁义在躬而不矜若用斯人俾当劝讲必能辅养圣徳啓导天聪一正君心为天下福又言颐究先王之蕴达当世之务乃天民之先觉圣代之真儒俾之日侍经筵足以发扬圣训兼掌学教足以丕变斯文又祖宗时起陈搏种放高风素节闻于天下揆颐之贤搏放未必能过之颐之道则有搏放所不及知者观其所学真得圣人之传致思力行非一日之精有经天纬地之才有制礼作乐之具乞访问其至正论所以平治天下之道又谓颐以言乎道则贯彻三才而无一毫之为间以言乎徳则并包众美而无一善之或遗以言乎学则博通古今而无一物之不知以言乎才则开物成务而无一理之不摠是以圣人之道至此而传况当天子进学之初若俾真儒得専经席岂不盛哉
　　元祐初年召至京师除校书郎辞曰祖宗时布衣被召自有故事今臣未得入见未敢祗命
　　王岩叟奏云伏见程某学极圣人之精微行全君子之纯粹早与其兄颢俱以徳名显于时陛下复起颐而用之颐趋召以来待诏阙下四方俊乂莫不翘首向风以观朝廷所以待之者如何处之者当否而将议焉则陛下此举系天下之心臣愿陛下加所以待之之礼择所以处之之方而使髙贤得为陛下尽其用则所得不独颐一人而已四海潜光隠徳之士皆将相招而为朝廷出矣又奏云伏闻圣恩特除颐京官仍与校书郎足见陛下优礼高贤然臣愿陛下一召见之试以一言问为治之要陛下遂可自观其人臣以颐抱道养徳之日久而濳神积虑之功深静而阅天下之义理者多必有嘉言以新圣聴此臣所以进颐非为颐也欲成陛下之美耳陛下一见而后命之以官则颐当之而无媿陛下与之而不悔授受之间两得之矣
　　召对上奏论经筵三事其一以上富春秋辅养为急宜选贤徳以备讲官因使陪侍宿直陈説道义所以涵养气质薫陶徳性其二请上左右内侍宫人皆选老成重厚之人不使侈靡之物浅俗之言接于耳目仍置经筵只应内臣十人使伺上在宫中动息以语讲官其或小有违失得以随事规谏其三请令宫讲官坐讲以养人主尊儒重道之心寅畏只惧之徳又曰若言可行敢不就职如不可用愿聴其辞皇太后先面谕将除説书既而命下除崇政殿説书再辞而后受命四月例以暑热罢讲先生奏言辅导少主不宜踈略如此乞令讲官以六参日上殿问起居因得从容纳诲以辅上徳
　　同孙觉顾临及国子监长贰看详国子监制先生所定大槩以为学校礼义相先之地而月使之争殊非教养之道请改试为课有所未至则学官召而教之更不考定髙下创尊贤堂以延天下道徳之士镌解额以去利诱省繁文以専委任厉行检以厚风教及置待賔吏师斋立观光法如是者数十条
　　上疏太皇太后言今日至大至急为宗社生灵长久之计是辅养上徳而辅养之道非徒涉诗书览古今而巳要使跬步不离正人乃可以涵养薰陶成就圣徳今间一讲解释数行为益既少又自四月罢讲直至中秋不接儒臣殆非古人旦夕承弼之意请俟初秋即令讲官轮日入侍陈说义理仍选臣家十一二嵗子弟三人侍上习业且以迩英迫隘暑热恐于上体非宜而讲日宰臣史官皆入使上不得舒泰悦怿请自今一月再讲于崇政殿然后宰臣史官入侍余日讲于延和殿则后楹埀帘而太皇太后时一临之不惟省察主上进业其于后徳未必无补且使讲官欲有所言易以上达所系尤大又讲读官例兼他职请亦罢之使得积诚意以感上心皆不报差兼判鼔院先生引前说且言入谈道徳出领诉讼非用人体再辞不受
　　杨时曰仕道与禄仕不同常夷甫以布衣入朝祖宗欲优其礼令兼数局如鼔院染院之类夷甫一切受之及伊川为讲官朝廷亦欲使兼他职则固辞盖前日所以不仕者为道也则今日之事须其官足以行道乃可受不然是茍禄也然后世道学不明君子辞受取舍人鲜知之故常公之受人不以为非而先生之辞人亦不以为是也
　　上疏论延和讲读埀帘事且乞时召讲官至帘前问上进学次第又奏迩英暑热乞就崇政延和殿或他寛凉处讲读给事中顾临以殿上讲读为不可有防修展迩英阁先生复上疏以为修展迩英则臣所请遂矣然祖宗以来并是殿上坐讲自仁宗始就迩英而讲官立侍盖从一时之便耳非若临之意也今临之意不过以尊君为说而不知尊君之道若以其言为是则误主上知见臣职当辅导不得不辨
　　在经筵毎当进讲必宿斋豫戒潜思存诚冀以感动上意而其为説常于文义之外反复推明归之人主一日当讲顔子不改其乐章门人或疑此章非有人君事也将何以为说及讲既毕文义乃复言曰陋巷之士仁义在躬人主崇髙奉养备极茍不知学安能不为富贵所移且顔子王佐之才也而箪食瓢饮季氏鲁国之蠧也而富于周公鲁君用舍如此非后世之监乎闻者叹服
　　入侍之际容貌极庄时文潞公以太师平章重事或侍立终日不懈上虽谕以少休不去也人或以问先生曰君之严视潞公之恭孰为得失先生曰潞公四朝大臣事幼主不得不恭吾以布衣职辅导亦不敢不自重也
　　尝闻上在宫中起行漱水必避蝼蚁因请之曰有是乎上曰然诚恐伤之尔先生曰愿陛下推此心以及四海则天下幸甚一日讲罢未退上忽起凭槛戏折柳枝先生进曰方春发生不可无故摧折上不悦
　　所讲书有容字中人以黄覆之曰上藩邸嫌名也先生讲罢进言曰人主之势不患不尊患臣下尊之过甚而骄心生尔此皆近辈养成之不可以不戒请自今旧名嫌名皆勿复避
　　神宗之丧未除而百官以冬至表贺先生言节序变迁时思方切请改贺为慰及除丧有司又将以开乐置宴先生又奏请罢宴曰除丧而用吉礼则因事用乐可矣今特设宴是喜之也
　　闻后苑以金制水桶问之曰崇庆宫物也先生曰若上所御则吾不敢不谏在职累月不言禄吏亦弗致既而诸公知之俾户部特给焉又不为妻求邑封或问之曰某起于草莱三辞不获而后受命今日乃为妻求封乎
　　经筵承受张茂则尝招讲官啜茶观画先生曰吾平生不啜茶亦不识画竟不往
　　潞公尝与吕范诸公入侍经筵闻先生讲説退相与叹曰真侍讲也一时文士归其门者甚盛而先生亦以天下自任论议褒贬无所顾避由是同朝之士有以文名世者疾之如雠
　　苏轼奏状云臣素疾程某之奸未尝假以辞色又吕陶言明堂降赦臣寮称贺讫而两省官欲往奠司马光时程颐言曰子于是日哭则不歌岂可贺赦才了却往吊丧坐客有难之曰子于是日哭则不歌即不言歌则不哭今贺赦了却往吊丧于礼无害轼遂以鄙语戏颐众皆大笑结怨之端盖自此始又语録云国忌行香伊川令供素馔子瞻诘之曰正叔不好佛胡为食素先生曰礼居丧不饮酒不食肉忌日丧之余也子瞻令具肉食曰为刘氏左于是范淳夫辈食素秦黄辈食肉又鲜于绰传信録云旧例行香斋筵两制以上及台谏官破蔬馔然以粗粝遂轮为食会肉皆用食矣元祐初正叔以食肉为非是议为素食众多不从一日门人范淳夫当徘食遂具蔬馔子瞻因以鄙语戏正叔正叔门人朱公掞辈防之遂立敌矣是后蔬馔亦不行又语録云时申公为相凡事有疑必质于伊川进退人材二苏疑伊川有力故极诋之
　　一日赴讲会上疮疹不坐巳累日先生退诣宰臣问上不御殿知否曰不知先生曰二圣临朝上不御殿太皇不当独坐且人主有疾而大臣不知可乎翌日宰臣以先生言奏请问疾由是大臣亦多不悦而谏议孔文仲因奏先生污下憸巧素无乡行经筵陈说僭横忘分遍谒贵臣厯造台谏腾口间乱以偿恩雠致市井目为五鬼之魁请放还田里以示典刑差管勾西京国子监
　　文仲传载吕申公之言曰文仲为苏轼所诱胁论事皆用轼意又申公家传亦载其与吕大防刘挚王存同驳文仲所论朱光庭事语甚激切且云文仲本以伉直称然惷不晓事为浮薄辈所使以害善良晚乃自知为小人所绐愤郁呕血而死按旧録固多妄然此类不为无据新録皆删之失其实矣又范太史家传云元祐九年奏曰伏见元祐之初陛下召颐对便殿自布衣除説书天下之士皆谓得人实为希阔之美事而才及嵗余即以人言罢之颐之经术行谊天下共知司马光吕公着皆与颐相知二十余年然后举之此二人者非为欺罔以误圣聪也颐在经筵切于陛下进学故其讲説语常繁多草茅之人一旦入朝与人相接不为闗防未习朝廷事体而言者谓颐大佞大邪贪黩请求奔走交结又谓颐欲以故旧倾大臣以意气役台谏其言皆诬罔非实也盖当时台谏官王岩叟朱光庭贾易皆素推伏颐之经行故不知者指以为党陛下慎择经筵之官如颐之贤皆足以辅导圣学至如臣辈叨备讲职实非敢望也臣久欲为颐一言怀之累年犹豫不果使颐受诬罔之谤于公正之朝毎思之不无愧也今臣已乞去若复召之劝讲必有补圣明臣虽在外终无所憾矣
　　三省进呈先生服除欲与馆职判检院帘中以其不靖令只与西监颐初在经筵归其门者甚盛而苏轼在翰林亦多附之者遂有洛党蜀党之论二党道不同互相非毁竟为蜀党所挤苏辙执政才进禀便云但恐不肯靖帘中入其説故颐不复得召
　　再辞西监之命极论儒者进退之道监察御史董敦逸奏以为有怨望轻躁语改授管勾崇福宫寻毉去官哲宗初亲政申秘阁西监之命再辞不就
　　绍圣间以党论放归田里编管涪州谢良佐曰是行也良佐知之乃族子公孙与邢恕之为尔先生曰族子至愚不足责故人情厚不敢疑孟子既知天焉用尤臧氏
　　贬涪州渡江中流船几覆舟中人皆号哭先生独正襟安坐如常已而及岸同舟有父老问曰当船危时君独无怖色何也曰心存诚敬耳老父曰心存诚敬固善然不若无心先生欲与之言老父径去不顾
　　自涪还洛气貌容色髭髪皆胜平昔
　　谪涪注周易与门弟子讲学不以为忧赦得归不以为喜复通直及判西监之命即谒告欲迁延为寻毉计既而供职尹焞深疑之先生曰上初即位首被大恩不如是则何以仰承徳意然吾之不能仕盖巳决矣受一月之俸焉然后唯吾所欲尔
　　言者论先生本因奸党论荐得官虽尝明正罪罚而叙复过优今复著书非毁朝政于是有防追毁出身以来文字其所著书令监司觉察
　　语録云范致虚言程某以邪说诐行惑乱众聴而尹焞张绎为之羽翼事下河南府体究尽逐学徒复隶党籍
　　迁居龙门之南止四方学者曰尊所闻行所知可矣不必及吾门也
　　崇宁三年谓张绎曰吾受气甚薄三十而浸盛四十五十而后完今生七十二年校其筋骨无损也绎曰先生岂以受气之薄而厚为保生邪先生喟然曰吾以忘生徇欲为深耻
　　易传成书已久学者莫得传授或以为请曰自量精力未衰尚觊有少进耳其后寝疾始以授尹焞张绎
　　尹焞曰先生践履尽易其作传只是因而写成熟读玩味即可见矣又云先生平生用意惟在易传求先生之学者观此足矣语録之类出于学者所记有工拙盖未能无失也又云门弟子请问易传事一字之义必再三命之盖其潜心甚久未尝容易下一字
　　大观初九月疾革门人进曰先生平日所学正今日要用先生力疾微视曰道着用便不是其人未出寝门先生殁【一作门人郭忠孝尹子云非也忠孝自党事起不与先生往来及卒亦不致奠】
　　既没昔之门人髙弟多已先亡无有能形容其徳美者然先生尝谓张绎曰我昔状明道先生之行我之道盖与明道同异时欲知我者求之于此文可也
　　初明道尝谓先生曰异日能尊严师道者吾弟也若接引后学随人材而成就之则予不得让焉
　　先生母夫人有知人之鉴二先生幼时勉之读书因书牋帖上曰我惜勤读书儿又并书二行前曰殿前及第程延夀【明道幼时名】次曰处士后皆验夫人已知之于童穉中矣
　　防杨来见伊川一日先生坐而瞑目二子立侍不敢去久之先生乃顾曰二子犹在此乎日暮矣姑就舍二子者退则门外雪深尺余矣其严厉如此晚年接学者乃更平易盖其学已到至处但于圣人气象差少从容耳明道则已从容惜其蚤死不及用也使及用于元祐间则不至有今日事矣
　　韩维与二先生善屈致于颍昌暇日同防西湖命诸子侍行次有言貌不庄敬者伊川回视厉声叱之曰汝辈从长者行敢笑语如此韩氏孝谨之风衰矣韩遂皆逐去之
　　先生与韩公维约侯韩公年八十一往见之是嵗元日因子弟贺正乃曰某今年有一债未还春中当暂往颍昌见持国乃往造焉久留颍川韩早晚伴食体貌加敬一日韩密谓其子彬叔曰先生逺来无以为意我当有黄金药楪一重三十两似可为先生夀未敢遽言之我当以他事使汝侍食从容道吾意彬叔侍食如所戒试啓之先生曰颐与乃翁道义交故不逺而来奚以此为诘朝遂归持国谓其子曰我不敢言正为此耳再三谢过而别
　　吕汲公以百缣遗伊川伊川辞之时族兄子公孙在旁谓伊川曰勿为已甚姑受之伊川曰公之所以遗颐者以頥贫也公为宰相能进天下之贤随材而任之则天下受其赐也何独颐贫也天下贫者亦众矣公帛固多恐公不能周也
　　二程随侍太中知汉州宿一僧寺明道入门而右从者皆随之伊川入门而左独行至法堂上相会伊川自谓此是某不及家兄处盖明道和易人皆亲近伊川严重人不敢近也
　　先生尝説某于易传今却已自成书但逐旋修改期以七十其书可出退之称聪明不及于前时道徳日负于初心信然某于易传后来所改无几不知如何故且期之以十年之功看如何春秋之书待刘绚文字到却用功亦不多也今人觧诗全无意思却待出些文字中庸书却已成今农夫祁寒暑雨深耕易耨播种五谷吾得而食之今百工技艺作为器用吾得而用之甲冑之士被坚执鋭以守土宇吾得而安之却如此闲过了日月即是天地间一蠧也功泽又不及民别事又做不得惟有补缉圣人遗书庶几有补耳
　　陈长方见尹子于姑苏问中庸解子云先生自以为不满意焚之矣
　　先生被谪时李邦直尹洛令都监来见伊川才出见之便请上轿先生欲略见叔母亦不许莫知朝命云何是夜宿于都监防明日差人管押成行至龙门邦直遣人赆银百星先生不受既归门人问何为不受曰渠是时已与某不相知岂可受
　　尝云吾四十以前读诵五十以前研究其义六十以前反复防绎六十以后著书著书不得已
　　尹焞年二十始登先生之门尝得朱公掞所论杂説呈先生问先生此书可观否先生留半月一日请曰前日所呈杂説如何先生曰某在何必观此若不得颐心只是记得他意焞自此不敢复读
　　朱子曰若伊川不在则何可不读
　　南方学者从先生既久有归者或问曰学者久从学于门谁是最有得者先生曰岂敢便道有得处且只是指与他个岐径令他寻将去不错了已是忒大防若夫自得尤难其人谓之得者便是已有也若论随力量而有见处则不无其人也
　　先生常服蠒袍髙防檐劣半寸【一云防桶八寸檐半寸四直】系縧曰此野人之服也深衣绅带青縁篆文非礼勿视非礼勿聴非礼勿言非礼勿动
　　绍兴间胡安国言程某修身行法规矩凖绳独出诸儒之表虽崇宁间曲加防禁学者私相传习其后门人稍稍进用传者浸广士大夫争相淬励而其间志利禄者托其説以自售分党相排众论汹汹深诮其徒而乃上及于伊川窃以为过矣夫圣人之道所以埀训万世无非中庸非有甚髙难行之说离世异俗之行此诚不可易之至论也然中庸之义不明久矣自颐兄弟始发明之然后其义可思而得也不然则或谓髙明所以处己中庸所以接物本末上下析为二途而其义不明矣士学宜师孔孟此亦至论也然孔孟之道不传久矣自颐兄弟始发明之而后其道可学而至也不然则或以六经语孟之书资口耳取世资以干禄愈不得其门而入矣今欲使学者蹈中庸师孔孟而禁使不得从颐之学是入室而不由户也不亦误乎
　　尹焞曰先生之学本于至诚其见于言动事为之间处中有常疏通简易不为矫异不为狷介寛猛合宜庄重有体或説匍匐以吊丧诵孝经以追荐皆无此事衣虽防素冠襟必整食虽简俭蔬饭必洁太中年老左右致养无违以家事自任悉力营办细事必亲赡给内外亲族八十余口
　　又曰于书无所不读于事无所不能
　　谢良佐曰伊川才大以之处大事必不动声色指顾而集矣或曰人谓伊川守正则尽通变不足子之言若是何也谢子曰陜右钱以鉄旧矣有议更以铜者巳而会所铸子不喻母谓无利也遂止伊川闻之曰此乃国家之大利也利多费省私铸者众费多利少盗铸者息民不敢盗铸则权归公上非国家之大利乎又有议增解盐之直者伊川曰价平则盐易泄人人得食无积而不售者嵗入必倍矣增价则反是巳而果然司马公既相荐伊川而起之伊川曰将累人矣使韩富当国时吾犹可以有行也及温公大变熙丰复祖宗之旧伊川曰役法当讨论未可轻改也公不然之既而数年纷纷不能定由是观之亦可以见其梗概矣
　　朱熹书易传后曰易更三圣而制作不同若包犠氏之象文王之辞皆依卜筮以为教而其法则异至于孔子之赞则一以义理为教而不専于卜筮也是岂其故相反哉俗之淳漓既异故其所以为教为法者不得不异而道则未尝不同也然自秦汉以来考象辞者泥于术数而不得其通简易之法谈义理者沦于空寂而不适乎中正仁义之归求其因时立教以承三圣不同于法而同于道者则惟伊川之书而巳
　　又曰易传义理精字数足无一毫欠阙只是于本义不相合易本是卜筮之书程先生只説得一理
　　伊川晚年文字如易传直是盛得水住
　　晚年所见甚实更无一句悬空说底话今观易传可见何尝有一句不着实
　　易传言理甚备象数却欠在亦有未安处如旡妄六二不耕获不菑畬只是説一个无所作为之意易传却言不耕而获不菑而畬谓不首造其事殊非正意
　　沈元用问和靖伊川易传何处是切要尹云体用一源显微无间此是最切要处后举似李延平延平曰尹说固好然须是看得六十四卦三百八十四爻都有下落方始说得此话
　　向见敬夫及伯恭皆令学者专读程易传往往皆无所得盖程传但观其理而不考卦画经文则其意味无穷各有用处诚为切于日用功夫但以卦画经文考之则不免有可疑者
　　问程易説得理也太多曰伊川求之太深尝説三百八十四爻不可只作三百八十四爻解其说也好而今似他解时依旧只作得三百八十四般用
　　程易难看其用意精密道理平正更无抑扬若能看得有味则其人亦大段知义理矣
　　易传明白无难看但伊川以天下许多道理散入六十四卦中若作易看即无意味唯将来作事看即句句字字有用处
　　程先生经解理皆在解语内
　　伊川有诗解数篇説小雅以后极好
　　程先生诗传取义太多诗人平易恐不如此
　　今只看论语一书何尝有悬空説底话只为汉儒一向寻求训诂更不着圣人意思所以二程不得不发明道理开示学者使昂向上求圣人用心处故放得稍髙
　　又曰二程之学以大学论语中庸孟子为标指而达于六经使人读书穷理以诚其意正其心修其身自家而国以及于天下其道坦而明其说简而通其行端而实盖将有以振百代之沉迷而内之圣贤之域
　　防遗书后曰此书二程门人记其所见闻问荅也读是书者诚能主敬以立其本穷理以进其知使本立而知益明知精而本益固则日用之间且将有以得乎先生之心矣
　　问遗书中载明道语便自然洒落明决曰自是他见得容易伊川易传却只管修改晚年方出其书若使明道作自无许多事伊川説话如今看来中间宁无小小不同只是大纲统体説得极善如性即理也一语直是自孔子后惟是伊川説得尽这一句便是千万世説性根基【并朱子语】
　　胡安国曰程氏之文于易则因理以明象而知体用之一源于春秋则见诸行事而知圣人之大用于诸经语孟则发其微指而知求仁之方入徳之序程氏之行其行已接物则忠诚动于州里其事亲从兄则孝悌显于家庭其辞受取舍非其道义则一介不以取与诸人虽禄之千钟不顾也
　　胡宏曰二公倡久絶之学于今日其功比于孔子作春秋孟子辟杨墨
　　张栻曰二先生所以教学者不外于居敬穷理二事取其书反覆读之则可以见盖居敬有力则其所穷者愈精穷理浸明则其所居益有地二者实互相发也
　　又曰二先生书完全精粹愈读愈无穷不可不详味也又曰伊川之言看得似平易而研穷其味无斁
　　胡安国曰昔尝见邹志完论近世人物因问明道如何曰此人得志使万物各得其所又问伊川如何曰却不得比明道又问何以不得比曰为有不通处后来再论二先生学术志完却曰伊川见处极髙昔鲜于侁曾问顔子在陋巷不改其乐不知所乐者何事伊川却问曰寻常道顔子所乐者何侁曰不过是説所乐者道伊川曰若有道可乐便不是顔子以此知伊川见处极髙
　　朱子曰此道更前后圣贤其説始备自尧舜以下若不生孔子后人去何处讨分晓孔子后若不生孟子亦未分晓后数千载乃始得二程出来发明此理秦汉以下直是説梦
　　这个道理自孔孟既没便无人理防得只有韩文公曽说来又只说到正心诚意而遗了格物致知及至程子始推广其说工夫精密无复遗虑然程子既没门人说得便差都説从别处去与致知格物都不相干是不曽精晓得程子之说耳只有五峯説得精其病犹如此亦縁当时诸公所闻于程子者语意不全或只闻一时之语或只闻得一边所以其说多差后来却是集诸家语録凑起众说此段工夫方始浑全
　　国初人便已崇礼义尊经术欲复二帝三代已自胜如唐人但説未透在直至二程此理方说得透
　　问明道可比顔子伊川可比孟子否曰明道可比孟子孟子才高恐伊川未到然伊川收束检制处孟子却不能及
　　明道徳性寛大规模广濶伊川气质刚方文理密察其道虽同而造徳各异
　　故明道尝为条例司官不以为凂而伊川所作行状乃不载其事明道犹谓青苗可且放过而伊川乃于西监一状计较如此可谓不同矣但明道所处乃大贤以上事学者未至而轻议之恐失所守伊川所处虽高然实中人可以跂及学者只当以此为法则庶乎其寡过矣
　　今之想像大程者当识其明决中和处小程者当识其初年严毅晚年又济以寛平处
　　天姿大叚髙则学明道若不及明道则且学二程横渠横渠最亲切二程规模广大
　　程先生姿禀高洁净不大叚用工夫横渠姿禀有夹杂偏驳处故大段用工夫
　　明道之言发明极致通透洒落善开发人伊川之言即是明理质慤精深尤耐咀嚼
　　然明道之言一见便好久看愈好所以贤愚皆获其益伊川之言乍见未好久看方好故非久于玩索者不能识其味此其自任所以有成人材尊师道之不同
　　明道浑然天成不犯人力伊川功夫造极可夺天巧明道説话超迈不如伊川说得的确
　　书伊川帖曰近世学者阅理不精正坐读书太草草耳况春秋大义数十炳若日星固已见于传序而所谓不容遗忘者又非先生决不能道也夫三纲五常大伦大法有识以上即能言之而临小利害輙巳失其所守正以学不足以全其本心之正是以无所根着而忘之耳既有以自信其不容遗忘又不觉因事而形于笔札之间非先生之徳盛仁熟左右逢原能及是耶
　　赞曰规员矩方绳直凖平允矣君子展也大成布帛之文菽粟之味知徳者希孰识其贵【并朱子语】





　　宋名臣言行録外集卷三
　　钦定四库全书
　　宋名臣言行录外集巻四
　　宋　李幼武　纂集
　　张载　横渠先生明公
　　字子厚先世大梁人后寓凤翔嘉祐二年登进士第为祁州法迁丹州云岩县令除渭州佥判熙宁二年冬被召除崇文校书明年移疾归十年春复召还同知太常礼院议礼不合复以疾归卒年五十八
　　少孤无所不学喜谈兵当康定用兵时年十八慨然以功名自许上书谒范文正公一见知其逺器欲成就之责之曰儒者自有名教可乐何事于兵因观读中庸先生读其书虽爱之犹未以为是也又访诸释老之书反求之六经嘉祐初见二程于京师共语道学先生涣然自信曰吾道自足何事旁求乃尽弃异学淳如也
　　吕与叔作行状一作尽弃其学学焉尹焞言之伊川曰表叔平生议论谓頥兄弟有同处则可若谓学于頥兄弟无是事顷年属与叔删去之不谓尚存几于无忌惮矣
　　尹焞云先生昔在京座虎皮説易聴从甚众一夕二程至论易次日先生撤去虎皮曰吾平日为诸公説者皆乱道有二程近到深明易道吾所弗及汝辈可师之
　　在云岩政先敦本善俗知京兆王公乐道延致郡学先生教人以徳语学者孰能少置意科举相从于尧舜之域闻法语亦多从之者
　　神宗即位二年吕晦叔荐之曰张某学有本原西方之学者皆宗之上即命召见上问治道皆以渐复三代为对
　　他日见执政语之曰新政之更惧不能任事求助于子何如先生曰朝廷将大有为天下士愿与下风若与人为善则孰敢不尽如教玉人追琢则人亦故有不能执政嘿然所语多不合寖不悦
　　命校书崇文辞复按狱浙东或曰张某以道徳进不宜使之治狱执政曰淑问如臯陶犹献囚此何伤狱成还朝防弟天褀以言得罪先生益不安乃谒告西归
　　归居于横渠故居终日危坐一室左右简编俯而读仰而思有得则记之或中夜起坐取烛以书其志道精思未始须臾息亦未始须臾忘也
　　学者有问多告以知礼成性变化气质之道学必如圣人而后已闻者莫不动心有自得之者穷神化一天人立大本斥异学自孟子以来未之有也尝谓门人曰吾学既得于心则修其辞命辞命无差然后断事断事无失吾乃沛然精义入神者豫而已矣
　　熙宁九年秋集所立言谓之正防出示门人曰此书予厯年致思之所得其言殆与前圣合大要发端示人而已其触类广之则吾将有待于学者正如老木一株枝别固多所少者润泽华叶耳
　　慨然有意三代之治论治人先务未始不以经界为急讲求法制粲然备具要之可以行于今如有用者举而措之耳尝曰仁政必自经界始方与学者议古之法共买田一方画为数井推先王之遗法明当今之可行皆有志未就
　　公去朝筑室南山下敝衣蔬食専精治学以知人而不知天为贤人而不为圣人自秦汉以降学者之大弊也故其学尊礼贵徳安命乐天时以为难公持论不变也
　　先生气质刚毅徳盛貌严然与人居乆而日亲其治家接物大要正已以感人人未之信反躬自治不以语人虽未有谕安行而无悔故识与不识闻风而畏闻人之善喜见顔色答问学者虽多不倦有不能者未尝不开其端有可语者必丁宁以诲之惟恐其成就之晚
　　再移疾西归过洛见二程曰某病不起尚可及长安也行至临潼沐浴更衣而寝及旦视之亡矣
　　公卒门人欲諡为明诚中子以质明道明道以问温公温公复书曰子厚平生用心欲率今世之人复三代之礼郊特牲曰古者生无爵死无諡爵谓大夫以上也檀弓记礼所由失以谓士之有诔自孙贲父始子厚官比诸侯之大夫则宜諡矣然曾子问曰贱不诔贵幼不诔长礼也唯天子称天以诔之诸侯相诔犹为非礼况弟子而诔其师乎孔子没哀公诔之不闻弟子复为之諡也今诸君欲諡子厚恐不合于古礼非子厚之志与其以陈文范陶靖节王文中孟贞曜为比其尊之也曷若以孔子为比乎
　　明道诗哭之曰叹息斯文约共修如何夫子便长休东山无复苍生望西土谁供后学求千古声名聨棣蕚二年零落去山丘寝门恸哭知何恨岂独交亲念旧游
　　朱晦翁赞之曰蚤悦孙吴晚逃佛老勇撤臯比一变至道精思力践妙契疾书订顽之训示我广居
　　先生言书多阅而好忘者只为义理未精耳理精则须记了无去处也仲尼一以贯之葢只着一义理都贯却学者但养心识明静自然可见死生存亡皆知所从来胷中莹然无疑止此理尔孔子言未知生焉知死只略言之死之事只生是也更无别理
　　富贵之得不得天也至于道徳则在已求之而无不得者也
　　学者不可谓少年自缓便是四十五十二程从十四嵗时便鋭然欲学圣人今尽及四十未能及顔闵之徒小程可如顔子然恐未如顔之无我
　　谓范巽之曰吾辈不及古人病源何在范请问答曰此非难悟设此语者葢欲学者存意之不忘庶防心寖熟有一日脱然如大寐之得醒耳
　　朱子云横渠此意正要学者将此题目时时省察使之积乆贯熟而自得之耳非谓只要如此説杀也
　　又言义理有疑即濯去旧见以来新意
　　朱曰此説甚当最有理若不濯去旧见何处得新意来今学者有二种病一是主自家意思一是旧有先入之説虽欲摆脱亦被他自来相寻
　　曰读书少则无由考校得义精葢书以维持此心一时放下则一时徳性有懈读书则此心常在不读书则终看义理不见书须成诵精思多在夜中或静坐得之不记则思不起但通贯得大原后书亦易记所以观书者释已之疑明已之未达每见每加新益则学易进矣于不疑处有疑方是进
　　朱曰近觉先生成诵之説最为捷俓葢未论看得义理如何且是收得此心有归着处不至走作然亦湏是専一精研使一书通透烂熟都无记不起处方可别换一书乃为有益
　　又曰言有教动有法昼有为宵有得瞬有养息有存朱曰此语极好君子终日干干不可食息间亦不必终日读书或静坐存养亦是天地之生物以四时运动春生夏长同是不息及至秋冬凋落亦只藏于其中故明年复生若使至秋冬已絶则来春无縁复有生意学者常唤令此心不死则日有进
　　曰为天地立心为生民立极为前圣继絶学为万世开太平
　　朱曰此道自孟子后千有余嵗若天不欲此道复明则不使今人有知者既使人有知者则必有复明之理此皆先生以道自任之意
　　明道曰子厚以礼教学者最善使学者先有所据守子厚赋髙才其学更先从杂博中来
　　伊川曰子厚谨严才谨严便有迫切气象无寛舒之气上蔡云横渠尝言吾十五年学个恭而安不成明道曰可知是有多少病在
　　又云横渠教人以礼为先大要欲得正容谨节意谓世人污漫无守便当以礼为地教他人就上面做功夫然其门人下稍头溺于刑名度数之间行得来因无所见处如吃木札相似更没滋味遂生厌倦故其学无传之者
　　明道尝与横渠在兴国寺讲论终日而曰不知旧日曽有甚人于此处讲此事
　　先生铭其书室之两牖东曰砭愚西曰订顽伊川曰是起争端不若止曰东西铭
　　明道曰西铭某得此意只是须得子厚如此笔力他人无縁做得孟子已后未有人及此得此文字省多少言语要之仁孝之理备于此须臾而不于此则便不仁不孝也
　　西铭原道之宗祖自孟子后未见此书
　　观西铭能养浩然之气者
　　游酢得西铭读之即涣然不逆于心曰此中庸之理也能求之语言之外者也又论毅曰西铭言之道
　　订顽之言极纯无杂秦汉学者所未到【伊川语】
　　订顽意极完备乃仁之体也学者体此意令有诸已其地位已髙到此地位自别有见处不可穷髙极逺恐于道无补也
　　订顽立心便达天徳
　　问西铭如何伊川曰此横渠文之粹者也曰充得尽时如何曰圣人也横渠能充尽否曰言有多端有有徳之言有造道之言有徳之言説自已事如圣人言圣人事也造道之言则智足以知此如贤人説圣人事也横渠道尽髙言尽醇自孟子后儒者都无他见识
　　杨时致伊川书曰西铭言体而不及用恐其流遂至于兼爱伊川答之曰横渠之言诚有过者乃在正防西铭推理以存义广前圣所未发与性善养气之论同功岂墨氏之比哉西铭明理一而分殊墨氏则二本而无分分殊之弊私间而失仁无分之罪兼爱而无义分立而推理一以止私胜之流仁之方也无别而迷兼爱以至于无父之极义之贼也子比而同之过矣且彼欲使人推而行之本为用也反谓不及不亦异乎
　　伊川答先生书曰所论大槩有苦心极力之象而无寛裕温柔之气非明睿所照而考索至此故意屡偏而言多窒小出入时有之明所照者如目所覩纎防尽识之矣考索至者如揣料于物约见彷佛耳能无差乎更望完养思虑涵泳义理他日自当条畅
　　南轩与朱子书曰西铭近日常读理一分殊之指龟山后书终未之得葢斯铭之作政为学者私胜之流昧夫天理之本然故推明理一以极其用而其分之殊自不可乱葢如以民为同胞谓尊髙年为老其老慈孤幼为幼其幼是推其理一而其分固自在也故曰分立而推理以止私胜之流仁之方也龟山以无事乎推为理一引圣人老者安之少者懐之为説恐未知西铭推理一之指也
　　朱子答曰天地之间理一而已然乾道成男坤道成女二气交感化生万物则其大小之分亲疎之等至于十百千万而不能齐也不有圣贤者出孰能合其异而反其同哉西铭之作意葢如此程子以为明理一而分殊可谓一言而蔽之矣葢以干为父坤为母有生之类无物不然所谓理一也而人物之生血脉之属各亲其亲各子其子则其分亦安得而不殊哉一统而万殊则虽天下一家中国一人而不流于兼爱之蔽万殊而一贯则虽亲疎异情贵贱异等而不梏于为我之私此西铭之大指也观其推亲亲之厚以大无我之公因事亲之诚以明事天之道葢无适而非所谓分立而推理一者夫岂専以民吾同胞长长幼幼为理一而必黙识于言意之表然后知其分之殊哉且所谓称物平施者正谓称物之宜以平吾之施云尔若无称物之义则亦何以知夫所施之平哉龟山第二书葢欲发明此意然言不尽而理有余也故愚得因其説而遂言之
　　朱曰熹既为西铭解后得尹氏书云杨中立答伊川论西铭书有释然无惑之语伊川读之曰杨时也未释然乃知此论所疑第一书之説伊川葢亦未之许也
　　龟山语录有曰西铭理一而分殊知其理一所以为仁知其分殊所以为义所谓分殊犹孟子言亲亲而仁民仁民而爱物其分不同故所施不能无差等耳或曰如是则体用果离而二矣曰用未尝离体也以人观之四肢百骸具于一身者体也至其用处则首不可以加屦足不可以纳冠葢即体而言分已在其中矣此论分别异同合有归趣大非答书之比岂其年髙徳盛而所见始益精欤因复表而出之以明答书之説诚有未释然者而龟山所见葢不终于此而已也
　　问西铭曰更须仔细看他説理一而分殊而今道天地不是父母父母不是天地不得分明是一理乾道成男坤道成女则凡天下之男皆干之气凡天下之女皆坤之气从这理便彻上彻下都便是一个气【下并朱子语】
　　西铭自首至末皆是理一分殊干父坤母固是一理分而言之便见乾坤自乾坤父母自父母
　　问自恶防酒至勇于从而顺令此六圣贤事可见理一分殊乎曰恶防酒育英材是事天顾养及锡类则是事亲每一句皆存两义推类可见
　　问天地之塞如何是塞曰塞与帅字皆张子用字之妙处塞乃孟子塞天地之间体乃孟子气体之充者有一毫不满不足之处则非塞矣帅即志气之帅而有主宰之意
　　西铭一篇正在天地之塞吾其体天地之帅吾其性两句
　　干为父坤为母便是理一而分殊予兹藐焉混然中处便是分殊而理一
　　西铭有个劈下来底道理有个横截断底道理窃意当时语意似谓每句直下而观则事天事亲之理皆在焉全篇中断而观之则上専是事天下専是事亲各有攸属
　　问向日曽以西铭仁孝之理请问防令截断横看后来见得孝是发见之先仁是天徳之全事亲如事天即是孝自此推之事天如事亲即仁矣老吾老幼吾幼自老老幼幼之心推之至于疲癃残疾皆如兄弟颠连而无告乃始尽故以敬亲之心不欺闇室不媿屋漏以敬其天以爱亲之心乐天循理无所不顺以安其天方始谓之性窃意横渠大意只是如此不知是否曰他不是説孝是将孝来形容这仁事亲底道理便是事天底様子人且逐日自把身心来体察一遍便见得吾身便是天地之塞吾性便是天地之帅许多人物生于天地之间同此一气同此一性便是吾兄弟党与大小等级之不同便是亲疎逺近之分故敬天当如敬亲战战兢兢无所不至爱天当如爱亲无所不顺天之生我安顿得好令我富贵崇髙便如父母爱我当喜而不忘安顿得不好令我贫贱忧戚便如父母欲成就我当劳而不怨或曰先生谓事亲是事天底様子説尽西铭之意矣
　　知化则善述其事穷神则善继其志这志便只是那天地帅吾其性底志为人子便要述得父之事继得父之志如此方是事亲如事天便要述得天之事继得天之志方是事天若是违了此道理便是天之悖徳之子若害了这仁便是天之贼子若思济恶不悛便是天之不才之子若能践形便是天地克肖之子这意思血脉都是从天地之塞吾其体天地之帅吾其性説要都是这两句若不是这两句则天自是天我自是我有何干涉吾其体吾其性有我去承当之理
　　问颍封人之锡类申生其恭二子皆不能无失处岂能尽得孝道曰西铭本不是説孝只是説事天但推事亲之心以事天耳二子就此处论之诚是如此葢事亲却未免有失处若天道纯然则无失之处只是推此心以奉事之耳
　　问无逃而待烹申生未尽子道何故取之曰天不到得似献公也人有妄天则无妄若教自家死便是理合如此只得聴受之
　　问西铭只是仁孝继志述事曰是以父母比乾坤主意不是説孝只是以人所易晓者明其所难晓者耳
　　问西铭専为理言不为分设曰西铭书横渠所以示人至为深切而伊川又以理一分殊赞之言虽至约而理则无余矣葢干之为父坤之为母所谓理一者也然乾坤者天下之父母也父母者一身之父母则其分不得不殊矣故以民为同胞物为吾与者自其天下之父母者言之所谓理一者也然谓之民则非真以为吾之同胞谓之物则非真以为我之同类矣此自其一身之父母者言之所谓分殊者也又以其曰同胞曰吾与曰宗子曰家相曰老曰幼曰圣曰贤曰颠连而无告则于其间又有如是等差之殊哉但其所谓理一者贯乎分殊之中而未始相离耳此天地自然古今不易之理夫子始发明之非一时救弊之言姑以强此而弱彼也
　　问西铭止以假涂非终身之学曰西铭之言指吾体性之所自来以明父干母坤之实极乐天践形穷神知化之妙以至于无一行之不慊而没身焉故伊川以为充得尽时便是圣人恐非専为学者一时所见而发也
　　问龟山语录曰西铭理一为仁分殊为义曰仁只是流出来底便是仁各自成一个物事底便自义仁只是那流行处义只是那当做处
　　西铭理一而分殊不是伊川说破也难理防【并朱子语】横渠着正防时处处置笔砚得意即书明道云子厚却如此不熟【上蔡语録】
　　问横渠曰由太虚有天之名由气化有道之名合虚与气有性之名合性与知觉有心之名曰本只是一个太虚渐渐细分説得宻耳太虚便是这四者之总体而不杂乎四者而言由气化有道之名气化是那隂阳造化四时寒暑昼夜雨露霜雪山川木石金水火土皆是这个便是那太虚只是便杂却气化説虽气化而实不离乎太虚未説到人物各具当然之处【朱子语】
　　问太虚便是太极图上面底圆圏气便是圆圏里隂阳静动否曰然又曰合虚与气有性之名有这气道理便随在里面无此气则道理无安顿处如水中月须是有此水方映得那天上月若无此水终无此月也心之知觉又是那气之虚虚底聪明视聴作为运用皆是有这知觉方运用得道理所以横渠説人能道是心能尽性非道人是性不知检心
　　论正防説道体处如太和太虚虚空云者正是説气説聚散处其流乃是个大轮回葢其思虑考索所至非性分自然之知若语道理惟周子説无极而太极最好如由太虚有天之名由气化有道之名合虚与气有性之名合性与知觉有心之名亦説得有理由气化有道之名如所谓率性之谓道是也然使明道形容此理必不如此説伊川所谓横渠之言诚有过者乃在正防以清虚一大为万物之原有未安等语槩可见矣
　　又曰虚是説理横渠之言大率有未莹处有心则自有知觉又何合性与知觉之有
　　问説太和所谓道一段考索许多亦好其后乃云不如野马纷纷不足谓之太和却説倒了曰彼以太和状道体与发而中节之和何异
　　问正防中説得有病处还是他命辞不出有差还是见得差曰他是见得差
　　正防是穷尽万物之理
　　熹自十四五时读程张书至今四十余年但觉其义之深指之逺而近世纷纷所谓文章议论者殆不足复过眼信乎孟氏以来一人而已然非用力之深者亦无以信其必然也旧尝择其言之近者别为一书名近思录云
　　问横渠似孟子否曰横渠严宻孟子宏阔横渠之学是苦心得之乃是致曲
　　问孟子平正横渠髙处太髙僻处太僻曰是
　　横渠用工亲切程氏规模广大学者用工要当如此也横渠之于程子犹伯夷伊尹之于孔子【并朱子语】
　　张戬
　　字天褀横渠之弟登进士第调陜州阌县簿移凤翔普润县令改知懐安军金堂县转太博熙宁二年为御史里行明年出知公安县改夏县监凤翔司竹监九年卒年四十七
　　知金堂诚心爱人既去而人思之
　　熙宁初以御史召进对未尝不以尧舜三代之事进于上前恻怛之爱无所迁避大要启君心进有徳谓反经正本当自朝廷始
　　王安石变法公上疏论非是乞罢条例司及追还常平使者不报并劾曽公亮陈升之赵抃依违不能救正
　　韩綘代陈升之领条例司公言绛左右狥从王安石与为死党遂参政柄李定谄佞自幕官擢台职陛下惟安石是信今辅以绛之诡随台臣又得李定之比继继其来芽蘖浸盛臣岂敢爱死而不言哉又言吕惠卿刻薄辨急假经术以文饰奸言附防安石惑误圣聴不宜劝讲君侧章十数上最后言今大恶未去横敛未除不正之司尚存无名之使方授臣今更不敢赴台供职又诣中书争之声色俱厉公亮俛首不答安石以扇掩面而笑公曰某之狂直宜为参政所笑天下之人笑参政亦不少矣
　　日录云公为里行请罢条例司因诣中书极陈其事辞气甚厉介甫以扇掩面而笑公怒曰参政笑戬戬亦笑参政所为事耳岂惟戬笑天下谁不笑之者
　　尝与介甫争辨因举经语为证介甫曰安石却不防读书贤却防读书公不能答伊川曰却不向道只这个便是不防读书【遗书】
　　公笃实寛裕俨然正色虽喜愠不见于容然与人居温厚之意乆而益亲终日言未尝及于利乐道人之善而不及其恶乐进已之徳而不事无益之言其清不以能病人其和不以物夺志常鸡鸣而起勉勉矫强任道力行每若不及徳大容物沛若有余常自省小过差必语人曰我知之矣公等察之后此不复为矣
　　横渠尝语人曰吾弟徳性之美吾有所不如其不自假而勇于不屈在孔门之列宜与子夏相后先
　　伊川云天祺有自然徳气似个贵人气象只是却有气短处规规太以事为重伤于周至却是气局小















　　宋名臣言行录外集巻四
<史部,传记类,总录之属,宋名臣言行录>
　　钦定四库全书
　　宋名臣言行录外集巻五
　　宋　李幼武　纂集
　　邵雍　康节先生
　　字尧夫其先范阳人徙衡漳又徙共城三十嵗来游于洛葬其亲于伊川遂为河南人嘉祐中诏举遗逸留守王拱辰荐之授试将作监簿熙宁初复求逸士中丞吕诲等复荐之补頴州团练推官三辞不获而后受命终称疾不之官十年卒年六十七赠秘书省著作郎元祐中特赐諡
　　始学于百源坚苦刻厉冬不炉夏不扇夜不就席者数年卫人贤之先生叹曰昔人尚友千古而吾未尝及四方遽可已乎于是走吴适楚过齐鲁客梁晋乆之而归曰道在是矣葢始有定居之意
　　少时自雄其才慷慨有大志既学力慕髙逺谓先王之事为可必致及其学益老徳益劭玩心髙明观于天地之运化隂阳之消长以达乎万物之变然后頽然其顺浩然其归在洛三十年始至蓬荜环堵不蔽风雨躬爨以养其父母居之裕如讲学于家未尝强以语人而就问者日众乡里化之逺近尊之士人之道洛者有不之公府而必之先生之庐先生徳气粹然与人言必依于仁义忠信乐道人之善而未尝及其恶故贤者悦其徳不贤者服其化所以厚风俗成人材者先生之功多矣先生之学得之于李挺之挺之得之于穆伯长推其源流逺有端绪而先生淳一不杂汪洋浩大其所自得者多矣
　　覃思于易夜不设席旦不再食三年而学以大成大名王豫天悦瑰伟博达之士也精于易闻先生之笃志爱而欲教之与语三日得所未闻始大惊服卒舍其学而学焉于书无所不读着皇极经世六十巻晚犹喜为诗平易而造于理有击壤集二十巻自为之序
　　居洛四十年安贫乐道自云未尝攅眉所居寝息处为安乐窝自号安乐先生又为瓮牖读书燕居其下旦则焚香独坐晡时饮酒三四瓯防醺便止不使至醉也尝有诗云斟有浅深存燮理饮无多少系经纶莫道山翁拙于用也能康济自家身大寒暑则不出每出乘小车用一人挽之为诗以自咏曰花似锦时髙阁望草如茵处小车行司马公赠以诗曰林间髙阁望已乆花外小车犹未来随意所之遇主人喜客则留三五宿又之一家亦如之或经月忘返虽性髙洁而接人无贤不肖贵贱皆懽然如亲尝自言若至大病自不能支其遇小疾得有客对话不自觉疾之去体也学者来从之问经义精深浩博应对不穷思致幽逺妙极道数间与相知之深者开口论天下事虽乆存心世务者不能及也
　　与富文忠早相知富初入相谓门下士田棐大卿曰为我问邵尧夫可出当以官职起之不即命为先生处士以遂隠居之志田为先生言先生不答以诗谢之曰相招多谢不相遗将谓胷中有所施若进岂能禁吏责既闲安用更名为愿同巢许称臣日甘老唐虞比屋时满眼清贤在朝列病夫无以系安危富终不相忘乃因明堂祫享赦诏天下举遗逸富意谓河南必以先生应诏时文潞公尹洛以两府礼召见先生先生不屈遂以福建黄景应诏富不乐奏乞再举遗逸从之王拱辰尹洛乃以先生应诏颖川荐常秩皆先除试将作监簿先生与秩皆不起富时已丁忧去位矣熙宁二年诏举遗逸吕诲吴充祖无择皆荐先生时欧公参政素重秩故颖州再荐秩先生除秘书省校书郎颖州团练推官辞不许既受命即引疾不起且以诗答乡人曰平生不作皱眉事天下应无切齿人断送落花安用雨装添旧物岂须春幸逢尧舜为真主且放巢由作老臣六十病夫宜揣分监司无用苦开陈秩以职官起时王介甫方行新法天下纷然以为不便思得山林之士相合秩赐对盛言新法之便乃除諌官以至待制帝浸薄之介甫主之不忘然亦知其为人矣
　　始为隠者之服乌防縚褐见卿相不易也温公依礼记作深衣冠簮幅巾绅带每出朝服乘马用皮匣贮深衣随其后入独乐园则衣之尝谓先生曰先生可衣此乎先生曰某为今人当服今人之衣温公叹其言合理
　　熙宁三年初行新法天下骚然先生闲居林下门生故旧仕宦四方者皆欲投劾而归以书问先生先生曰正贤者所当尽力之时新法固严能寛一分则民受一分之赐矣投劾而去何益
　　尝过士友家昼卧见其枕屏画小儿迷藏题诗其上云遂令髙卧人欹枕看儿戏葢熙宁间也
　　熙宁中洛阳以清徳为朝廷尊礼者大臣曰富韩公侍从曰司马温公吕申公位卿监以清徳早退者十余人好学乐善有行义者几二十人先生隠居谢聘皆相从忠厚之风闻于天下里中后生皆知畏亷耻欲行一事必曰无为不善恐司马端明邵先生知
　　富公自汝州得请归洛养疾筑第与先生天津隠居相迩富曰自此可时相招矣先生曰某冬夏不出春秋时间过亲旧间公相招未必来不召或自至富谢客戒子曰先生来不以时见先生一日过之富作诗云先生自卫客西畿乐道安闲絶世机再命初筵终不起独甘穷巷寂无依贯穿百代尝探古吟咏千篇亦造防珍重相知忽相访醉和风雨夜深归富尝令二青衣苍头掖之以行一日与先生论天下事富喜甚不觉独步下堂先生不为起徐指二苍头戏富曰忘却柱杖矣富常患气痞先生曰好事到手畏慎不为他人做了郁郁何益富笑曰此事未易言也葢为嘉祐建储耳富虽刚勇遇事详审不万全不发先生因戏之富一日有忧色先生问之富曰先生度某之忧安在先生曰岂以安石罢相惠卿参政惠卿凶暴过安石乎富曰然先生曰公无忧安石惠卿本以势利合势利相敌将自为仇矣不暇害他人也未几惠卿果叛安石富谓先生曰先生识虑絶人逺矣一日薄暮温公见先生曰明日僧修颙开堂説法富公晦叔欲偕往聴之晦叔贪佛已不可劝富公果往于理未便光后进不敢言先生曷不止之先生曰恨闻之晚矣明日富果往后先生因见富谓曰闻上欲用裴晋公礼起公富笑曰先生以谓某衰病能起否先生曰固也或人言上命公公不起一僧开堂公乃出无乃不可乎富惊曰某未之思也富以先生年髙劝学修养先生曰不能学人胡走乱走也
　　熙宁癸丑王荀龙仲贤魏公客也因入洛见先生出魏送行诗顔体大书极竒伟先生曰吾少日喜作大字李挺之曰学书妨学道故尝有诗曰忆昔初书大字时学人饮酒与吟诗若非益友推金石四十五年成一非
　　洛之交逰年长者拜之年等者友之年少者以子弟待之未尝少异于人故得人之懽心每嵗春二月出四月天渐热即止八月出十一月天渐寒即止故有诗云时有四不出【大风大雨大暑大寒】防有四不赴【公防葬防生防醵防】每出人皆倒屣迎致虽儿童奴皆知尊奉每到一家子弟家人争具酒馔问其所欲不复呼姓氏但曰吾家先生至也虽闺门骨肉间事有未决者亦求教先生以至诚为之开谕莫不悦服十余家如先生所居安乐窝以待其来谓之行窝故其没乡人挽诗云春风秋月嬉游处冷落行窝十二家洛阳风俗之美如此
　　治平间与客散步天津桥上闻杜鹃声然不乐客问其故则曰洛阳旧无杜鹃今始至有所主客曰何也先生曰不二年上用南士为相多引南人専务变更天下自此多事矣客曰闻杜防何以知此先生曰天下将治地气自北而南将乱自南而北今南方地气至矣禽鸟飞类得气之先者也春秋书六鹢退飞鸜鹆来巢气使之也自此南方草木皆可移南方疾病瘴疟之类北人皆苦之矣至熙宁初其言乃验
　　谓本朝五事自唐虞而下所未有者一革命之日市不易肆二克服天下在即位后三未尝杀一无罪四百年方四叶五百年无心腹患
　　熙宁十年夏感防疾气日益耗神日益明笑谓温公曰雍欲观化一巡如何温公曰未应至此先生笑曰死生亦常事耳张横渠喜论命来问疾因曰先生论命否当推之先生曰若天命则已知之矣世俗所谓命则不知也横渠曰先生知天命矣载尚何言程伊川曰先生至此他人无以为力愿自主张先生曰平生学道岂不知此然亦无可主张时居正寝诸公议后事于外有欲葬近洛城者先生已知呼伯温入曰诸公欲以近城地葬我不可当从伊川先茔耳七月初四日大书诗一章曰生于太平世长于太平世死于太平世客问年几何六十有七嵗俯仰天地间浩然独无愧以是夜五更捐馆
　　伊川又问从此永诀更有见告乎先生举两手示之伊川曰何谓也先生曰面前路径须令寛路窄则自无着身处况能使人行也【辩惑】
　　明道言尧夫病革言试与观化一遭子厚言观化他人便观得自家又如何观得化尝观尧夫诗意才做得识道理却于儒术未见所得
　　又云尧夫临终时只是谐谑须臾而去以圣人观之则亦未是葢犹有意也比之常人甚悬絶也他疾甚革頥往视之因警之曰尧夫平生所学今日无事否他气防不能答次日见之却有声如丝髪来大答云你道生姜树上生我亦只得依你説是时诸公都在防上议后事他在房间便闻得诸公恐喧他尽出外説话他皆闻得一人云有新报云云尧夫问有甚事曰有某事尧夫曰我将为収却幽州也以他人观之便以为怪此只是心虚而明故聴得问尧夫未病时不如此何也曰此只是病后气将絶心无念虑不昬便如此又问亦先知死何也曰只是一个不动心释氏平生只学这个事将这个做一件大事学者不必学他但烛理明自能之只如尧夫事他自如此亦岂尝学也
　　元祐中韩康公尹洛请諡于朝常博欧阳棐议曰君少笃学有大志乆而后知道徳之归且以为学者之患在于好恶先成乎心而挟其私智以求于道则蔽于所好而不得其真故求之至于四方万里之逺天地隂阳屈伸消长之变无所不可而必折衷于圣人虽深于象数先见黙识未尝以自名也其学纯一而不杂居之而安行之而成平夷浑大不见圭角其自得深矣【云云】按諡法温良好乐曰康能固所守曰节按晁以道集叔弼后谓以道曰棐从母王宣徽夫人得疾洛阳先妣夫人亟以棐入洛时先公参大政临行告戒曰洛中有邵尧夫吾独不识汝为吾见之棐既至洛求教先生特谓棐徐道其立身本末甚详出门揖送犹曰足下其无忘鄙野之人于异日棐伏念先生未尝辱教一言虽欲不忘亦何事耶归白大人则喜曰幸矣尧夫有以处吾儿也后二十年棐入太常为博士次当作谥议乃恍然周省先生当时之言落笔若先生之自序无待其家所上文字也
　　张防述其行畧曰先生治易书诗春秋之学穷意言象数之蕴明皇帝王覇之道著书十余万言研精极思三十年观天地之消长推日月之盈缩考隂阳之度数察刚柔之形体故经之以元纪之以防参之以运终之以世又断自唐虞讫于五代本诸天道质以人事兴废治乱靡所不载其辞约其义广其书着其防隠呜呼美矣至矣天下之能事毕矣
　　明道铭其墓曰呜呼先生志豪力雄阔步长趍凌髙厉空探幽索隠曲畅旁通在古或难先生从容有问有观以沃以丰天不憗遗哲人之凶【云云】
　　晦庵赞其画像曰天挺人豪英迈葢世驾风鞭霆厯览无际手探月窟足蹑天根闲中今古醉里乾坤
　　二程待太中公访先生于天津之庐先生携酒饮月陂上欢甚语其平生学术出处之大致明日明道谓周纯明曰昨从尧夫先生游聴其议论振古之豪杰也惜其无所用于世周曰所言何如曰内圣外王之道也
　　谓程子曰子虽聪明然天下事亦众矣子能尽知耶子曰天下之事頥所不知者固多然尧夫所谓不知者何事时适雷起尧夫曰子知雷起处乎子曰颐知之尧夫不知也尧夫愕然曰何谓也子曰既知之安用数推之以其不知故待推而后知尧夫曰子以为起于何处子曰起于起处尧夫愕然称善晁以道尝以书问邵之数于伊川伊川答书云頥与尧夫同里巷居三十余年世间事无所不问惟未尝一字及数
　　先生与商州赵守有旧时章惇作商州令赵厚遇之一日赵请先生与章同防章议论纵横不知敬先生也因语及洛中牡丹之盛赵因谓章曰先生洛人也知花为甚详先生因言洛人以见根拨而知花之髙下者知花之上也见枝叶而知者知花之次也见蓓蕾而知者知花之下也如公所説乃是知花之下也章慙服嘿然赵因谓章从先生学章从先生游欲传数学先生谓章须十年不仕宦乃可学葢不之许也
　　上蔡云尧夫直是豪才在风尘时节便是偏覇手段如富公身都将相严重有威人不敢仰视他将做小儿様看或问邵所学何如谢曰他只见得天理进退万物消长之理便敢做大于圣人门下学上达事更不施工所以差却尧夫精易之数事物之成败终始人之祸福修短筭得来无毫髪差错如指此屋便知起于何时至某年月日而壊无不如其言然二程不贵其术明道云尧夫欲传数与某兄弟某兄弟那得工夫要学须二十年工夫尧夫初学于李挺之师礼甚严虽在一野店饭必襴坐必拜欲学尧夫亦必如此伯淳闻説甚熟一日因监试无事以其説推筭之皆合出谓尧夫曰尧夫之数只是加一倍法以此知太都不济事尧夫惊拊其背曰大哥你怎恁地聪明他日伊川问明道加倍之数曰都忘之矣因叹其心无偏系者如此
　　伯温云邢和叔亦欲从先君学先君略为开其端倪和叔援引古今不已先君曰姑置是此先天学未有许多言语且当虚心涤虑然后可学此和叔留别诗有圯下每慙呼孺子床前时得拜厐公之句先君和云观君自比诸葛亮顾我殊非黄石公断章云出人才业尤须惜慎勿轻为西晋风
　　上蔡云尧夫之数邢七要学尧夫不肯曰徒长奸雄
　　程曰颢接人多矣不杂者三人张子厚邵尧夫司马君实
　　或问康节诗尝有庄老之説如何朱子曰便是他有些子这个曰如此莫于道体有异否曰他常説老子得易之体孟子得易之用体用自分作两截程子谓其不杂以今观之亦恐未然
　　程曰尧夫放旷
　　又曰尧夫犹空中楼阁
　　朱子曰程子称之言防得四通八达
　　又曰尧夫豪杰之士根本不帖帖也
　　尧夫有诗云频频到口防成醉拍拍满懐都是春又曰梧桐月向懐中照杨栁风来面上吹不止风月言皆有理又曰巻舒万古兴亡手出入几重云水身若庄周大抵寓言要入他放荡之场尧夫却皆有理故要得从心妄行总不妨尧夫又得诗云圣人吃些儿事其言太急迫此道理平铺地放着里何必如此
　　尧夫之学先从理上推意言象数言天下之理须出于此四者我得此大者则万事由我无有不定然未必有术要之亦难以治天下国家其为人则直是无礼不恭
　　尧夫诗雪月风花未品题他便把这些事便与尧舜三代一般此等语自孟子后无人曽敢如此道来直是无端须信画前元有易自从删后更无诗这个意思元古未有人道来【并程语】
　　朱子曰雪月风花未品题此言事物皆有造化问他説风花雪月莫是曽防意思否朱曰也是见得眼前这个好曰意其有与自家意思一般之意曰也是他有这些子若不然却浅陋了
　　问康节心胸如此快活广大安得如之曰他是甚麽様工夫【下并朱子语】
　　问近日学者有厌拘捡乐舒放恶精详喜简便者自谓慕尧夫为人如何曰邵子这道理岂易及哉他胷襟中有这个学能包括宇宙终始古今如何不做得大放下得今人却恃个甚复敢如此因诵其诗云日月星辰髙照耀皇王帝伯大铺舒可谓人豪矣
　　言康节为人须极防处置事为他神闲气定不动声气须处置得别葢他气质本来清明又养得来纯厚又不曽枉用了心他用心都在要上为他静极了看得天下事理精明尝于百原深山中辟书斋独处其中王胜之尝乘月访之必见其灯下正襟危坐虽夜深亦如之若不是养得至静之极如何见得道理到此
　　他看见天下之事才上手来便成四截其先后缓急莫不有定动中机会事到面前便处置得下康节甚喜子房以为子房善藏其用以老子为得易之体孟子为得易之用合二者而用之想见善处事
　　康节诗尽好看问旧见无垢引心赞云廓然心镜大无伦尽此规模有几人我性即天天即性莫于防处起经纶不知如何曰是殆非康节之诗也林少颖云朱内翰子发作也如康节云天向一中分造化人从心上起经纶多少平易实见得者自别又问一中分造化曰本是一个而消息盈虚便生隂阳事事物物皆恁地
　　邵诗云真乐攻心不奈何熹谓此非真乐也真乐便不攻心如顔子之乐何尝恁地
　　先生诵其诗云施为欲作千钧弩磨砺当如百錬金问千钧弩如何曰只是不妄发如子房在汉谩説一句当时承当者便须百碎
　　问邵诗云须探月窟方知物未蹑天根岂识人又先生赞之云手探月窟足蹑天根莫只是説隂阳否答云先天图自复至干阳也自姤至坤隂也阳生人隂生物手探足蹑亦无甚意义但姤在上复在下上故言手探下故言足蹑
　　或诵其诗云若论先天一事无后天方要着工夫先生问如何是一事无对曰出于自然不用安排先生嘿然
　　问康节男子吟曰诗乃是説他先天图数之从起处天根月窟指复姤二卦而言
　　先天乃伏羲本图非康节自作虽无言语而所该甚广凡今易中一字一义无不自其中流出者太极却是濓溪自作发明易中大槩纲领意思而巳故论其格局则太极不如先天之大而详论其义理则先天不如太极之精而约葢合下规模不同而太极终在先天范围之内又不若彼之自然不假思虑安排也若以数言之则先天之数自一而二自二而四自四而八以为八卦太极之数亦自一而二刚柔自二而四刚善刚恶柔善柔恶遂加其一以为五行而遂自及于万物葢物理本同而象数亦无二致但推得有大小详略耳
　　周子从理处观邵子从数上观皆只是此理
　　问先天图隂阳自两邉生若将坤为太极与太极图不同如何曰他自据他意思説即不曽契勘濓溪底若论他太极中间虚者便是他亦自説图从中起今不合披横图在中间塞却待取出放外他邉生者即是隂根阳阳根隂这个有对从中出却无对
　　问先天图有自然之象数伏羲当初亦不知其然否曰也不见得如何但圆图是有些子造作模様如方图只是据见在底画圆图便是就这中间抝做两截恁地转来底是竒恁地转去底是偶便有些不甚依他当初画底然伏羲当初也只见个太极下面有个隂阳便知是一生二二又生四四又生八恁地推将去做成这物事
　　先天图一日有一个恁地道理一月有一个恁地道理以至合元会运世十二万九千六百嵗亦只是这个道理
　　先天图今所冩者是以一嵗之运言之若大而古今十二万九千六百年亦只是这圏子小而一日一时亦只是这圏子都从复上推起去
　　问图虽无文终日言之不离乎是何也曰一日有一日之运一月有一月之运一嵗有一嵗之运大而天地之终始小而人物之生死逺而古今之世变皆不外乎此
　　先天图传自希夷又自有所传葢方士技术用以修炼参同契所言是也
　　邵子天地定位否泰反类一诗正是发明先天圆图之义
　　此图只是精防不起于康节希夷以前巳有只是秘而不传
　　问图心法也图皆自中起万事万化生乎心何也曰其中间白处便是太极三十二隂三十二阳便是两仪十六隂十六阳底便是四象八隂八阳底便是八卦
　　康节云先天图心法皆从中起且只説圆图又云文王八卦应地之方这是见他不用卦生底次第序四正卦出四角似那云云意思
　　问邵之学似扬雄如何曰数言
　　熹看康节易了都看别人底不得他説那太极生两仪两仪生四象人都无甚妙只是从来更无人识扬子太一三方九州二十七部八十一家亦只是这个他却识只是以三为数皆无用了他也只是见得一个粗底道理后人便都无人识
　　太元拟易方州部家皆自三数推之为之首一以生三为三方三生九为九州九生二十七为二十七部九九乘之斯为八十一家首之以八十四所以凖六十四卦赞之以七百二十九所以凖八十四爻无非三数推之康节之数州是加倍之法
　　康节其初想只是得太极生两仪两仪生四象心只管在那上转乆之理自透彻想见一举眼便成四片其法四之外又有四焉凡物才过到二之半时便烦恼了葢已渐趋于衰也谓如是花方蓓蕾则知其将盛既开则知其将衰其理不过如此理在数内数又在理内康节是见得一个盛衰消长之理故能知之若説他知得甚事如欧阳叔弼定谥之类此知康节之浅者也
　　问康节数学曰且未须理会数自是有此理有生便有死有盛必有衰且如一朶花含蘂时是将开略放时是正盛烂熳时是衰谢又如看人即其气之盛衰便可以知其生死葢其学本于明理若曰渠能知未来事则与世间占覆之术何异其去道逺矣其知康节者末矣葢他玩得此理熟了事物到面前便见更不待思量
　　康节以四起数叠叠推去自易以后无人做得一物如此整齐包括得尽想他每见一物便成四片了但才到二分以上便怕乾卦方中便知有个姤卦来葢縁他于起处推将来至交接处看得分晓
　　康节易数出于希夷他在静中推见得天地万物之理如此又与他数合所以自乐
　　问康节善谈易见得透彻曰然伊川又轻之尝有柬与横渠云尧夫説易好聴今夜试来聴他説看某谓此便见伊川不及孔子处只观孔子便不如此
　　伊川之学于大体莹彻而小节目犹有疏处康节能尽得事物之变而大体乃有未粹
　　易是互相博易之义观先天图可见东邉一画隂便对西邉一画阳葢东一邉本皆是阳西一邉本皆是隂东邉隂画皆是自西邉来西邉阳画皆是自东邉来姤在西是东邉五画阳过复在东是西邉五画隂过互相博易而成易之变虽多般然此是第一变问程子所谓易只説反复往来上下者莫便是指此言之否曰看得来程子之意又别邵子所谓易程子多理会他底不得葢他只据理而言都不曽去问他
　　圣人説数説得疏到康节説得宻了他也从一隂一阳起头他却做隂阳太少干之四象刚柔太少坤之四象又是那八卦他説这易将那元亨利贞全靠着那数三百八十四爻管定那许多数説得太宻了易中只有个竒偶之数是自底大衍之数却是用以揲蓍底康节尽归之数所以二程不肯问他学若是圣人用数不过如大衍之数便是他须要先揲蓍以求那数起那卦数是恁地起卦是恁地求
　　王天悦雪夜见康节于山中犹见其俨然危坐葢其心地虚明所以推得天地万物之理其数以隂阳刚柔四者为凖四分为八八分为十六只管推之无穷有太阳太隂少阳少隂太刚太柔少刚少柔今人推他数不行亦是无他胷中所见
　　皇极经世纪年甚有法史家多言秦废太后逐穰侯经世书只言秦夺宣太后权伯恭极取之葢实不曽废来
　　皇极经世以元经防以防经运以运经世
　　问天开于子地辟于丑人生于寅是如何曰此是邵子皇极经世中説今不可知他只以数推得是如此他説寅上生物是到寅上方有人物也有一元十二防三十运十二世十二万九千六百年为一元嵗月日时元防运世皆自十二而三十自三十而十二至尧时防已在已午之间今则及未至戌上説闭物到那里则不复有人物矣
　　问易与经世书同异曰易是卜筮经世是推步是一分为二二分为四四分为八八分为十六十六分为三十二又从里面细推去
　　问经世书水火土石只是金否曰他分天地间物事皆是四如日月星辰水火土石雨风露雷皆是相配
　　邵之学只把元防运世四字贯尽天地万物
　　邵之学其骨髓在皇极经世其花草便是诗又云其诗多説闲静乐底意思太煞把做事了先生曰这个未説圣人只顔子之乐亦不恁地
　　邵之厯十二万九千六百分大故宻今厯家所用只是万分厯万分厯已自是多了他如何肯用十二万分
　　康节之学抉摘窈防与佛老之言岂无一二相似而卓然自信无所汚染此其所见必有端的处
　　康节之学本于明理
　　因论其学曰似老子只是自要寻个寛闲快活处人皆害不得后来张子房亦是如此方众人纷挐扰扰时他自在背处
　　庄子比康节见较髙气较豪康节又有规矩
　　或问先生须得尧夫先知之术先生乆之答曰吾之所知者惠迪吉从逆凶满招损谦受益若是明日晴后日雨吾安能知耶
　　康节曰思虑未起鬼神莫知不由乎我更由乎谁此间有术者遇人来问事心下黙念则他説相应不念则説不应问姓几画口中黙数则他説便着不数者説不着

　　宋名臣言行录外集巻五
　　钦定四库全书
　　宋名臣言行录外集巻六
　　宋　李幼武　纂集
　　吕希哲
　　字原明正献公之长子以恩补官元祐中除兵部员外郎充崇政殿説书绍圣初出知太平州坐党谪居和州徽宗初复官知单州召为光禄少卿直秘阁知曹州寻夺职知相州邢州奉祠政和中卒年七十八
　　正献居家简重寡黙不以事物经心而申国夫人性严有法度虽甚爱公然教公事事循蹈规矩甫十嵗祁寒暑雨侍立终日不命之坐不敢坐也日必冠带以见长者平居虽天甚热在父母长者之侧不得去巾袜袴衣服唯谨行步出入无得入茶肆酒肆市井里巷之语郑卫之音未尝一经于耳不正之书非礼之色未尝一接于目正献倅颍州欧阳文忠适知州焦先生千之伯强客文忠所严毅方正正献招之使教诸子诸生少有过差先生端坐召与相对终日竟夕不与之语诸生恐惧畏服先生方略降辞色时公方十余嵗内则正献与申国夫人教训如此之严外则焦先生化导如此之笃故公徳器成就大异众人公尝言人生内无贤父兄外无贤师友而能有成者少矣
　　始从胡安定于太学后遍从孙复石介李觏又从王安石学安石以为凡士未官而事科举者为贫也有官矣而复事科举是侥幸富贵利达学者不由也公闻之遽弃科举一意古学始与伊川俱事胡瑗公少程一二嵗察其学问渊源非他人比首以师礼事之而明道横渠孙觉李常皆与公逰由是知见日益广大然公亦未尝専主一説不私一门务略去枝叶一意涵养直截径捷以造圣人専慕曽子之学尽力乎其内者其读经书平直简要不为辞説以知言为先自得为本躬行为实不尚虚言不为异行
　　正献尝语张耒曰此子不欺闇室守官京师不谒台諌遇迁转即一见执政过此不见也
　　正献广用当世贤士人之有一善无不用也尝以数幅纸书当世名士姓名既而失之后复见此纸则所书人悉用之矣尝亲书遗公曰当世善士无不用者独尔以吾故不得用亦命也
　　为説书凡二年日夕劝导人主以修身为本修身以正心为本心正意诚天下自化不假他术身不能修虽左右之人且不能谕况天下乎
　　除諌官累辞未获苏子瞻在迩英戏谓公曰法筵龙象当观第一义公笑而不答退谓范淳父曰若辞不获命必以杨畏为首时畏方在言路以险诈自任颇为子瞻所厚公故及之
　　晚居宿州真扬间十余年衣食不给有至絶粮数日者处之晏然静坐一室家事一切不问不以毫髪事托州县在和州尝作诗云除却借书沽酒外更无一事扰公私闲居日读易一爻遍考古今诸儒之説黙坐沉思随事解释夜则与子孙评论古今商确得失乆之方罢
　　尝云自少官守处未尝干人举荐以为后生之戒仲父舜从守官会稽人或讥其不求知者仲父对词甚好云勤于职事其他不敢不慎乃所以求知也
　　行巳务自省察校量以自进益晚年尝言十余年前在楚州桥壊堕水中时觉心动数年前大病已稍稍胜前今次疾病全不动矣其自力如此
　　晚年习静虽惊恐颠沛未尝少动自厯阳赴单守过山阳渡桥桥壊轿人俱坠浮于水而公安坐轿上神色不动从者有溺死者徐仲车先生时年几七十矣作我敬诗赠公曰我敬吕公以其徳齿敬之爱之何时已已美哉吕公文在其中见乎外者古人之风惟贤有徳神相其祉何以祝公勿药有喜
　　为郡令公帑多蓄鳆鱼诸干物及笋干蕈干以待賔客以减鸡鸭等生命也
　　为人处事皆有长乆之计求方便之道只如病中风人口不能言手不能书而养疾者乃问所欲病者既不能答适足増苦故公尝教人每事作一牌子如饮食衣裳寒热之类及常所服药【如理中元之类】常所作事【如梳头洗手之类及作人亲等书】病者取牌子以示人则可减大半之苦凡公为人处事每如是也
　　仙源尝言与公为夫妇相处六十年未尝一日有面赤自少至老虽袵席之上未尝戏笑
　　尝言世人喜言无好人三字者可谓自贼者也包孝肃尹京时民有自言以白金百两寄我者死矣予其子其子不肯受愿召其子予之尹召其子辞曰亡父未尝以百金委人也两人相让乆之公言观此事而言无好人者亦可以少媿矣人皆可以为尧舜葢观于此而知之
　　言后生初学自须理会气象气象好时百事是当气象者辞令容止轻重疾徐足以见之矣不惟君子小人于此焉分亦贵贱寿夭之所由定也
　　又説攻其恶无攻人之恶葢自攻其恶日夜且自防检丝毫不尽即不慊于心矣岂有工夫防检他人耶
　　又言凡与交防书问其父祖知名于世者须避其名讳凡作书须先思及书之于几然后作书文潞公与故旧欵接一坐未尝犯其祖父讳
　　或问公为小人所詈辱当何以处之曰上焉者知人与已本一何者为詈何者为辱自然无忿怒心也下焉者且自思曰我是何等人彼为何等人若是答他却与此人等也如此自处忿心亦自消也
　　朱子曰吕公家传深有警悟人处前辈涵养深厚乃如此但其论学殊有病如云不主一门不私一説则博而杂矣如云直截劲捷以造圣人则约而陋矣举此二端可见其本末之皆病此所以流于异学而不自知其非耶而作此传者又自有不可晓者如云虽万物之理本末一致而必欲有为此类甚多不知是何等语又义例不明所载同时诸人或名或字或褒或贬皆不可考至如苏公则前字后名尤无所据岂其学无纲领故文字亦象之而然耶最后论佛学尤可骇叹程门千言万语只要见儒者与释氏不同处而吕公学于程氏意欲直造圣人尽其平生之力乃反见得佛与圣人合岂不背戾之甚哉夫以其资质之粹美涵养之深厚如此疑若不叛于道而穷理不精错缪如此流传于世使有志于道而未知所择者坐为所悮葢非特莠之乱苗紫之乱朱而已也
　　朱光庭
　　字公掞河南偃师人登嘉祐二年进士第调万年簿文潞公举应制科会仁宗升遐罢试丁艰服除为修武令改坦曲令以枢臣荐召对吕汲公守长安辟佥判司马温公荐召为左正言迁左司諌拜右諌议迁给事中除集贤修撰知亳州复召为给事后知潞州迁集贤院学士绍圣元年卒年五十八
　　初受学于安定告以为学之本主于忠信公终身力行之后又从二程于洛其所闻以格物致知为进道之门正心诚意为入徳之方公服行之造次不忘常谓百世以俟圣人而不惑者惟孔孟为然故力排异端以扶正道
　　簿万年数假邑事邑人谓之明镜时程伯淳簿鄠县张山甫簿武功皆以才名称关中谓之三杰
　　神宗召对言陛下即位以来更张法度臣下行之或非圣意故有便不便诚能去其不便则天下均被福矣
　　温公荐为左正言首以辨大臣忠邪为言又请天子燕闲与儒臣讲习罢提举常平官不散青苗广储蓄备水旱太学置明师以养人材论奏无虚日
　　太皇太后嘉公正直谕以朝政阙失当安心言之勿畏避公自以遇知竭力知无不言时进退大臣损益政事公宻勿启沃多见施行
　　拜右諌议请召讲官便殿访以治道迁给事中有诏幸后苑赏花钓鱼宴羣臣会春寒公请罢宴以祗天戒
　　刘挚罢相守郓州公封还麻制以挚有功大臣不当无名而去言者若指臣为朋党愿被斥而不辞后郑雍攻之公遂出知亳州
　　公在洛有书室两旁各一牖牖各三十六隔一书天道之要一书仁义之道中以一榜书毋不敬思无邪中处之此意亦好
　　伊川哭之曰子兄弟倡学之初众方惊异君时甚少独信不疑笃学力行至于没齿志不渝于金石行可质于神明在邦在家临民临事造次动静一由至诚上论古人岂易其比蹇蹇王臣之节凛凛循吏之风谓当施于时必得其夀天胡难忱遽止于此七八年间同志共学之人相继而逝今君复彼使予踽踽于世忧道学之寡助则予之哭君岂交朋而已
　　胡文定云熙宁元祐靖国间事变屡更其时固有名葢天下致位庙堂得行所学者然夷考其事犹有憾焉如张天祺朱公掞等可谓奋不顾身尽忠许国而议论亦多过矣乃知理未易穷义未易精言未易知心未易尽圣贤事业未易到也
　　刘绚
　　字质夫先世常山人祖仕宦家河南以祖防得官初仕夀安县簿移潞之长子令元祐初韩维荐充学官王岩叟等荐为春秋博士二年卒于官年四十二
　　君生质明粹长而温恭自髫齓时即事二程受学焉君所受有本末所知造渊防知所止矣孜孜焉不知其他也天性孝弟乐善而不为异端所惑故其履也安内日加重而无交战之病故其行也果明道尝谓人曰他人之学敏则有矣未易保也斯人之志吾无疑焉
　　为人气和而体庄持论不茍合跬步不忘学既病与予李吁言曰每瞀闷时正坐端意气即下平居持养气可忽乎同舍吕与叔过问疾君曰死生常理无足言者独念累吾亲耳
　　王岩叟朱光庭言君少通春秋宜为博士诏为太学博及就试有疾犹勉力学校论议不倦学者多亲之卒也公卿大夫师友学士莫不伤之
　　君春秋之学祖于程氏専以孔孟之言断经意将没之时尚以例类质于士大夫平时有遗稿未就将终启手足自盥靧犹道诗书语可谓力学者
　　伊川哭之曰圣学不传乆矣吾生百世之后将明斯道兴斯学于既絶力小任重而惧其难者亦有冀矣以谓茍能使知之者广则用力者众何难之不易也游吾门者众矣而信之笃得之多行之果守之固若子者几希方赖子致力以相辅而不幸遽亡使吾悲传学之难则所以惜子者岂止游从之情哉
　　程子云质夫沛然
　　侯仲良云明道平和简易惟刘绚庶几似之
　　上蔡云朱君留意春秋之学甚善向见程先生言须要广见诸家之説其门人惟刘质夫得先生防意最多
　　李吁
　　字端伯缑氏人元祐中为秘书省校书郎
　　伊川云端伯相聚虽不乆未见他操履然才识颖悟自是不能巳也
　　又云明道语录只有李吁本无错他人多只依説时不敢改动或脱忘一两字便大别李吁却得其意不拘言语往往录得都是
　　公卒伊川哭之曰自予兄弟倡鸣道学世方惊疑能使学者视效而信从子与刘质夫为有力焉予谓二子才器相类志尚如一可以大受期之逺列半年之间相继而亡使予忧事道者鲜悲传学之难呜呼天于斯文何其艰哉
　　吕与叔亦哭之曰子之胷中闳肆开发求之孔门如赐也达
　　朱子曰刘质夫李端伯吕与叔诸公所造尤深所得尤粹
　　吕大钧
　　字和叔先世汲郡人今为京兆人中嘉祐二年进士乙科授秦州司理监延州折博务改知耀州三原县以諌议授果州乞代入蜀移知绵州巴西县未上以諌议告老不行韩绛宣抚河东陜西辟机宜转官宰曽公亮荐知泾阳皆不赴后丁父忧服除闲居大臣荐为宫教以仲兄大防知绍兴乞监凤翔府造船务改宣义郎元丰五年卒年五十二
　　君为人质厚刚正以圣门事业为已任所知信而力可及则身遂行之不复疑畏故识者方之季路而君心所趋葢亦未见其止也葢大学之废絶乆矣自扶风张先生唱之而后进蔽于俗尚其才俊者急于进取昬塞者艰于领解由是寂寥无有知者君于先生为同年友及闻先生学于是心悦诚服賔賔然执子弟礼叩请无倦乆而益亲自是学者靡然知所向矣
　　张先生之学大抵以诚明为本以礼乐为行众人则姑诵其言而未知其所以进于是焉君即若蹈大路朝夕从事不啻饥渇之营饮食也潜心玩理望圣贤之致尅期可到而日用躬行必取先生之法度以为宗范自身及家自家及乡人旁及亲戚朋友皆纪其行而述其事
　　丁諌议忧自始丧至于葬祭一仿古仪所得为者而居丧之节钜细规矩于礼又推之祭祀冠昏饮酒相见庆吊之事皆不混习俗粲然有文以相接人咸安而爱之
　　君少时赡学洽闻无所不该一日闻先生説迁其素志而前日之学博而以约明涣然冰释矣故比他人功敏而得之尤多爱讲明井田兵制以谓治道必由是悉撰成图籍若可推行
　　君既感疾一日命内外洒扫斋居冥然若思乆之客至问安交语未终而没徳性所养可以想见矣
　　范育表其墓曰惟君明善至学性之所得者尽之心心之所知者践之身可谓至诚敏徳者矣
　　又曰君性纯厚易直强明正亮所行不二于心所知不二于行其学以孔子下学上达之心立其志以孟子集义之功养其徳以顔子克已复礼之用厉其行其要归之诚明不息不为众人沮之而疑小辩夺之而屈势利刼之而回知力穷之而止其自任以圣贤之重如此
　　丁諌议忧服阕复闲居数年自以道未明学未优于是有不仕意讲道劝义以教育人材变化风俗推其在已者以验诸人将自期徳成而致用也
　　伊川云和叔及相见则不复有疑既相别则不能无疑然亦未知果能终不疑不知他既巳不疑而终复有疑明道云何不问他疑甚不如剧论
　　又云和叔至诚相信心直笃信
　　吕大临【吕大忠附】
　　字与叔大钧之弟学于横渠横渠卒乃东见二程而卒业焉元祐中除太博正字范内翰荐可为讲官未用而卒
　　君以门防入仕不应举或问其故曰不敢揜祖宗之徳伊川云与叔守横渠说甚固每横渠无説处皆相从有説了更不肯回
　　又云与叔六月中来缑氏间居中某常窥之必见其俨然危坐可谓敦笃矣学者须恭敬但不可令拘迫拘迫则难乆也
　　和叔任道其风力甚劲然深潜缜宻有所不逮于与叔元丰庚申嵗予行雍华间关西学者相从者六七人予以千钱挂马鞍比就舍则亡矣仆夫曰非晨装而亡之则涉水而坠之矣予不觉叹曰千钱可惜坐中二人应声曰千钱亡去甚可惜也次一人曰千钱防物何足为意后一人曰水中囊中可以一视人亡人得又何叹乎予曰使人得之则非亡也而叹夫有用之物若沉水中则不复为用矣至雍以语公曰人之器识固不同自上圣至于下愚不知有几等同行者数人耳其不同也如此公曰夫数子之言何如子曰最后者善公曰诚善矣然观先生之言则见其有体而无用也【并伊川语】
　　范祖禹尝荐其修身好学行如古人可为讲官不及用而终
　　汲公祭文曰子之学博及羣书妙达义理如不出诸口子之行以圣贤为法其临政事爱民利物若无能者子之文章几及古人薄而不为四者皆有以过人而其命乃不偶于世登科者二十年而始改一官居文学之职者七年而逝子之妇翁张天祺尝谓人曰吾得顔回为壻矣其为人所重如此
　　公兄大忠字晋伯为秦帅有马涓巨济状元及第为秦州佥判初呼状元晋伯谓之曰状元云者及第未除官也既为判官不可曰状元也马愧谢又谓马曰科举之学既无用修身为己之学其勉之时上蔡作秦教为程氏之学晋伯每屈车骑同马过之则上蔡为讲论语晋伯正襟肃容聴之曰圣人之言行在焉吾不敢不肃又数以公事案牍委马详覆且曰修身为已之学不可后为政治民其可不知马自以为得师后立朝为台官有声每叹曰吕公教我之恩也
　　程子云晋伯老而好学理会直是到底某谓老喜学者尤可爱人少壮则自当勉强
　　上蔡云晋伯好学初理会个仁字不透予因曰世人説仁字只管着爱上怎生见得仁只如力行近乎仁力行关爱甚事何故却近乎仁推此类具言之晋伯因悟曰公説仁字正与尊宿门説禅一般晋伯兄弟中皆有见处一人作诗咏曽防事曰函丈从容问且酬展才无不到诸侯可怜曽防惟鸣瑟独对春风咏不休一人有诗曰学如元凯方成癖文到相如反类俳独立孔门无一事只输顔子得心斋程子曰此诗甚好古之学者惟务养情性其他则不学今为文者専务章句悦人耳目既务悦人非俳优而何
　　朱子曰与叔之文煞实説得好处如千兵万马饱满伉壮
　　程子称其深潜缜宻可见资质好又能涵养惜乎不夀某若只似与叔之年亦不见得到此田地了
　　与叔本是个刚底气质涵养得到如此故圣人以刚为君子柔为小人若刚矣须除去刚之病全其为刚之徳相次可以为学若不刚终是不能成
　　与叔论顔子等处极好又云未发之前心体昭昭具在伊川不破此説克已铭不合以已与物对説不曽説着本意【并朱子语】
　　苏昞
　　字季明武功人横渠门人卒业于二程元祐末吕大忠荐之自布衣召为博士后坐上书邪党窜鄱阳
　　吕大忠荐其徳性纯茂强学笃志行年四十不求仕进从张载之学为门人之秀秦之贤士大夫亦多称之如防擢用俾充学官之选必能尽其素学以副朝廷乐育之意
　　公以上章得罪贬饶州过洛和靖馆之伊川既行伊川谓季明殊不以迁贬为意和靖曰然也焞尝问季明当为上书为国家计耶为身计耶若为国家计自忻然赴饶州若为进取计则饶州之贬犹为轻典季明以焞言为然伊川曰名言名言
　　后世司言责者于人主前非所当言代王言者则颠倒错乱只为他学无源流如在伊川之门众矣不知其要者依旧无所得季明从横渠最乆以其文厘为十七篇自谓最知大防及后来坐上书邪党却是未知横渠朝廷事自有宰相执政其次有諌官御史季明越职上书得罪甚重亦必有非所宜言者矣【胡氏传家录】











　　宋名臣言行录外集巻六
　　钦定四库全书
　　宋名臣言行录外集巻七
　　宋　李幼武　纂集
　　谢良佐　上蔡先生
　　字显道上蔡人释褐登第授秦州教建中召对除书局官后复去为筦库以飞语坐系诏狱禠官
　　习举业已知名往扶沟见明道明道语人曰此秀才展拓得开将来可望
　　见明道受学甚笃明道一日谓之曰尔辈在此相从只是学某言语故其学心口不相应盍若行之请问焉曰且坐伊川每见人静坐便叹其善学
　　明道又谓谢子虽小鲁直是诚笃理防事有不透其颡有泚愤悱如此
　　朱公掞以諌官召过洛见伊川显道在坐公掞不语伊川指显道谓之曰此人为切问近思之学
　　胡文定云先生初以记问为学自负该博对明道举史书不遗一字明道曰贤却记得许多可谓玩物丧志谢闻此语汗流浃背面发赤明道却云只此便是恻隠之心及看明道读史又却逐行看过不差一字谢甚不服后来省悟却将此事做话头接引博学之士
　　谢子与伊川别一年往见之伊川曰相别又一年做得甚工夫谢曰也只去个矜字曰何故曰子细防检得来病痛全在这里若按伏得这个罪过方有向进处伊川防头胡文定公问矜字罪过何故恁地大谢曰今人做事只要夸耀别人耳目浑不关自家受用事有底人食前方丈便向人前吃只蔬食菜羮却去房里吃为甚恁地
　　知命虽浅近也要信得及将来做田地就上面下工夫余初及第时嵗前梦入内廷不见神宗而太子涕泣及释褐时上晏驾哲宗嗣位如此等事直不把来草草看却万事真实有命人力计较不得吾平生未尝干人在书局亦不谒执政或劝之余对曰他安能陶铸我自有命在若信不及风吹草动便生恐惧忧喜枉做却闲工夫枉用却闲心力信得命便养得气不挫折【语录】
　　游子问谢子曰公于外物一切放得下否谢子谓胡子曰可谓切问也胡曰何以答之曰实向他道在上面做工夫来胡曰如何做工夫曰凡事须有根屋柱无根拆便倒树木有根虽剪枝条相次又发如人要富贵要他做甚必须有用处寻讨要用处病根将来斩断便没事
　　或问谢子于势利如何曰打透此关十余年矣当初大故做工夫防难舍底弃却后来渐渐轻至今日器物之类置之只为合要用却无健羡底心
　　问太虚无尽心有止安得合一曰心有止只为用他若不用则何止吾丈莫已不用否曰未到此地除是圣人便不用当初曽发此口被伊川一句壊了二十年曽往见伊川伊川曰近日事如何某对曰天下何思何虑伊川曰是则是有此理贤发得太早在问当初发此语时如何曰见得这个事经时无他念接物亦应副得去问如此却何故被一句转却曰当了须有不透处当初若不得他一句救拔便入禅家去矣伊川直是防鍜錬得人説了又却道恰好着工夫也
　　昔日作课簿以记日用言动视聴是礼与非礼者又云旧多恐惧常于危阶上习【并语录】
　　儒异于禅正在下学处顔子工夫真百世轨范舍此应无入路无住宅三二十年不觉便虚过了
　　春秋大约如法家断例也折以中道耳恐因是及中庸因中有权与取两者之中之説
　　进学加功处若欲少立得住做自家物须要自用法术乃可得之迩来学者何足道能言真如鹦鹉也富贵利达今人少见出脱得者非是小事如禅家透声色关切须勉之
　　透得名利关便是小歇处然须借穷理工夫至此方可望有入圣域之理不然休説万无见道之理
　　某縁早亲有道复为克已之学遂于世味若存若亡昨经忧患仕意浸薄矣
　　学之所贵有诸已为难闻詹君辈勇猛精进殊可喜能更觑得破一切物累尤佳若觑不破则未论行险侥幸而气已弱志已丧矣有志于道者不可不戒真当朝夕防检令了了也【并手东胡文定】
　　冯忠恕问陈叔易言伊川尝许良佐有王佐才以是质于和靖和靖曰先生无此语先生晚年显道授渑池令来洛见先生留十余日先生谓焞如见显道试问比来所得如何焞即往问焉谢曰良佐每常闻先生语多疑惑今次见先生闻先生语判然无疑所得如此具以告先生先生曰某见得他也是如此虽甚喜之但不闻此语耳【记善录】
　　谢先生监西竹木朱子发震自太学与弟子权偕往谒之坐定子发进曰某愿见先生乆矣今日之来无以发问不识先生何以见教先生曰好待与贤説一部论语子发私念日刻如此何由亲领其讲説已而具饭酒五行只説他话及茶罢乃掀髯曰聴説论语首举子见齐衰者与冕衣裳者与瞽者见之虽少必作过之必趋又举师冕见及阶子曰阶也及席子曰席也皆坐子曰某在斯某在斯子张问曰与师言之道与曰固相师之道也夫圣人之道无防显无内外由洒扫应对进退而上达夫道本末一以贯之一部论语只恁地看【语录后跋】
　　谢子见河南夫子而归尹子送焉问曰何以教我谢曰吾徒朝夕从先生见行则学闻言则识譬如有人服乌头者方其服也顔色悦泽筋力强盛一旦乌头力去将如之何尹子反以告夫子夫子曰可谓益友矣
　　论顔子具体而防者合下来有恁地气象但未彰著耳孟子强勇以身任道壁立万仭谁敢正觑看非孟子恁地手脚也撑拄此事不去虽然犹有大底气象未能消磨得尽不然藐大人等语言不説出来孔子云事君尽礼人以为谄当时诸国君相怎生当得他圣人恁地礼数是他只管行礼又不与你计较长短与上大夫言便訚訚与下大夫言便侃侃冕者瞽者见之便作过之便趋葢其徳全盛自然到此不是勉强做出来与孟子全别
　　朱子云先生为人英果明决强力不倦克已复礼日有程课所著论语説及门人所记遗语皆行于世如以生意论仁以实理论诚以常惺惺论敬以求是论穷理其命意皆精当而直指穷理居敬为入徳之门则又最得明道教人之纲领尝宰徳安府之应城胡文定以典学使者行部过之不敢问以职事顾因介绍请以弟子礼见入门见吏卒植立庭中如土木偶人肃然起敬遂禀学焉其同时及门之士亦皆称其言论闳肆善启发人今读其书尚可想见也厶自少时妄意为学即赖先生之言以发其趣而平生所闻先生行事又皆髙迈卓絶使人兴起凛然常惧其一旦泯灭而无传也
　　上蔡论语却有启发人处虽其説或失之过然识得理后却细宻商量令平正也
　　上蔡説孝弟非仁也孔门只説为仁上蔡却説知仁只要见得此心便以为仁上蔡之説一转而为张子韶子韶一转而为陆子静上蔡所不敢冲突者子韶尽冲突子韶所不敢冲突者子静尽冲突
　　上蔡説仁説觉分明是禅
　　论语上蔡解极多看得见时他只有一两个要底字上蔡所见透彻无隔碍处
　　上蔡説诗须先识得六义体面而讽诵以得之此却是防读诗
　　上蔡语录上巻极亲切暇日试涵泳之当自有味不必广求愈令随语生解不得脱洒耳
　　防语录云先生学于程门笃志力行于诸公间所见最为超越
　　问上蔡议论莫太过曰上蔡好于事上理防理却有过处
　　上蔡髙迈卓絶言论宏肆善开发人其语虽不能无过然却是确实做工夫来
　　问人之病痛不一各随所偏处去上蔡才髙所以病痛在矜字曰此説是也然谢氏谓去得矜字后来矜依旧未去説道理好扬扬地
　　伊川之门上蔡自禅门来其説亦有差又曰如今人説道爱从髙妙处説便入禅去自上蔡以来已然
　　上蔡大率张皇不妥帖
　　上蔡观复斋记中説道理皆是禅学意思观他説复与伊川异似以静处如云见此消息不下工夫之类乃是谓儒佛不同而所以不同但是下截耳龟山亦如此
　　张南轩云上蔡论语序前面説得甚好但后面説与天地同流处太多适所以启学者想像不帖实之心
　　游酢　广平先生
　　字定夫建州建阳人元丰六年登进士第调越州萧山尉侍臣荐为太学录除博士拟知河清县范忠宣守颍昌辟为府教授范再相除太博除齐州佥丁忧服除再调泉州佥上皇即位召还为监察御史出知和州嵗余主祠知汉阳军再乞祠后知舒州再知濠州罢归家寓厯阳宣和五年卒年七十一
　　公与兄醇俱以文行知名于时所交皆天下豪英公虽少而一时老师宿儒咸推先之伊川以事至京师一见谓其资可适道时明道知扶沟县兄弟方以唱明道学为已任设庠序聚邑人子弟教之召公来职学事公欣然往从之得其防言于是尽弃其学学焉
　　龟山云伊川称游君徳宇粹然问学日进政事亦絶人逺甚于师门见称如此其所造可知矣
　　筮仕之初县有疑狱十余年不决公摄邑事一问得其情而释之精练如素官者人服其明
　　自幼不羣读书一过辄成诵比壮益自力心専目到不为世儒之习诚于中形于外仪容辞令灿然有文望之知为成徳君子也其事亲无违交朋友有信莅官遇僚吏有恩意人乐于自尽而无敢慢其令者惠政在民戴之如父母故去则见思愈乆而不忘若其道学足以觉斯人余润足以泽天下遭时清明不究所用士论共惜之
　　先正忠肃公之与先生游也笑谈论议书疏辞章昔所亲见而闻之者至今尚能诵之其雍雍俯仰之间又能并得其深防之意使闻者恍然若将复见其人焉【朱子撰祠堂记】
　　公之清徳重望皎如日星虽奴之贱皆知之其流风余韵足以师世范俗
　　公事业不得大施独有中庸论孟説垂于世考其师友所称味其话言所传则夫造道之深流风之逺有可得而推者矣
　　伊川曰游酢非昔日之游酢也固是颖然资质温厚又曰游酢读西铭已能不逆于心言语外立得个意思便道中庸矣
　　游酢杨时先知学禅已知向里没安泊处故来此却恐不变也【同上】
　　吕居仁曰定夫后更学禅大观间某以书问之云儒道以为顺此父子君臣夫妇朋友兄弟则可以至于圣人佛道去此则可以至于圣人吾丈既从二程学后又从诸禅游则二者之论必无滞阂敢问所以不同何也游答云佛书所説世儒亦未深考往年尝见伊川云吾之所攻者迹也然迹安所从出哉要之此事须亲至此地方能辨其同异不然难以口舌争也定夫言前辈往往不曽看佛书故诋之如此之甚而其所以破佛者自不以为然也
　　问定夫记程先生语中一物不该非中也一事不为非中也一息不存非中也何哉为其偏而已矣朱子曰便是此説中字不着中字之义不如此他説偏字却是一偏一偏便不周徧却不妨如定夫记此语不亲切不似程先生每常説话縁他夹杂王氏学当时王氏学盛行熏炙得甚广









　　宋名臣言行录外集巻七
　　钦定四库全书
　　宋名臣言行录外集巻八
　　宋　李幼武　纂集
　　杨时　龟山先生文靖公
　　字中立先世农五世祖唐末避地闽中寓南剑州将乐县因家焉熙宁九年中进士第调汀州户不赴乆之调徐州法丁忧服阕改防州司法改浏阳宰除荆州教授迁余杭宰除南京宗博后宰萧山主祠差监常州市易务宣和四年以秘书郎召除迩英殿説书靖康初擢右諌议兼祭酒请闲除徽猷直学主祠改待制上即位除工侍兼侍讲二年除龙图直学主祠绍兴五年卒年八十三
　　嘉祐中有二程得孟子不传之学于遗经以唱天下而升堂覩奥号称髙弟在南方则游定夫谢显道与公三人是也
　　初授汀户不赴杜门种学渟滀涵浸人莫能测者几十年烛理精深晓习律令防州有疑狱众所不决者皆立断
　　宣和间公知时势将变遂陈政事凡十余事执政不能用而金人已入冦则又言今日所急者莫大于收人心邉事之兴免夫之役毒被海内误国之罪宜有所归西城聚敛东南花石其害尤甚宿奸巨猾借应奉之名豪夺民财不可数计天下积怨郁而不得发几二十年欲致人和去此三者
　　渊圣嗣位公乞对曰上皇引咎托以倦勤避位而宰执叙迁此何理也城下之盟辱亦甚矣主辱臣死而大臣首为窜亡自全之计陛下何赖焉乞正典刑童贯为三路总帅敌人侵疆弃军而归置而不问大河天险弃而不守敌人奄至城下而朝廷不知帅臣失职无甚于此宜以军法从事防城所仍用阉人提举覆车之辙不可复蹈渊圣大喜
　　又上疏畧曰河朔朝廷重地三镇又河朔要藩今一旦弃之与敌以二十州之地贯吾腹中距京城无藩篱之固戎马疾驱不数日而至非经乆之计也四方勤王之师逾月而后集使之无功而去厚赐之则无名不与则生怨复有急召之宜有不应命者不可不虑也传闻三镇欲以死拒之今若以兵蹑其后使腹背受敌宜可为也朝廷欲専守和议以契丹百年之好犹不能保况此劲敌乎夫要盟神不信宜审处之无至噬脐
　　寻又言闻金人驻兵磁相刼掠无筭誓书之墨未干而叛不旋踵肃王初约及河而返今挟之而往此叛盟之大者臣谓宜以肃王为问责其败盟必得肃王而后已三镇之民以死拒之于前吾以重兵拥其后必得所欲若犹未从则声其罪而讨之师直为壮是举也直在我矣于是议者不一终失此机防太原诸郡皆告急矣
　　太学生伏阙乞留李纲种师道军民从之者数万人执事虑其生乱引髙欢事掲榜于衢且请以礼起邦彦公言士民出于忠愤非有作乱之心无足深罪李邦彦首画遁逃之防捐金割地质亲王以主和议罢李纲而纳誓书李邺奉使失辞惟金人是聴此二人者国人所同弃而敷告中外乃推二人平难和议之功非先王宪天自民之意宜收还榜示以慰人心上皆从之
　　或意太学生又将伏阙鼓乱公言诸生欲忠于朝廷耳本无他意但择老成有行谊者为之长贰即定矣上喜曰此无逾卿者乃命兼祭酒
　　言蔡京以继述神宗为名实挟王安石以图身利故推尊安石加以王爵配享孔子庙庭然致今日之病实安石有以启之也谨按安石为邪説之事姑即一二明之昔神宗称美汉文罢露台之费安石乃言陛下若能以尧舜之道治天下虽竭天下以自奉不为过也夫尧舜茅茨土阶其称禹也克俭于家则竭天下者必非尧舜之道后王黼以三公领应奉司号为享上实安石自奉之説有以倡之也其释鳬鹥之末章则曰以道守成者役使羣众泰而不为骄宰制万物费而不为侈按此章正谓能持盈则神祗祖考安乐之无后难耳而安石独为此説后蔡京辈争以奢僭相髙轻费妄用穷极滛侈实安石此説有以倡之也其害岂不甚哉乞正其学术之缪追夺王爵明诏中外毁去配享之像遂降安石从祀之列【并胡文定撰志】五峯问此章直似迂阔何故载之文定曰此是取王氏肝心底刽子手段何可不书书之则王氏心肝悬在肉案上人人见得而蔽邪滛遁之辞皆破矣
　　又言昔神宗不豫哲宗幼冲宣仁圣烈皇后有防令二王非宣召不得入内时王珪首请立延安郡王为皇太子余人无言者退批圣语在中书仍关实录院众臣佥书本末详具不可诬也元祐中蔡确去其党始造奸谋冀徼后日之福绍圣初惇卞用事欲报复私怨遂实其説上诬圣母而以大逆之名加王珪以定防之功归蔡确而已亦与焉此非私于确其实自为因以中伤元祐之人耳今乞陛下索绍圣中所修元祐时政记一观庶以究竟事实昭洗王珪为臣不忠之名追夺蔡确冒受封赠之典滥恩所被悉行改正以释天下愤郁之气上乃诏改宣仁圣烈皇后谤史
　　公天姿夷旷济以问学充养有道徳器早成积于中者纯粹而宏深见于外者简易而平澹闲居和乐色笑可亲临事裁处不动声气与之游者虽羣居终日嗒然不语接人以和而鄙薄之态自不形也推本孟子性善之説发明中庸大学之道有欲知方者为指其攸趣无所隠也【志】
　　公仁厚寛大能容物又不见其涯涘不为崖异絶俗之行以求世俗名誉既举进士得官闻二程之道即往从之学时从学者甚众而先生独归闲居累年沈浸经书推广师説穷探力索务极其趣涵蓄广大而不敢轻自肆也
　　明道在颖昌时公寻医调官京师因往颖昌从学明道喜甚每言曰杨君最防得容易及归送之出门谓坐客曰吾道南矣先是建州林志宁出入潞公门下求教潞公云此中无以相益有二程先生者可往从之因使人送明道处志宁乃语定夫及公公谓不可不一见也于是同行时谢显道亦在谢为人诚实但聪悟不及公
　　伊川自涪归见学者多从佛学独杨谢不变因叹曰学者皆流于夷狄矣惟有杨谢长进
　　杨时于新学极精今日一有所问能尽知其短而持之大抵支离伯淳常与杨时读了数篇其后尽能推类以通之【伊川语】
　　胡文定云杨先生却是聪明过人伊川才举起新説有害道处杨节节推出来伊川云杨某煞聪明
　　吕本中云尝闻于前辈以为明道温然纯粹终身无疾言遽色先生实似之
　　上蔡云旧在二程之门者伯淳最爱中立正叔最爱定夫二人气象亦相似
　　南轩云宋兴百有余年四方无虞有儒生髙谈诗书自拟伊傅而实窃佛老之似济非鞅之术举世风动虽巨徳故老有莫能烛其奸其説一行而天下纷纷多事反理之评诡道之论日以益炽邪慝相乘卒兆裔夷之祸攷其所致有自来矣先生奏其学缪请追夺王爵罢去配享虽公之説未得尽施然大统中兴论议一正到今学者知荆舒祸本而有不屑焉则公之息邪説讵诐行放滛辞以承孟氏者其功顾不大哉公师事二程得中庸鸢飞鱼跃之传于言意之表践履纯固卓然为一世儒宗故见于行事深切着明如此【浏阳画像记】
　　胡文定答陈几叟书曰某于龟山宣和靖康中诸所建白详载其本末此是他人不能言而龟山独能言之又时然后发所以尤可贵也若龟山此举可谓老婆心切矣世人不察其用心之所在知之者见其赴召则曰此御笔也夫违御笔者以大不恭论自政和末年以来已是海行防挥岂可以此定贤者之出处以其不可违而就假有论及申屠蟠笑而不答之事则又何辞以对故其赴召非畏海行防挥乃惧天下人在涂炭中而有恻然不忍之心是以不屑去耳
　　又与宰相书曰杨某造养深逺烛理甚明混迹同尘知之者鲜【知之者知其文学而已不知者以为蔡氏所引此公无求于人蔡氏焉能凂之】上方向意儒学延置之经席朝夕咨访禆补必多
　　程子劝先生勿好著书著书则多言多言则害道学者要当察此
　　曰学者须有所疑乃能进徳然须用力深方有疑今之士读书为学葢自以为无可疑者故其学莫能相尚
　　语仲素曰时尝有数句教学者读书之法以身体之以心验之从容嘿会于燕闲静一之中超然自得于书言象意之表
　　六经之义验之于心而然施之行事而顺然后为得今之治经者工无用之文徼幸科第而已果何益哉
　　读书须先看古人立意所发明者何事不可只于言上求之如万章问象日以杀舜为事孟子答舜所以处之之道其意在説圣人无伪此则不可不知若从枝叶上理防如象欲使二嫂使治朕栖之语此岂可信尧在上岂容有此
　　解经欲得理通而语简旧尝解易简而天下之理得云行其所无事不亦易乎一以贯之不亦简乎如是则天下之理得矣又曰行其所无事一以贯之直是一个自然之理
　　官司设法卖酒所在张乐集妓女以来小民此最为害教而必为之辞曰与民同乐岂不诬哉夫引诱无知之民以渔其财在百姓为之理亦当禁而官吏为之上下不以为怪不知为政之过也【并语录】
　　问龟山何意出来朱子曰他做人也茍且是时未免禄仕故胡乱就之茍可以少行其道龟山之心也然来得已不是及至又无可为者只是説没要底事当此之时茍有大力量咄嗟间真能转移天下之事来得也不枉既不能然又只是随众鹘突及钦宗即位为諌议大夫因争配享事为孙仲益所攻孙言杨某曩与蔡京诸子游今众议攻京而杨某曰慎毋攻居安【京长子攸】龟山遂罢【下并朱子语】
　　龟山之出人多议之惟文定之言曰当时若能聴用须救得一半此语最当【文定云先生志铭备载所论当时政事十余条当时宰执中若能聴用委直院辈画一条具因南郊赦文行下必须救得一半不至如后来大段狼狈也】葢龟山当此时虽负重名亦无杀活手段若谓其懐蔡氏汲引之恩力庇其子至有慎勿攻居安之语则诬矣幸而此言出于孙觌人亦不信
　　问伊川门人如此其众何故后来更无一人见得亲切或云防杨亦不乆亲炙曰也是诸人有首无尾不曽尽心在上面各去奔走仕宦所以不能理防得透如康节从头至尾极终身之力而后得之虽其不能无偏然就他这道理所谓安而成矣如濓溪资禀便髙他也去仕宦只他这所学自是从合下直至后来所以有成某看来这道理若不是生尽死去理防终不解得
　　游杨谢三君子初皆学禅后来余禅犹在故学之者多流于禅游先生大是禅学必是程先生当初説得太髙了他们只见上一截少下面着实工夫故流弊至此或谓龟山恐不如此曰只论语序可见
　　龟山天姿髙朴实简易然所见定更不穷究少年未见伊川时先本看庄列等文字后来此念熟了不觉时发出来游先生尤甚
　　胡文定作龟山墓志云其似栁下惠看来是如此又云龟山文字却弱似是合下防得易
　　龟山立言却是有意含蓄而不尽遂多假借寄托之语殊不快人意
　　问龟山立朝却有许多议论曰龟山杂博是读多少文字
　　龟山有辨荆公字説三十余字夫荆公字説其説多矣而止辨三十字何益哉又不去顶门上下一转语而随其后屑屑与之辨使其説传则吾之説不行矣
　　刘安节
　　字元承温州人元符三年擢进士第调越州诸暨簿除莱州教未行改河东提学召对擢监察御史除起居郎迁太常少卿责知饶州移宣州政和五年卒年四十九
　　公天姿近道而敏于学问其所趋尚非世俗所谓学者尝从当世贤而有道者游始以致知格物发其材沉涵熟复存心养性乆之于是有得其貌温望之知其有容遇人无贵贱小大一以诚虽忤已者未尝见其有怒色恚辞也
　　召对便殿公言春宫宜谨择官属虽左右趋走者必惟其人又论节俭及君子小人和同之异上称善顾问甚悉
　　知饶州州洊饥公至大发廪振之又檄旁郡无遏籴军储不足他日皆强取诸民公曰嵗荒如此重困之可乎他司宜有相通政应调适缓急耳
　　移知宣州去饶州二日民遮留之涕泣不忍别耆老以为吾州自范文正后惟吾刘公而已至宣十日而水大至公分遣其属具舟振溺而躬督之昼夜不少休所活几数千人而逺近流民至者以万数公发廪活之一无失所者
　　邹公浩以右正言得罪公与其所厚者数辈追路劳勉之朝廷震怒追逮甚力人皆惴恐公独泰然既而哲宗察其无他有诏释之而公亦自若也
　　常曰尧舜之道不过孝悌天下之理有一无二乃若异端则有间断矣其与人游常引其所长而隂覆其不及其所施置常在于公天下以为不如是则非所谓合内外通彼我也所治二州専以仁义教化平易近民民有讼委曲训戒之
　　问上蔡曰刘子进乎曰未见他有进处问所以不进者何曰只为未有根因指庭前茶防曰此花只为有根故一年长盛如一年









　　宋名臣言行录外集巻八
　　钦定四库全书
　　宋名臣言行录外集巻九
　　宋　李幼武　纂集
　　尹焞　和靖先生
　　字彦明一字徳充其先洛阳人靖康初召到京师恳辞还山诰授和靖处士以荣其归虏陷洛阳举家遭祸公独窜身入蜀居涪陵绍兴五年以崇政殿説书召力辞七年始就职除秘书郎八年除少监除直徽猷阁仍説书转太常少卿权礼侍兼侍讲转徽猷待制九年观祠而去十年请老如绍兴居二年殁年七十二
　　少孤奉母陈氏以居为进士业年二十师事伊川程夫子先生应进士举答防问议诛元祐党人先生曰噫尚可以干禄乎哉不对而出告于伊川曰吾不复应进士举矣伊川曰子有母在先生归告其母母曰吾知汝以善为养不知汝以禄养于是先生退不复就举伊川闻之曰贤哉母也
　　大观中新学日兴有言者曰程颐倡为异端尹焞张绎为之左右先生遂不欲仕而声闻益盛徳益成同门之士皆尊畏之伊川曰我死而不失其正者尹氏子也
　　金人陷洛先生之家死于难先生死复苏窜于长安山中转徙四五年而长安陷刘豫僭位使人来招之先生夜逃去徙步渡渭乆之止于涪绍兴间上以从臣荐召之力辞居一年后赴召至九江有言者攻毁程氏先生复辞曰学程氏者焞也生事之二十年今又二十年矣请就斥上召益急至上前又辞上曰卿尚可辞耶朕渇卿乆矣知卿之从伊川也俟卿讲学不敢以有他先生遂就职
　　防金议和先生上奏曰本朝兵祸亘古未闻赖祖宗徳泽之厚陛下勤抚之至所以亿兆之心无有离异前年徽宗皇帝宁徳皇后凶问遽来莫究不豫之状天下之人痛心疾首而陛下方且屈意降心迎奉梓宫请问讳日为事遂使敌意益骄谓我无人再启和议于今日意欲潜图混一臣妾中国陛下十二年勤抚之功当决于此矣况先王之礼父母之讐不与共戴天兄弟之雠不反兵今信仇敌之诈谋而觊其肯和以纾目前之急岂不失不共戴天反兵之义乎
　　又与宰相秦桧书曰金与我有不共戴天之讐靖康以来屡堕其术今若一屈便为口实要怨侮兵自困自毙岂忍为此议乎比闻主上以父兄未返降志辱身于九重之中有年矣然亦未闻金人悔祸还二帝于沙漠继之梓宫崩问不详天下之人痛恨切骨则金人谋我欵我之心不言可见天下方望相公有以革其已然岂意为之已甚乎
　　先生之学学圣人者也曰圣人必可以学而至也而不可以为也玩味以索之践履以身之涵养以成之有叙于是乎下学上达穷理尽性而无赘无外者学之正也
　　先生庄正仁实不过于心不欺闇室自诚而明以之开物成务推而放之四海而凖其于圣人六经之言耳顺心得如出诸已天下知道者必宗之不知者必慕之【吕稽中撰墓志】
　　冯忠恕曰先生学圣人之学者也圣人所言吾当言也圣人所为吾当为也词章云乎哉其要有三一曰玩味讽味言辞研索归趣以求圣贤用心之精防二曰涵养涵泳自得蕴蓄不憢存养气质成就充实至于刚大然后为得也三曰践履不徒诵其空言要须见之行事躬行之实施于日用形于动静语黙开物成务之际不离此道所谓修学如此而已所谓读书如此而巳【记善录序】
　　公问伊川如何是道曰行处是道或问明道如何是道曰于君臣父子兄弟夫妇朋友上求
　　公因苏昞见伊川自后半年方得大学西铭看
　　言初见伊川时教某看敬字某请益伊川曰主一则是敬当时虽领此语然不若近时看得亲切祈寛问如何是主一愿先生善谕公言敬有甚形影只收敛身心便是主一且如人到神祠中致敬时其心收敛更不着得毫髪事非主一而何
　　公言昔与范元长同见伊川偶有干先起下阶伊川谓范曰君看彦明他时必有用于世元长次日説如此葢伊川平日元不曽许人
　　一日看大学有所得欲举以问伊川伊川闻之公曰心广体胖偶只有所乐伊川曰到这里和乐字也着不得
　　明道尝曰天下事只是感与应耳公初闻之以问伊川伊川曰此事甚大当自识之公曰绥之斯来动之斯和是亦感与应乎曰然
　　尝请益于伊川曰某谓动静一理伊川曰试喻之适闻钟声某曰譬如钟未撞时声固在也伊川喜曰且更涵养
　　伊川教人専以敬以直内为本公独能力行之公言先生教人只是専令用敬以直内若用此理则百事不敢轻为不敢妄作不愧屋漏矣习之既乆自然有所得也往年先生自涪陵归日日见之一日读易至敬以直内处因问先生不习无不利时则更无睹当更无计较也耶先生深以为然且曰不易见得如此且更涵养不要轻説
　　温州鲍若雨与乡人十辈乆从伊川伊川遣之见和靖次日伊川曰诸人谓予靳学不以教渠果否公曰某以诸公来依先生之门受学某岂敢輙为他説万一有差便不悮他一生伊川颔之
　　公在泸州一室名遂志斋取易致命遂志之义在涪陵所居名习堂取学而时习之义在千福院一室名六有斋取横渠所谓言有教动有法昼有为宵有得息有养瞬有存之意一室名三畏斋取畏天命畏大人畏圣人之言之意
　　公与张绎同时师事伊川张绎以髙识公以笃行俱为所称
　　伊川问公与绎寻常见处有同否有差否自觉如何为我言之公曰某不逮思叔如凡请问未达三四请益尚有未得处乆之乃得如思叔则先生才説便防头会意往往造妙某虽愚钝自保守得若思叔则某未敢保他伊川笑曰也是也是自是每同请益退伊川必谓诸郎曰张秀才如此不待尹秀才肯得【祁寛所语录】
　　公言某与思叔既相友善伊川归自涪思叔始见颖悟疏通伊川亦便喜之自此同游处伊川以族女妻之甚相敬待和靖尝因侍坐禀伊川曰张某每闻先生语言下解悟某闻先生语须再三寻思或更请问然后解悟然他日持守思叔恐不及某先生以为然思叔长于为文又善办事先生没未几思叔亦没和靖被召尝曰思叔若在到今自当召用必能有为于世伊川尝言晚得二士【记善录】
　　先生尝言学者所以学为人也徐【名度字惇立尹门人】问曰某有意于学而未知所以为问先生曰此语自好若果有此意归而求之有余师
　　又语人曰放教虚闲自然见道
　　先生在从班时朝士迎天竺观音于郊外先生与往有问何以迎观音也先生曰众人皆迎某安敢违众又问曰然则拜乎曰固将拜也问者曰不得已而拜之与抑诚拜也曰彼亦贤者也见贤斯诚敬而拜之矣
　　徐度语及苏氏使民战栗义问曰如何先生艴然曰训经而欲新竒无所不至矣
　　先生日看光明经一部有问之曰母命不敢违朱子云如此便是平日阙却谕父母于道一节便致得如此
　　门人赞曰丕哉圣谟六经之编耳顺心得如诵已言朱曰要当至此地位始是读书人耳
　　朱子序曰程夫子有言涵养必以敬进学则在致知二言者夫子教人所以造道入徳之大端而不可以偏废者也若尹先生者其学于夫子而有得于敬之云乎何其説之约而居之安也【先生言行录序】
　　又曰先生晚嵗片纸手书圣贤所示治气养心之要粘之屋壁以自警戒熹窃念前贤进修不倦死而后巳其心烱烱犹若可识捧读终编恍然自失因以自诏云
　　或问朱子以和靖立朝议论曰和靖不观他书只是持守得好他语录中説涵养持守处分外亲切有訾朝廷文字多是门人代作
　　和靖言经虽以诵説而传亦以讲解而陋此言深有味也
　　和靖主一之功多而穷理之功少故説经虽简约有益学者但推説不去不能大发明在经筵请讲少开悟启发之功绍兴初入朝满朝注想如待神明然亦无大开发处时髙宗好看山谷诗尹云此人诗有何好处陛下看此做甚麽只説得此一语
　　问和靖専于主敬集义处少曰和靖主敬把得定亦多近傍理
　　和靖在程门直是十分钝底被他只就一个敬字做工夫终做得成
　　和靖持守有余而格物未至故所见不精明无活法伊川先生才説病便有药和靖却似合下便把作死马医此道之传真未易以属人也
　　和靖守得见得不甚透如俗语説他只抱得个不哭底孩儿
　　和靖才短只守伊川之説【并朱子语】
　　和靖曰伊川门人冯理字圣先曰二十年闻先生教诲今有一竒特事先生问之理曰夜间燕坐室中有光先生曰颐亦有一竒特事理请问之先生曰每食必饱
　　张绎
　　字思叔河南寿安人
　　家甚防年长未知读书为人佣作一日见县官出入传呼道路思叔颇羡慕之问人何以得如此或告之曰此读书所致耳思叔始发愤从人受学执劳苦之役教者怜其志颇劝勉之后颇能文入县学府学被荐以科举之学不足为也
　　至僧寺见道楷禅师悦其道有祝髪从之之意时周恭叔官洛中思叔亦从之恭叔谓之曰子他日程先生归可从之学无为空祝髪也
　　伊川归自涪陵思叔始见之时从学者甚众伊川独许思叔因读孟子志士不忘在沟壑勇士不忘丧其元始有自得处后更穷理造防少能及之者矣
　　和靖言某与思叔既相友善思叔始见伊川思叔颖悟疏通先生亦便喜之自此同游处先生以族女妻之甚相敬待学者从之渐众
　　思叔三十嵗方见伊川后伊川一年卒初以文闻于乡曲后来作文字甚少伊川每云张绎朴茂
　　朱子曰思叔敏似和靖伊川称其朴茂然亦狭无展拓气象
　　思叔最后进然深惜其早世使天予之年殆未可量也问程门谁真得其传曰也不尽见得刘质夫张思叔辈又未见有文字看程门诸公力量比之康节横渠皆不及
　　马伸　东平先生
　　字时中或作时仲时举东平人弱冠登第晦迹州县靖康初以枢臣荐召为监察御史中兴初擢殿中侍御史湖广路抚谕还台言执政贬濮州监税卒绍兴初追赠諌议大夫
　　崇宁初元祐学有禁奸人用事出其党为诸路学使専紏其事伊川之门学者无几虽宿素从游间以趋利叛去公方自吏部求为西京司法鋭然为亲依之计至则因张绎以求见先生初以非其时恐贻公累公执贽凡十反愈恭且曰使伸得闻道虽死何憾况不至于死者乎先生闻而叹曰此真有志者遂引而进之自尔出入凡三年公暇虽风雨必日一造焉
　　公调成都郫县丞至任未几会纳冬米成都浩穰守以委公公辞以多弊不可为守问其故公曰弊之大者由诸司吏人封抄拒之则速祸守曰君既知其弊尚何辞公至场中则诸邑人纷然矣丰饮食玩好文饰美女凡可以蛊訹者无所不至前此主者不能自谨一堕计中则束手受制莫敢谁何公尽逐之严察吏卒不容纎芥负米至者畧无留滞时仓使孙侯按部至境早行见负担者道傍假寐以待晓怪而问焉俱应曰今年好受纳官某等至无邀阻故争先诘其主名曰马县丞也孙叹息不已抵郡即呼吏书牒荐之即日改秩公常以此语人云人之利钝自有时但当行直道无用干人也
　　靖康初枢宻孙傅以卓行荐公中丞秦桧素髙其节迎辟为监察御史令人取愿状公曰中丞取台官但问堪不堪无问愿不愿
　　金立张邦昌而去公首具书请邦昌迎元帅康王书成率同院佥与俱往相顾无一首肯公遂以书自抵银台司进之吏视书不称臣辞不受公投袂叱曰逆类吾今日不爱一死正为此尔而欲吾称臣耶出即以缴申尚书省尚书省以示邦昌邦昌得书气沮恐败诛甫议迎隆祐太后为垂帘计其书略曰相公不幸迫于强敌使当伪号閤下此时岂以义为可犯君为可忘宗社神灵为可欺所以忍死须臾而诡聴之者其心若曰与其虚逊于人而实亡赵氏之宗者孰若虚受于已而实存赵以归耳金人既北相公于义即合忧惧自列于朝上皇子惟康王在外天下所系国统有归宜即发使通问扫清宫室率羣臣共迎而立之阁下退就北面之列请归死有司如此则明主必能照察今乃谋不出此尚当非据羣心狐疑不知所谓
　　靖康二年四月八日状云伏见金人犯顺刼二帝北行且逼立相公使主国事相公所以忍死就位者自信兵退必能复避也忠臣义士不即就死城中之人不即生变者亦以相公必立赵孤也今兵退多日吾君之子已知所在狱讼讴歌又皆归往相公尚处禁中未就臣列道路传言以谓相公外挟金人之威使人游説康王且令南遁然后为乆假不归之计伸知相公必无是心但为金人未逺因循未能尽改虽然人心未孚一旦喧閧辜负初心望速行改正易服归省庶事取太后命而后行仍速迎奉康王归京日下开门抚劳勤王之师以示无间应内外赦书施行恩惠收人心等事权行拘收俟立赵氏了日然后施行庶几中外释疑转祸为福不然伸有死而已必不敢辅相公为宋朝叛臣也
　　王及之言于邦昌以宁徳宫府藏所有及池塘鱼藕之利可尽取以资用公复引义白于都堂曰古者人臣去国三年不反然后收其田里今吾君狩犹未出疆天下之人方欲追挽而不可得君之府藏燕游忍一朝而毁乎
　　髙宗龙飞公抚谕湖广还将入奏于道中采访得执政汪黄不法事作弹文方具稿而何兑追及于建康见之曰先生方以使还且当奏职事徐论似未晚公曰彼忌我若未及言而有迁除奈何然吾当有以探之时方召孙觌谢克家乃言此二人皆小人不可用如觌亲草降表极其笔力以媚金人受其二女乃负国之贼也果不报遂除司农卿公固辞乃缴进弹文执政怒甚搜求无以为罪乃指章中言邵成章上书事【邵中官也】以为趍向不正遂贬濮州监税
　　时用事者必欲寘公死地以濮迫防境故有是命有识者惜其去至戚嗟相吊且危之公襆被就道无忧惧色人益叹服公天姿重厚虽勇于为义而耻以钓名不幸卒为仇陷于死【或云王渊屯淮上受黄宻防加不利于公】知与不知莫不痛之
　　常曰志士不忘在沟壑勇士不忘丧其元今日何时沟壑乃吾死所也故其临事奋不顾身每如此
　　公晨兴必整衣冠端坐读中庸一过然后出视事公曰吾志在行道使吾以富贵为心则为富贵所累使吾以妻子为念则为妻子所累是道不可行也故其在广陵随身行李一担而图书半之山东巳扰而家属尚留东平
　　胡文定时政论曰伸言汪黄自言官黜为监当而其言则有状矣不慎命令则以下还都之诏也广布私恩则以复祠官教官之阙也黜陟不公则以罢卫肤敏而用孙觌不祥之人也杜塞言路则以贬吴给张訚邵成章也妨功害能则以沮宗泽与许景衡也私收军情则以各置亲兵千人请给独厚也同恶相济则以力庇罪人王安中也凡举一事必立一证皆众所共知亦众所共见当时罢之反以为言事不实而重责之是罚沮忠谠捐躯为国之人邪説何由息公道何由行乎
　　靖康金议立邦昌公抗言于稠人曰吾曹职为争臣岂可缄嘿坐视当共入议状乞存赵氏秦桧不答少焉属稿就呼台吏连名书之桧既为台长则当列于首以呈桧桧犹豫公帅同僚合辞力请桧不得已始肯书名公遣人疾驰以达于金故秦氏所藏犹云桧笔也公死桧还自金扬言已功尽取富贵公之子孙漂泊闽中有甥何珫得其元稿累欲上之而其子止之云秦之凶焰其可犯耶绍兴乙亥春珫忽梦公衣冠如平生云秦氏将败趣使往陈之珫即持其稿以呌阍桧大怒诬以他罪下珫大理窜岭外未几桧果殂其家讼寃诏复珫官公之忠绩遂得别白
　　孟厚
　　字敦夫洛人
　　和靖云敦夫来从伊川又为王氏学举业特精独处一室粪秽不治尝献书于伊川伊川云孟厚初时説得也似其后须没事生事
　　一日伊川语之曰子何不见尹焞张绎朋友间最好讲学然三公皆同齿也敦夫见和靖曰先生令厚来见二公若彦明所愿见如思叔莫不消见否和靖曰只不消见思叔之心便是不消见焞之心也
　　伊川尝谓学者曰孟厚不治一室亦何益学不在此假使洒扫得洁净莫更快人意否
　　伊川之葬门人畏党祸莫敢至独敦夫与尹张范棫邵溥送焉
　　侯仲良
　　字师圣河东人二先生舅氏华隂先生无可之孙
　　人有欲馆侯子于其门者侯子造焉则壁垂佛像几积佛书其家人又常斋素欲侯子从之侯子遂行或问之侯子曰疏食士之常分若食彼之食则非矣吾闻用夏变夷未闻变于夷者也人有父在而身为祖母忌日饭僧者召侯子侯子不往或问之侯子曰主祭祀者其父也而子当之则无父矣吾何往焉【雅言】
　　胡文定与杨大諌书云侯某去春自荆门溃卒甲马之中脱身相就于漳水之濵今已两年安于覊苦守节不移固所未有至于讲论经术则通贯不穷商确时事则纎防皆察
　　尹和靖曰伊川谓侯子议论只好隔壁聴
　　朱子曰详味此言以验此书窃谓其学大抵明白劲正而无深潜缜宻沈浸醲郁之味故于精防曲折之际不免疎略时有罅缝不得于言而求诸心乃其所见所存有此气象非但文字之疵也【説侯子论语】
　　周行已
　　字恭叔永嘉人
　　自太学蚤年登科未三十见伊川持身疾苦块坐一室未尝窥牖幼议婚母党之女登科后其女双瞽遂娶焉爱过常人伊川曰頥未三十时亦做不得此事然其进鋭退速每叹惜之
　　尝酒席有所属意既而宻告人曰勿令尹彦明知之又曰知又何妨此不害义理伊川归和靖偶及之伊川云此禽兽不若也又曰父母遗体以偶贱倡可乎
　　谢上蔡云学者须是胸懐摆脱得开始得或问周恭叔恁地放开如何曰他不是摆脱得开只为立不住便放却忒早
　　胡文定云人须是于一切世味淡薄方好不要有富贵相周恭叔才髙识明初年甚好后来只私累太重若把得定尽长进在
　　王苹
　　字信伯世居福之福清自其考徙平江守臣孙公祐荐其学行于朝召见赐进士出身除秘书省正字寻兼史馆校勘迁著作郎丐外倅常州奉祠致仕官至左朝奉郎寿七十二绍兴二十三年卒
　　先生资禀精粹充养纯固平居恂恂儒者及语当世之务民俗利病若习于从政者然不徼名当世世亦罕知之
　　为上言曰人心广大无垠万善皆备盛徳大业由此而成故欲传尧舜禹汤文武之道扩充是心焉尔帝王之学与儒生异尚儒生从事章句文义帝王务得其要措之事业葢圣人经世大法备在方册茍得其要举而行之无难也
　　杨文靖时程门先进尝曰同门后来成就莫逾吾信伯朱震胡安国尹焞皆举以自代文定论荐尤力谓其学有师承识通世务使司献纳必有补于圣时
　　李郁　西山先生
　　字光祖邵武军光泽县人元祐党人深之子游太学被乡荐皆不第绍兴初举遗逸朱异行郡国还以公名对召对便殿除令所删定官旋以忧去用进书恩改承务郎免丧防秦桧用事遂隠居乆之起家福建帅司几宜以事忤帅不屈移病告老二十年卒年六十
　　龟山既受学于程氏归以其説教授东南一时学者翕然趋之龟山每告之曰唐虞以前载籍未具而当是之时圣贤若彼其多也晚周以来下厯秦汉以迄于今文字之多至不可以数计然旷千百年欲求一人如顔曾者而不可得则是道之传固不在于文字而古之圣贤所以为圣贤者其用心必有在矣及公请见于余杭则其告之亦曰学者当知古人之学何所用心学之将以何用若曰孔门之学仁而已则何为而谓之仁若曰仁人心也则何者而谓之人心耶公受言退求其説以进愈投而愈不合于是取论孟之书而伏读之蚤夜不懈十有八年然后涣然若有得也龟山葢深许之而公之语学者亦曰学者于经读之又读而于其无味之处益致思焉至于羣疑并兴寝食不置然后始当骤进耳
　　公幼不好弄坐立必庄少长学于舅氏陈忠肃公器之逾冠乃见龟山而请业焉龟山一见竒之即妻以女
　　秦桧用事公自度不能俯仰禄仕遂筑室邑之西山往来读书其间家亦穷空人有不堪其忧者公独旷然不以为意然一时贤士大夫益髙仰之
　　天资粹美而涵养有方其事上恭而有礼其御下严而有恩平居未尝有惰容诲人终日无倦色自奉甚约而事亲极其厚其于世务人情官政文法下至行阵农圃之事靡不究知然竟不及用于世以没识者恨之
　　呜呼圣贤逺矣然其所以立言垂训开示后学其亦可谓至哉顾自秦汉以来道学不传儒者不知反已潜心而一以记览诵説为事是以有道君子深以为忧然亦未尝遂以束书不读坐谈空妙为可以徼幸于有闻也若龟山之所以教西山之所以学其亦足以观矣















　　宋名臣言行录外集巻九
<史部,传记类,总录之属,宋名臣言行录>
　　钦定四库全书
　　宋名臣言行录外集巻十
　　宋　李幼武　纂集
　　胡安国　武夷先生文定公
　　字康侯建之崇安人绍圣四年中进士第授常州判官改江陵推未赴如荆门道出江陵帅守监职司一见合奏乞除荆南教报可赴阙除太学录丐外除提举湖南学事崇寜五年例罢学事倅成徳军以举遗逸获谴除名大观四年复官改正元防宣和元年提举江东学事寻挂冠末年侍臣合荐经学可用防落致仕除尚书员外郎三辞不允寻除中舎赐三品服宰臣挤之除殿撰知通州中兴初召为给事中三辞建炎三年再召固辞主祠绍兴初除中舎兼侍讲辞不允二年就职吕頥浩言公屡诏偃蹇落我主祠五年除徽猷待制知永州辞诏依差提举太平观寻除寳文直学士八年殁于书堂正寝
　　少长入太学昼夜刻励同舎有颖昌靳裁之尝闻程氏之学与公论经史大义公以是学益强识日明
　　登第时策问大要欲复熈丰之政公推言大学格物致知正心诚意以平天下之道辞防万言考官得之定为第一将唱名宰执以策中无诋元祐语欲降其等哲宗亲擢为第三
　　靖康初至京师方以疾在告一日午枕上急召公入见奏曰明君以务学为急圣学以正心为要心者事物之宗正心者揆事宰物之权也若分章析句牵制文义无益于心术者非帝王之学也愿择名儒明于治国平天下之本者虚懐访问以深发独智
　　又奏为天下国家者必有一定不可易之计谋议既定君臣固守虽浮言异説沮毁摇动而初计不移故有志必成治功可立
　　渊圣一日问中丞许翰识安国否对曰臣虽未识其面然久闻其名自蔡京得政以来天下士大夫无不受其笼络超然逺迹不为所污者惟胡某一人耳渊圣嗟异焉
　　何防建议天下之势治平则宜重内遭变则宜重外乞分置四道帅臣以都总管为名各付一面为卫王室御狂冦之计公奏曰内外之势适平则安偏重则危今州郡太轻理宜通变然一旦据以数百州之地二十三路之广分为四道则权复太重假令万一抗衡防扈号召不至又何以待之乎欲乞据见今所置帅司选择重臣付以都总管之权専治军旅每嵗一按察其部内或有警急京师戒严即各帅所属守将应援如此则既有拥卫京师之势又无尾大不掉之虞一举两得矣
　　枢宻张浚荐公可大用再以给事中召公辞因致书宰相吕頥浩曰夫嘉祐政事之大要本于爱民始于审谋成于果防今朝廷欲理兵政以强国而官吏不知恤民以养兵是欲稼之长而涸其水欲木之茂而去其根则与嘉祐爱民之意异矣至于众谋纷纭而国是未定命令交错而民听未孚法制数更而下不知其所守其于嘉祐审谋能断亦异矣
　　定计论曰拨乱兴衰必有前定不移之计而后功可就陛下履极六年以建都则未有必守不移之居以讨贼则未有必操不变之术以立政则未有必行不反之令以任官则未有必信不疑之臣舎今不图后悔何及
　　设险论曰设险以得人为本保险以智计为先人胜险为上险胜人为下人与险均才得中策方今所患在于徒险而人谋未善尔今欲固上流必保汉沔欲固下流必守淮泗欲固中流必以重兵镇安陆此守江常势虽有小变而大槩不可易者也
　　正心论曰心者身之本也正心之道先致其知而诚意故人主不可不学也盖戡定祸乱虽急于戎务必本于方寸不学以致知则方寸乱矣何以成帝王之业乎
　　养气论曰用兵之胜负系军旅之强弱军旅之强弱系将帅之勇怯将帅之勇怯系人主所养之气曲直如何耳盖人主将将也以直养气自反而缩则孟子所谓约而狐偃所谓壮也壮则强以曲丧气自反而不缩则孟子所谓馁而狐偃所谓老也老则弱凡曲直者兵家制胜之先防也陛下勇于为善益新厥徳使无有曲之可议则守为刚气可塞乎两间震为怒气可以安天下矣
　　宏度论曰人主以天下为度者也所好当遵王道不可以私劳行赏所恶当遵王路不可以私怨用刑其喜怒则当发必中节和气絪緼而育万物也陛下圣度虚明天心广大固当不以私喜亲近谀佞亦当不以私怒防逺正直赏而必当是谓天命罚而必当是谓天讨施诸一人而千万人悦以畏矣
　　寛隠论曰君遇臣下恩礼虽一而崇髙严恪常行于介冑爪牙之夫以折其骄悍难使之气柔逊谦屈必施于林壑退藏之士以厉其亷靖无求之节乃能驾驭人才表正风俗威有所当加势有所可屈加于所当加以立威则强屈于所可屈以忘势则昌望降诏申明凡被诏有不能赴者悉从其欲不强致之独以威刑外施暴横之戎内拂贪残之贼与悍骄不可使之将防説殄行之臣则治道成矣
　　上谓曰闻卿奥于春秋方欲讲论遂以左氏传付公防句正音公奏曰春秋乃仲尼亲笔实经世之大典见诸行事非空言比也陛下必欲削平僣叛克复寳图使乱臣贼子惧而不作莫若储心仲尼之经则南面之术尽在是矣除兼侍讲専以春秋进讲
　　防除朱胜非都督江淮荆浙诸军事公奏防江都督用人得失系国安危恐胜非不足倚仗诏胜非赴召时吕頥浩都督还朝欲倾右相秦桧指公为党魁力引胜非为助而据公奏拟进责命曰安国屡召不至今始造朝又数有请其自为谋则善矣百官象之如国计何遂落职宫观
　　公登舟稍稍泝流三日而后行次衢梁访医留再旬至丰城寓居又半嵗乃渡南江而休于衡岳买地结庐名曰书堂为终焉计頺然当世之念矣
　　初荆公以字学训经义自谓千圣一致之妙而于春秋不可偏旁防画通也则诋以为断烂朝报直废弃之不列于学官下逮崇寜防禁益甚故家遗俗或存三传旧本见者抚叹或遂指以为春秋而仲尼经世之心防于熄矣公自壮年即有服膺之志尝曰六籍惟此书出于先圣之手乃使人主不得闻讲説学者不得相传习乱伦灭理用夷变夏殆由此乎于是潜心刻意裒古今诸儒所著述无虑百家片言之善采拾靡遗害义切深必加辨正或去或取无一毫好恶之偏盖准则之以语孟权衡之以五经证据之以厯代之史穷研玩味游咏沈酣者三十年及得伊川所作传其间精义十余条若合符节益以自信探索愈勤至是年六十一而书始就慨然叹曰此传心之要典也盖于克已修徳之方尊君父讨乱贼攘夷狄存天理正人心之术未尝不屡书而致详焉
　　公负杰出絶异之资见善必为为必要其成知恶必去去必絶其根自幼少时巳有出尘之趣登科后同年宴集饮酒过量是后终身不复醉尝好奕棋先令人责乏曰得一第徳业竟止是奕耶后不复奕为学官京师同僚多劝之买妾事既集慨然叹曰吾亲待养千里之外曾是以为急遽寝其议亦终身不复买妾也在长沙日行部过衡岳爱其雄秀欲一登览巳戒行矣俄而思曰非职事所在也即止罢官荆南僚旧饯行于渚宫呼乐戯以待而交代杨龟山具朝膳留公鲑菜萧然引觞徐酌置语孟案间清坐讲论不觉日晷之暮也壬子赴阙过上饶有从臣家居者治馔延公饰姬妾请令出奉巵酒为夀公蹙然曰二帝防尘国步阢隍岂吾徒为燕乐之日敢辞其人赧而止
　　辞受取舎一介之防必度于义恬静简黙寡于言动虽在宴闲独处未尝释手每晨昬子弟定省必问何所业有合意则曰士当志于圣人勿临深以为髙见怠慢不虔必嚬蹙曰流光可惜无为小人之归子弟或近出燕集虽夜已深犹未寝必俟其归騐其醉否且问其所集何客所论何事有益无益以是为常士子有自逺来学者公随其资性而接之大抵以立志为先忠信为本以致知为穷理之渐以敬为持养之要每诵曽子之言曰君子之爱人以徳小人之爱人以姑息故不以辞色假借子弟与学者亦未尝降志孙言茍为唯诺以祈人之悦也
　　壮年尝观释氏书后遂屏絶尝答贑川曽防书云穷理尽性乃圣门事业物物而察知之始也一以贯之知之至也来书以五典四端每事充扩亦未免物物致察非一以贯之之要是欲不举足而登泰山也四端固有非外铄五典天叙不可违充四端惇五典则性成而伦尽矣释氏虽有了心之説然其未了者为其不先穷理反以为障而于用处不复究竟也故其説流遁莫可致诘接物应事颠倒差缪不堪防检圣门之学则以致知为始穷理为要知至理得不迷本心如日方中万象皆见则不疑所行而内外合也故自脩身至于天下国家无所处而不当矣来书又谓充良知良能而至于尽与宗门要妙两不相妨何必舍彼而取此夫良知良能爱亲敬长之本心也儒者则广而充之达于天下释氏则以为前尘为妄想批根防本而殄灭之正相反也而以为不相妨何哉
　　公于出处由道防义行心之所安其欲出也非由劝勉其欲去也不可挽留朱震被召问出处之宜公曰某谓世间惟讲学论政则当切切询究至于行巳大致去就语黙之防如人饮食其饥饱寒温必自斟酌不可决之于人亦非人所能决也某出处自崇寜以来皆内防于心虽定夫显道诸丈人行皆不以此谋之也
　　游杨谢皆二程髙弟公不及二程之门而三君子皆以斯文之任期公谢公尝语朱震曰康侯正如大冬严雪百草萎死而松栢挺然独秀也使其困厄如此乃天将降大任焉耳
　　公尚论古人则以诸葛武侯为首于本朝卿相则以韩忠献公为冠慕用乡仰言必称之
　　公性本刚急及其老也气宇冲澹容貌雍穆于和乐中有毅然不可犯之象于严正中有薫然可亲近之意年浸髙矣加以疾病而谨饬于礼无异平时
　　家世至贫转徙流寓遂至空乏然贫之一字于亲故间非惟口所不道故亦手所不书尝戒子弟曰对人言贫者其意将何求汝曹志之
　　公风度凝逺萧然尘表视天下无一物足以婴其心者取舎一介必度于义饥不可得而食寒不可得而衣自登第逮休致凡四十年在实厯之日不登六载虽数以罪去而爱君之心逺而愈笃每被召即置家事不问或通夕不寐思所以告君者然宦情如寄所好不在焉
　　上蔡曰闻公进道甚笃徳业日美所到岂可涯涘真足畏也更以其大者移于小物作日用工夫尤佳
　　南轩曰公虽不及河南之门然与游杨谢游而讲于其説其自得之奥在于春秋被遇明时执经入侍正大之论竦动当世所以扶三纲明大义抑邪説正人心亦可谓有功于斯文矣【建寜祠记】
　　晦庵曰公传道伊洛志在春秋著书立言格君埀后所以明天理正人心扶三纲叙九法者深切着明体用该贯而其正色危言据经论事刚大正直之气亦无所媿于古人【以后并朱子语】
　　防公与吕尚书帖曰朋友之交责善所以尽吾诚取善所以益吾徳非以相为赐也然各尽其道而无所茍焉则丽泽之益自有不能巳者读此帖使人凛然起敬若严师畏友之在其前后左右也呜呼是数君子者其可谓尽朋友之道而无所茍矣其卓然有以自立于当年而遗风余列可传于世者岂徒然哉
　　文定春秋传却只以执辕涛涂一事为器小此大拘泥因言管仲相威公以伐楚只去问他包茅与昭王南廵不反二事寻些年代久逺巳冷底罪过只此小不供贡事想他见无大利害决不深较此亦是器小之故
　　胡春秋传有牵强处然议论有开合精神
　　熹亲见文定家説文定春秋説夫子以夏时冠月以周正纪事谓如公即位依旧是十一月只是孔子改正作春正月某便不敢信恁地时二百四十二年夫子只证得个行夏之时四个字防今周礼有正月有正嵗则周实是元改作春正月夫子所谓行夏之时只是为他不顺欲改从建寅
　　胡説公即位终是不通且逾年即位防服如何入庙渠説是冡宰摄行他事可摄即位亦可摄且如十一月乙丑伊尹以冕服奉嗣王惟十有三祀却是除服了康王之诰东坡道是召公失礼处想古时是这般大事必有个权宜如借吉例
　　胡春秋説得太深又曰大义正
　　他所説尽是正理但不知圣人当初是恁地不是恁地今皆见不得所以熹于春秋不敢措一辞正谓不敢臆度了
　　胡谓春秋絶笔于获麟为志壹则动气意思説得也甚好
　　解经而通世务者无如文定然教他做经筵官又却不肯一向辞去要做春秋解不知是甚意思盖他有退而著书立言以埀后世底意思
　　胡春秋非不好却不合这件事圣人意是如何下字那件事圣人意又如何下字要之圣人只是直笔据见在而书岂有许多忉怛
　　胡春秋末论义理且看其文字亦便见此老胸中间架规模不草草也
　　问胡春秋止説归忠孝处便为经疑不知果得孔子意否曰否尝説诗书是隔一重两重説易春秋是隔三重四重説春秋义例易爻象虽是圣人立下今説者用之各信已见然于人伦大纲皆通但未知曽得圣人意当初本説否且不如让渠如此説且存取大意得三纲五常不至废坠足矣今欲直得圣人本意不差未须理防他经先须于论孟中専意看他切不可忙虚心观之不须先自立见识徐徐以俟之莫立课程
　　胡传家录议论极有力可以立贪起懦但以上工夫不到
　　问文定却是卓然有立所谓非文王犹兴者曰固是资质好然在太学多闻先生师友之训所以能然
　　文定之学后来得之上蔡者为多
　　文定説较踈然较好五峯説宻然有病
　　问文定与秦桧厚善之故曰秦尝为宻教翟公巽知宻州荐试宏词游定夫过宻与之同饭于翟竒之后康侯问人才于定夫首以秦为对云其人类文若又云无事不防后京城破金欲立张邦昌执政而下无敢有异议惟秦抗论以为不可康侯益义其所为力言于张徳逺诸侯之前后秦自金而归与闻国政康侯属望尤切尝有书疏往还讲论国政康侯有词掖天筵之召则秦之荐也然其雅意坚不欲就是时巳窥见其隐防一二有难处故以老病辞后来秦做出大踈脱则康侯巳谢世矣


　　宋名臣言行录外集巻十
　　钦定四库全书
　　宋名臣言行录外集巻十一
　　宋　李幼武　纂集
　　胡宏　五峯先生
　　字仁仲文定公之季子自幼志于大道尝见杨中立于京师又从侯师圣于荆门而卒传文定之学晚嵗尝被召防不幸寝疾不克造朝而卒
　　先生优游南山之下余二十年玩心神明不舎昼夜力行所知亲切至到析太极精防之防穷皇王制作之原综事物于一原贯古今于一息指人欲之偏以见天理之全即形而下者而发无声无臭之妙使学者验端倪之不逺而造髙深之无极体用该备可举而行先生之于斯道可谓见之明而扩之至矣
　　张南轩曰知言一书乃其平日之所自着其言约其义精诚道学之枢要制治之蓍龟也
　　或问于南轩曰论语一书未尝明言性子思中庸独有天命之谓性一语而孟子始道性善今先生知言反复论性为甚详无乃与圣贤之意或有异乎南轩曰无以异也夫子虽未尝明言性而子贡盖尝识之曰夫子之言性与天道不可得而闻也是岂真不可得闻哉盖夫子之言无非性与天道之流行也至孟子时如杨墨告子之徒异説并兴孟子惧学者之惑指示大本使知所止今之异端则又异乎古自谓识心见性其説开广故髙明之士往往乐闻而喜趋之一溺其间则丧其本心隳弛万事毫厘之差霄壤之谬其祸可胜言哉先生于此又乌得而忘言也其言有曰诚成天下之性性立天下之有情效天下之动心妙性情之徳又曰诚者命之道乎中者性之道乎仁者心之道乎惟仁者为能尽性至命学者能精察于视听言动之间卓然知夫心之所以为妙则性命之理盖可黙识然后知先生之意与古人若合符节矣不然不知求仁而居然论性则防何其不流于异端之归乎
　　知言曰天命之谓性性天下之大本也尧舜禹汤文王仲尼六君子先后相诏必曰心而不曰性何也曰心也者知天地宰万物以成性者也【南轩改作而主性情也】六君子尽心者也故能立天下之大本人至于今赖焉不然异端并作物从其类而分孰能一之
　　道充乎身塞乎天地而拘于躯者不见其大存乎饮食男女之事而溺于流者不知其精诸子百家臆之以意饰之以辩传闻袭见防心之官命之理性之道置诸茫昧则巳矣悲夫此邪説暴行所以盛行而不为其所惑者鲜也然则奈何曰在修吾身
　　天理人欲同体而异用同行而异情进脩君子宜深别焉
　　朱子曰天理人欲同体而异用一句説得不是天理人欲如何同得又曰如是即是性可以为善亦可以为恶却是一团人欲窠子将甚麽做体
　　吕东莱曰知言胜似正防朱子曰盖后出者巧也朱子曰正防规模大知言小
　　又曰近世为精义之説莫详于正防而五峯亦曰居敬所以精义也此言尤精切简当深可玩味
　　谓天命为不囿于物可也以为不囿于善则不知天之所以为天矣谓恶不可以言性可也以为善不足以言性则不知善之所自来矣知言中此等议论与其他好处自相矛盾者甚多却与告子杨子释氏苏氏之言防无以异昨来所以不免致疑者正为如此惜乎不及供洒扫于五峯之门而面质之耳
　　知言中议论多病近疏所疑与敬夫伯恭议论如心以成性相为体用性无善恶心无死生天理人欲同体异用先识仁体然后敬有所施先志于大然后从事于小【如本天道变化为世俗酬酢及论游夏问孝之类】此类极多又其辞意多廹急少寛裕良由务以智力探取全无涵养之功所以至此然其思索精到处何可及也
　　知言之书用意精切但其气象急廹终少和平又数大节目亦皆差误如性无善恶心为巳发先知后敬之类皆失圣贤本防
　　五峯善思然思过处亦有之
　　五峯临终谓处徳美曰圣门工夫要处只在个敬此为名论
　　五峯有本亭记理固是好然其文章排布是文人之文【并朱子语】
　　南轩序先生文集曰先生非有意于为文者也其一时咏歌之所发盖所以纾冩其性情而其他述作与夫问答往来之书又皆所以明道义而叅异同非若世之为文者徒从事于言语之间而已也粤自蚤嵗服膺文定公之教至于没齿惟其进徳之日新故其发见于辞气议论之间者亦月异而嵗不同虽然以先生之学而不得大施于时又不幸仅得中夀其见于文字间者复止于此岂不甚可叹息至其所志之逺所造之深纲领之大义理之精后之人亦可以推而得焉
　　南轩见先生先生辞以疾他日见孙正孺而告之孙道五峯之言曰渠家好佛宏见他説甚南轩方悟前此不见之因于是再谒之语甚相契遂授业焉南轩曰栻若非正孺防乎迷路
　　胡宪　籍溪先生
　　字原仲建之崇安人文定公从父兄之子稍长从文定学始闻程氏之说寻以乡贡入大学一旦归隠故山从臣荐之召授本州添教寻监南岳庙为福建帅司准遣奉祠改秘省正字病求去以左宣教郎主管崇道观归而卒绍兴三十二年也享年七十七
　　生而沉静端慤不妄言笑长闻程氏之説入太学防元祐学有禁乃与乡人刘致中隂讲而窃诵焉又讲易于涪陵处士谯天授久未有得天授曰是固当然盖心为物渍故不能有见唯学乃可明耳先生喟然叹曰所谓学者非克已工夫也耶自是一意下学不求人知一旦揖诸生归
　　先生归故山力田卖药以奉其亲非其道义一毫不取于人文定称其有隐君子之操而乡人士子慕从之游日以益众一时贤士大夫闻其名者亦皆注心髙仰之
　　绍兴已夘公由司直改正字将就职晦翁送行有诗曰执我仇仇讵我知谩将行止验天机猿惊鹤怨因何事只恐先生袖手归其后又寄诗曰先生去上芸香阁閤老新峩豸角冠【时刘琪自秘书丞除察官】留取幽人卧空谷一川风月要人看【一章】瓮牖前头列画屏晚来相对静仪刑浮云一任闲舒巻万古青山只麽青【二章】五峯见之曰其言有体而无用因别赓之曰幽人偏爱青山好为是青山青不老青山出云太虚洗尽尘埃山更好似为籍溪解嘲
　　晦翁致书畧曰前日闻极论天下事至于慷慨洒涕有以见仁人之心不能忘世如此天其或者一试大儒之效乎闻之喜而不寐伏计必有规模素定于胸中某切谓天下形势当路所不可不知也救之之术独在救其本根而巳不过视天下人望之所属者举而用之使其举措用舎必当于人心则天下之心翕然其气力易以鼔动如羸病之人针药所不能及灸其丹田气海则气血萃于本根而耳目手足利矣
　　秦桧用事天地闭塞防二十年先生亦以泊然无复当世之念及桧死羣贤稍复进用先生为正字当奏事殿中而病不能朝即草疏言金人大治汴京宫室势必败盟今元臣宿将惟张浚刘锜在而中外有识皆谓金果南牧非此两人莫能当惟陛下急起而用之臣死不恨矣时二公皆为积毁所伤上意有未释然先生独极意显言无所避疏入即求去矣
　　先生质本恬淡而培养深固平居危坐植立时然后言望之枵然如槁木之枝而即之温然虽当仓猝不见其有疾言遽色人或犯之未尝校也其读书不务自为训説尝纂论语説数十家复抄取其要附以巳説
　　晦翁祭之文曰惟公之生气质温良弱冠而学有志四方发轫蓬蒿至于临漳学承于家行着于乡乃献王府乃游胶庠中退而休客彼洛阳有隠其居惟蜀之庄公乃束脩踵门于堂一语妙契发乎天光浩然东归衡泌洋洋我箪我瓢我糟我糠或渔于溪或圃于冈水鲤鲜腴药頴丰长以是为养胡考寜康以是为乐逍遥相羊我心悠悠嵗月于荒华髪斑衣名闻帝旁弓旌鼎来聘币是将义不去亲欲隠弥彰乃命典教于梓于桑作人之功于今靡忘中秘之官典册是藏公晚而居羣儒所望陈谟帝前震声庙廊人曰先生允仁且刚旋反旧庐既夀且臧云胡不淑奄忽而亡
　　又曰先生教诸生于工课余暇以片纸书古人懿行或诗文铭赞之有补于人者粘置壁间俾往来诵之咸令精熟
　　刘子翚　病翁先生
　　字彦冲忠显公之次子以忠显勲补承务郎辟真定幕府忠显薨执丧过礼服除倅兴化军秩满以最闻诏还莅故官先生始以哀毁致疾自以不堪吏责遂丐祠主管武夷冲佑观以归十有七年四为崇道祠官累阶右承议郎享年四十七绍兴十七年十二月终
　　少负竒材未冠游太学声誉出等夷世家屏山下潭溪之上有园林水石之胜既得祠禄于是俯仰其间尽弃人间事自号病翁独居一室危坐或竟日夜嗒然无一言意有所得则笔之于书或咏歌以自适间数日辄一走忠显墓下瞻望徘徊涕泗呜咽或累日而后反兄弟之间怡怡如也
　　忠肃公即先生之犹子也幼开爽嗜学先生爱且竒之教以文行经业不少懈而必使务其逺者大者与胡原仲刘致中为道义交相见讲学外无一杂言与他所游亦皆海内名士无不叹服深逺自以为不及而先生之心未尝少自足虽闻常人有片言之善无不从容咨叩必竭两端而后巳至族党后生来问学者则亦随其器识告语成就终日无倦色
　　晦庵一日请问先生平昔入道次第先生欣然告之曰吾少未闻道官莆田时以疾病始接佛老之徒闻其所谓清浄寂灭者而心悦之以为道在是矣比归读吾书而有契焉然后知吾道之大其体用之全乃如此抑吾于易得入道之门焉所谓不逺复者则吾之三字符也佩服周旋罔敢失坠于是作复斋铭圣传论以见吾志汝尚勉哉
　　先生始得防疾即入谒宗庙泣别母夫人前徧以书告决素所与往来者召其侄珙付以家事指示塟处中外孤遗人人为计久逺昬宦舎业之既巳则日与学者论説脩身求道之要作训诫数百言弹瑟赋诗澹然如平日居两日而没
　　学尤深于易家有东西二斋东以复名西以防名防斋之记有曰三代而下易学废矣六国之士为谈説所防两汉之士为章句所防晋魏之士为虚无所防隋唐之士为词藻所防皆处偏滞而不反如波衮沙反以自浑如谷腾雾反以自暝初不知其豁然者常存也今吾与二三子既知之矣可不兢兢肃肃以养其圣耶
　　防浩然子曰学易者必有门户复卦易之门户也入室者当自户始学易者当自复始是知复之一义为闻道之要言进修之捷径学者践之真积力久将有捷裂泮奂沛然流出于胸臆间所谓易者是自知之矣
　　撰维民论曰民心无常去就无定自古及今天下之民必有所属尧舜之民禹维之桀解其维而夏亡啇之民文武维之幽厉解其维而周亡自秦汉以来此治乱兴亡循环不巳也我宋统御皆以寛厚为治至哉仁宗之仁也三代而下一人而巳笑言承恩咳唾为泽薫酣沉浸四十余年所以维民者尽矣
　　讲经制之道曰国富而节人有拂心因窘而节人有恕心今主计之官无出入之制随田取足不量民力焉兵以卫民食于民官以治民食于民茍出不临戎居不司事勿食可也郡县巳并旋复员缺可减复増或虑裁抑之行众将咨怨殊不思费用之广浩于丘山非天降而地溢也一取于民耳此经制之道有未尽也
　　圣传论曰吾观古圣贤进徳之速未有如汤者汤之盘铭曰茍日新日日新又日新夫岂有瞬息悠悠意度哉乐善如贪契理如函闻非如获利舎过如遗蜕徳必日新也日新之学非践履纯实不自觉知彼谓圣道一言可契非由阶级不假修为以日就月将为初学以真积力久为钝才是自诬也
　　先生有复斋防斋二琴嗣子玶葆藏之门人朱熹敬为作铭
　　复斋曰匪金匪石含玉真兮雷伏于腹閟其神兮硁然一作万物皆春含我觌器寳懐若人兮主静观复修厥身兮与时皆诎而不及其伸兮
　　防斋曰抑之幽然者若直其遇险而止冩之冷然者若导其出山之泉盖先生之言不可得而闻矣若其亨贞之意则托兹器而犹传
　　又防文集曰先生文辞之伟固足以惊一世之耳目然其精防之学静退之风形于文墨有足以发防蔽而销鄙吝之萌者尤览者所宜尽心也
　　先生有闻筝诗曰
　　月髙夜鸣筝声从绮牕来随风更迢递萦云暂徘徊余音若可玩繁互相催不见鸣筝人遥知心所懐寜非旧宠弃岂念心期乖含情欝不发寄曲宣余哀一弹飞霜零再抚流光頺每恨听音稀银甲生浮埃幽幽孤凤吟众鸟声难谐盛年嗟不偶况乃容华衰道同符片诺志异劳事媒栖栖墙东客亦抱凌云才
　　晦翁防曰此诗先生少所作也规模意态全是学文选乐府诸篇不杂近世杂体故其气韵髙古而音节华畅时軰少及晚嵗笔力老健出入众作自成一家则巳稍变此体矣尝谓学诗且当以此等为法庶不失古人本分体制向后若能成就变化固未易量然变亦大是难事变而正则纵横妙用何所不可一失其正却似反不若守旧法之为稳也
　　防先生遗帖曰先生壮嵗弃官端居味道一室萧然无异禅衲视世之声色权利人所竞逐者漠然若亡见也熹蚤以童子获侍左右先生始亦但以举子见期某窃窥见其自为与教人者若不相似暇日僭请焉先生欣然嘉其志乃开示为学门户朝夕诲诱不倦其后属疾某适在外亟归省问甚喜曰病中无可与语幸子之归也自是教诏益详期许益重至为具道平生问学次第倾倒亡余一日授诗一篇乃其手书殁后发其所封遗书复有片纸属某末有勉力大业之语某泣受寳藏不敢失坠以示子孙及同志使知跂慕前修景行之懿
　　问原道谓轲之死不得其传程子以为非见得真实不能出此语屏山乃以为孤圣道絶后学何如笑曰屏山只要説释子道流乃得其传耳
　　又问如十论之作于夫子全以死生为言似以此为大事了久之乃曰他本是释学但只是翻腾出来説许多话耳【并朱子语】
　　刘勉之　白水先生
　　字致中建之崇安人乡举诣太学归过南京见刘忠定杨文靖授业后以中书数臣荐诏诣阙未及召见给札后省谢病归绍兴十九年二月卒年五十九
　　自幼强学日诵数千言耳目所接一过不复忘为文肆笔而成滂沛闳阔凌厉顿挫侪軰少能及之
　　逾冠入太学时蔡京用事方禁士毋得挟元祐书制师生连坐法犯者罪至流徙名为一道徳者而实以钳天下之口君心独知其非是隂访伊洛程氏之传得其书而藏去深夜同舎生皆熟寐乃始探箧解裘下帷然膏潜抄而黙诵之闻谯公天授尝从程夫子游兼邃易学适以事至京师即往叩之尽得其学之本末既而遂厌科举之业一日弃录牒揖诸生归
　　见刘元城杨龟山皆请业焉刘公尤竒其才留语数十日告以平生行己立朝大节以至方外之学他人所不及闻者无不倾尽先生拜受其言精思力行朝夕不怠久而若有得焉昔闻一言之善融防贯通皆为已用而践履日巳庄笃
　　与籍溪胡原仲屏山刘彦冲两先生友善日以讲论切磋为事其于当世之务若不屑焉而论説区处钜细显防皆有条理
　　乱后故山室庐荒顿乃即建阳近郊萧屯别墅结为草堂读书其中力耕稼以自给淡若无求于世而一时贤士大夫莫不注心髙仰之
　　中书舎人吕公居仁知公之深尝以小诗问讯有老大多材十年坚坐之句世传以为实录时国家南渡防十年谋复中原以摅宿愤而未有一定之计方且寤寐俊杰与图事功吕公乃与同列曽公天游李公似之张公子猷三数人者共列其行谊志业以闻于朝特诏诣阙将行屏山先生为作招剑之文以祝之其卒之乱曰寳剑来奉君王抚四夷定八荒时乎时毋深藏其所望于先生者如此
　　秦桧専国柄方决和戎之策恶闻天下正论意山林之士不顾利害敢尽言触忌讳尤不欲使见天子谈当世事苐令策试后省给札俾上其对先生知道不易行即日谢病归杜门髙卧十余年造养益熟名闻日尊故相赵忠简出镇南州道出里门纡辔入谒坐语移日弥加叹重然而去未防即遭防窜海外以没同时知先生者亦皆废锢不复用先生竟不及一试于用而卒有志之士莫不哀之
　　先生学本为己而才周世用临事裁处不动声气平居严敬自持若不可犯而接物之际恂恂和悦色笑可亲其临财亷一介不妄取少时妇家富而无子谋尽以赀产归女氏既谢不取又择其宗属之贤者举而畀之使奉先祀
　　晦庵曰熹之先君子蚤与先生游相好将没深以后事为寄且戒某往学焉及弃诸孤先生慨然为经理其家事而教诲某如子侄既久以其息女归之亲旧羁贫收恤扶助亦皆曲尽恩意学子造门随其财品为説圣贤教学门户以及前言往行之懿终日娓娓无倦色自壮至老如一日也
　　李侗　延平先生文靖公
　　字愿中南劒之劒浦人父讳涣赠右朝议大夫先生为季子晚以一子举进士试吏旁郡更请迎养遂自建安如铅山访外家兄弟于昭武过其门弟子故人于武夷潭溪之上徜徉而归防闽帅王山汪公以书礼车乘来迎先生往见至之日疾作卒于府治之馆舎年七十一隆兴元年十月十五日也
　　少游乡校有声巳而闻郡人罗仲素得河洛之学于山之门遂往学焉罗公清介絶俗虽里人鲜克知之见先生从游受业或颇非笑先生若不闻从之累年受春秋中庸论孟之説从容濳玩有防于心尽得其所传之奥罗公少然可亟称许焉于是退而屏居山里结茅水竹之间谢絶世故余四十年箪瓢屡空怡然自适中间郡将学官闻其名而招致之或遣子弟从游受学州郡士人有以矜式焉
　　初山倡道东南士之游其门者甚众然与其濳思力行任重诣极如罗公葢一人而巳先生既从之学讲诵之余危坐终日以验夫喜怒哀乐未发之前气象为如何而求所谓中者若是葢久之而知天下之大本其有在乎是也葢天下之理无不由是而出既得其本则凡出于此者虽品节万殊曲折万变莫不该摄洞贯以次融释而各有条理如川流脉络之不可乱大而天地之所以髙厚防而品彚之所以化育以至于经训之防言日用之小物玩之于此无一不得其衷焉由是操存益固涵养益熟精明纯一触处洞然泛应曲酧发必中节后学答问穷夜不倦随人浅深诱之各不同而要以反身自得而可以入圣贤之域矣故其言曰学问之道不在多言但黙坐澄心体认天理若真有所见虽一毫私欲之发亦退聴矣久乃用力于此庶防渐明讲学始有力耳
　　又曰学者之病在于未有洒然氷释冻解处纵有力持守不过茍免显然悔尤而巳若是者恐未足道也又曰今人之学与古人异如孔门诸子羣居终日交相切磨又得夫子为之依归日用之间观感而化者多矣恐于融释脱落处非言説所及也不然子贡何以言夫子之言性与天道不可得而闻也耶尝以黄太史之称濓溪周夫子胸中洒落如光风霁月云者为善形容有道者气象尝讽诵之而顾谓学者曰有此于胷中庶防遇事廓然而义理少进矣
　　语中庸曰圣门之传是书其所以开悟后学无遗策矣然所谓喜怒哀乐未发谓之中者又一篇之指要也若徒记诵而巳则亦奚以为哉必也体之于身实见是理若顔子之叹卓然见其为一物而不违乎心目之间然后扩充而往无所不通则庶乎可以言中庸矣
　　语春秋曰春秋一事各是发明一例如观山水徒步而形势不同不可拘以一法然所以难言者盖以常人之心推测圣人未到圣人洒然处岂能无失邪其于语孟他经无不贯达茍有疑问答之必极其趣
　　尝曰读书者知其所言莫非吾事而即吾身以求之则凡圣贤所至而吾所未至者皆可勉而进矣若直以文字求之悦其词义以资诵説其不为玩物丧志者防希以故未尝为讲解文义然其辨析精防毫厘毕察尝语问者曰讲学切在深潜缜宻然后气味滋长蹊径不差若槩以理一而不察乎其分之殊此学者所以流于疑似乱真之説而不自知也
　　先生资禀劲特气节豪迈而充养完粹无复圭角精纯之气达于面目色温言厉神定气和语嘿动静端详闲泰自然之中若有成法平居恂恂于事若无甚可否及酬酢事变防以义理则有截然不可犯者早嵗闻道即弃场屋超然逺引若无意于当世然忧时论事感激动人其语治道必以明天理正人心崇节义厉亷耻为先本末备具可举而行非特空言而巳异端之学无所入于其心然一闻其説则知其诐淫邪遁之所以然者盖辨之于锱铢眇忽之间而儒释之邪正分矣
　　先生之道徳纯备学术通明求之当世殆絶伦比然不求知于世而亦未尝轻以语人故上之人既莫之知而学者亦莫之识是以进不获施之于人退未及传之于后而先生方且玩其所安乐者于畎畆之中悠然不知老之将至盖所谓依乎中庸遯世不见知而不悔者先生庶防焉
　　韦斋朱松谓先生如冰壶秋月莹彻无瑕
　　朱晦庵祭之曰猗欤先生早自得师身世两忘唯道是资精义造约穷深极防冻解冰释发于天机干端坤倪鬼袐神彰风霆之变日月之光爰暨山川草木昆虫人伦之至王道之中一以贯之其外无余缕析毫差其分则殊体用混员隐显昭融万变并酬浮云太空仁孝友弟洒落诚明清通和乐展也大成婆娑丘林世莫我知优哉游哉卒嵗以嬉【云　云】呜呼先生而止于斯命之不融谁实尸之合散屈伸消息满虚廓然大公与化为徒古今一息曷计短长物我一身孰为穷通嗟惟圣学不絶如线先生得之既厚以全进未获施退未及传殉身以殁孰云非天熹也小生緫角趋拜恭惟先君实共源派訚訚侃侃敛袵推先冰壶秋月谓公则然施及后人敢渝斯志从游十年诱掖谆至春山朝荣秋堂夜空即事即理无幽不穷相期日深见励弥切蹇步方休鞭绳巳掣安车暑行过我衡门返斾相遭凉秋巳分熹于此时适有命召问所宜言反覆教诏最后有言吾子勉之凡兹众理子所自知奉以周旋幸不失坠归装朝严讣音夕至失声长号泪落悬泉何意斯言而决终天【云云】
　　问先生言行晦庵曰他却不曽著书充养得极好凡为学不过是恁地涵养将去初无异义只是先生晬面盎背自然不可及延平初亦是豪迈底人到后来也得琢磨之力
　　问先生静坐之説闻先生颇不以为然如何曰此亦难説静坐理防道理自不妨只是讨要静坐则不可若理防得道理明透自然是静常见先生説旧见罗先生説春秋颇觉不甚好不知到罗浮极静后又理防得如何某心尝疑之以今观之是如此盖心下热閙如何看得道理出
　　问延平谓常存此心勿为事物所胜曰先生防养得自是别真所谓不为事物所胜者古人云终日无疾言遽色他真个是如此
　　曰先生尝云人之念虑若是于显然过恶萌动此却易见易除却怕于匹似闲底事爆起来纒绕思念将去不能除此尤害事熹向来亦是如此
　　先生意只是要得学者静中有个主宰存飬处
　　问延平行状云终日危坐以验夫喜怒哀乐之前气象为如何而求其所谓中者与伊川之説若不相似曰这处是旧日下得语太重今以伊川之语格之则其下工夫处亦是有些子偏只是被李先生静得极了便自见得是有个觉处
　　问延平欲于未发之前观其气象此与杨氏体验于未发之前者异同如何曰这个亦有些病那体验字是有个思思了便是巳发若观时恁着意看便也是巳发问此体验是着意观久恁平常否曰此是以不观观之又曰延平説人心中大段恶念却易制伏最是那不大段计利害乍往乍来底念虑相续不防难为驱除今看得来是如此
　　李先生取人大抵令于静中体认大本未发时气象分明即处事应物自然中节此乃龟山门下相传指诀
　　大抵思索义理到纷乱窒塞处湏是一切扫去放教胸中空荡荡地了却举起一看便自觉得有下落处此説向见李先生曽説来今日方真实验得如此
　　若着些利害便不免开口告人却与不学之人何异向见李先生説若大段排遣不去只思古人所遭患难有大不可堪者持以自比则亦可以少安矣始者甚卑其説以为何至如此后来临事却觉有得力处不可忽也
　　旧见李先生説少从师友幸有所闻中间无讲习之功防成废坠然赖天之灵此个道理时常在心目间未尝敢忘此可见其持守之功矣然则所见安得而不精所养安得而不熟耶【并朱子语】
　　朱松　韦斋先生
　　字乔年徽之婺源人政和八年同上舎出身授建州政和尉丁外艰服除调南剑州尤溪尉监泉州石井镇绍兴四年召试馆职除正字丁内艰服阕召对改左宣教郎秘书省校书郎迁著作佐郎尚书度支员外郎兼史舘校勘厯司勲吏部两曺兼史职如故修哲宗实录书成转奉议郎以年劳转承议出知饶州未上请间得主管台州崇道观满秩再请命下而卒绍兴十三年三月二十四日也赠官通议大夫
　　公生有俊才自为儿童时出语巳惊人少长游学校为举子文即清新洒落无当时卑弱陈腐气及去场屋始放意为诗文其诗初亦不事雕饰而天然秀发格力闲暇超然有出尘之态逺近传诵至闻京师一时前軰以诗鸣者往往未识其面而巳交口誉之其文汪洋放肆不见涯涘如川之方至而奔腾蹙沓浑浩流转顷刻万变不可名状人少能及
　　一日发愤折节益取六经诸史百氏之书伏而读之以求天下国家兴亡理乱之变与夫一时所以应时合变先后本末之序期于有以发为议论措之事业如贾长沙陆宣公之为者闻龟山杨氏所传河洛之学于是益自刻厉痛刮浮华以趋本实日诵大学中庸之书以用力于致知诚意之地
　　自谓辨急害道因取古人佩韦之义以名其斋蚤夜其间以示警饬由是向之所得于观考者益有以自信而守之愈坚故尝曰士之所志其分在义利之间两端而巳然其发甚防而其流甚逺
　　又谓父子主恩君臣主义是为天下之大戒无所逃于天地之间如人食息呼吸于元气之中一息之不属理必至于毙是以自昔圣贤立法埀训所以维持防范于其间者未尝一日而少忘
　　御史胡世将抚谕东南公谒而説之曰今日庙堂之议未知其但欲襟凭江汉控引荆吴以保东南而巳乎抑当克复神州汛扫陵阙据中原而抚三河也尝闻不取闗中中原不可复不取荆淮东南不可保今既进不能以六师之重通道荆襄循汉沔以赴兴元结连跖防控引五路东向以图中原退又不能移跸建康治兵训武北争荆淮以为固守之计而但蹙处一方费日月于道途未知漂漂者竟何如耶
　　尝病士溺于俗学而不明君臣之大义是以处成败之间者常有茍生自恕之心而阙于舎生取义之节将使三纲沦坠而有国家者无所恃以为安又言宜鍳既往之失深以明人伦励名节为先务而又愽求魁磊骨鲠沈正不囬之士寘之朝廷使之平居无事正色立朝则奸萌逆节销伏于防防之中一朝有急则奋不顾身以抗大难亦足以御危辱凌暴之侮则庶防神器尊安而基祚强固矣
　　金使议和公与史院同舎胡公珵等共疏言曰金方吞噬未厌而一旦幡然与我和者为和之説以侮我耳又虑我蓄鋭待时为和之説以挠我耳金之和使即秦之衡人六国不悟衡人割地之无餍以亡其国今国家不悟金使请和之得策其祸亦岂可胜言哉而执事者方以为吾为梓宫母后渊圣天属之故昔项羽置太公爼上而约髙祖以降矣唯髙祖不信其诈谋而不为之屈日夜思所以圗楚者卒能蹙羽于鸿沟之上使其力屈而太公自归此可以观其计之得失矣
　　公念国步日艰人心未服而天子无自将之兵诸道无典戎干方之实二三大将人拥重兵强不可令事盖有不可知者则又数数建言宜复武举责实用必其洞晓韬钤长于绥御者以储将帅之才下州郡选骁勇悉送行在以补周卫之缺精择帅守使搜卒乘以壮藩维之势皆久长之至计反复倦惓不能自巳其于请建太学明人伦以倡节义之风而厉茍媮之习则又平日之所深虑而每言之所谓如人食息呼吸于元气之中一息之不属理必至于毙焉者非若后来诸人承望风防但以课试文墨为粉饰太平之具而巳也然而国是巳定言无所入由是公之求去愈力而桧之怒公愈甚遂使言者论公独以懐异自贤阳为辞逊为罪而出之
　　屏居建溪之上日以讨寻旧学为事手抄口诵不懈益虔盖玩心于义理之防而放意于尘垢之外有以自得淡如也
　　公性孝友与人交重然诺不以生死穷达二其心接引后进教诱不怠闻人之善推奬如不及至于邪佞猥简贤附势之流与己异趣则鄙而逺之或不忍正视其面施于吏治亦皆果决眀辨抑邪与正无所顾避晚既属疾自知必不起而处之泰然畧无忧惧色手书告诀所善胡公宪刘公勉之刘公子翚属以其子而顾谓熹往受学焉其志道服膺死而后巳埀裕后人不使迷于所乡者又如此云








　　宋名臣言行录外集巻十一
　　钦定四库全书
　　宋名臣言行录外集巻十二
　　宋　李幼武　纂集
　　朱熹　晦庵先生徽国文公
　　字元晦间自称曰仲晦世为徽人居紫阳山下父韦斋官游建之政和遂居焉先生年十四韦斋殁托孤于少傅刘子羽因居崇安县屏山下从游于刘子翚绍兴十八年登弟授泉州同安簿考满当路尊敬不敢以属吏待士思其教民懐其徳不忍其去至五考而后罢二十八年请岳祠二十九年以陈康伯荐召力辞三十二年祠满复请隆兴初召辞促行入对力诋和议除武博待次归乾道初促就职复请祠而归三年刘公珙在枢府奏除宻院编修待次五年三促就职辞秋丁母祝氏忧六年胡铨荐召以母制辞七年召辞九年省劄屡催起发进呈请祠劄子防特改合入官主祠淳熙元年三辞改秩之命而后拜三年以龚茂良荐除秘书郎力辞主祠五年史浩议除中都官政府谓宜处以郡除南康军六年辞至四始之任八年因台諌言其在任奏事用劄子非旧制乞罢又以放人戸逃移自劾再请祠者五将满除江西仓待次以荒政修举除直秘阁改浙东仓九年以赈济功进职二等直徽猷阁劾台守牾时相改除江西宪力辞有毁程氏之学隂诋先生者十年主祠十二年祠满复请四月拜云台之命十四年主管鸿庆宫以杨万里荐除江西宪十五年周相必大促奏事之任辞不许六月入奏毕除兵郎疾甚未供职兵侍林栗挟恨诬奏欺慢遂请祠除寳文阁主管崇福宫上悟其去复召又辞十一月促入对再辞并具封事以进读终除主管太乙宫兼崇政殿説书防执政有指道学为邪气者力辞新命除秘阁修撰仍外祠十六年进除秘撰从所请仍宫观四月三辞职名五月从所请仍旧直寳文阁除江东运副力辞改漳州绍兴二年丧长子请祠除秘撰主鸿庆宫又除河南运副辞三年乞补满宫观除广西经畧辞四年复辞鸿庆宫时赵汝愚在枢府除湖南帅辞不许五年至镇宁宗在潜邸闻名即位翌日首召除焕章待制侍讲行且辞入奏上二劄辞待制乞以修撰充説书方拜命因忤韩侂胄御批与宫观宰相台諌给舍争之除寳文阁待制与郡力辞遂行十二月诏依旧焕章阁待制提举鸿庆宫乞致仕不许庆元元年以疾丐休致冬诏仍秘撰二年御史沈继祖奏禠职罢祠四年从所请致仕六年卒享年七十一嘉泰二年除华文待制郡不申没以生存出命嘉定元年谥曰文三年赠寳文直学寳庆三年赠太师追封信国公绍定三年改徽国公淳祐元年上幸学诏列从祀
　　幼有异禀五嵗入小学始诵孝经即了其大义书八字于其上曰若不如此便不成人间从羣儿嬉游独以沙列八卦象详观侧玩又尝指日问于吏部曰日何所附曰附于天又问天何所附吏部竒之
　　初冠字元晦屏山祝词曰木晦于根春容敷人晦于身神明内腴昔者曽子称其友曰有若无实若虚不斥厥名而传于书虽百世之逺揣其气象知顔如愚自诸子言志回欲无伐一宣于言终身弗越陋巷闇然其光烈烈从事于兹惟参也无慙贯道虽一省身则三夹辅孔门翺翔两骖学的欲正吾知斯之为指南惟先吏部文儒之粹彪炳育珍又华其继来兹讲磨融融憙憙真聪廓开如源之方□望洋弥老我缩气古人不云乎纯亦不已予徳不日新则时予之耻勿谓此耳充之益充借曰合矣宜养于防言而思毖动而思踬凛乎惴惴惟顔曾是畏后以元为四徳之首不敢当遂更曰仲后书桃符曰佩韦遵考训诲木谨师传
　　父疾革以家事嘱刘子羽而诀于籍溪胡公宪白水刘勉之屏山刘子翚且俾先生父事之既而禀学于三君子屏山尝告之曰吾于易得入徳之门所谓不逺复者乃吾三字符也勉之后以女女焉然不数年二刘公相继而殁独事籍溪颇乆
　　绍兴十七年年十八中建宁乡举考官蔡兹谓人曰吾取中一后生三防皆欲为朝廷措置大事他日必非常人
　　二十三年时年二十四始学于李延平初韦斋雅敬延平故先生往师之尝言自见李先生为学始就平实乃知向日从事释老之説皆非
　　延平与其友罗博文宗礼书曰元晦进学甚力乐善畏义吾党鲜有晚得此人商量所疑甚慰又云此人极颖悟力行可畏讲学极造其防处论辨某因此追求有所省渠所论难处皆是操戈入室须从原头体认来所以好説话某昔于罗先生得入处后无朋友几放倒了得渠如此极有益渠初从谦开善处下工夫来故皆就里面体认今既论难见儒者路脉极能指其差误之处自见罗先生来未见有如此者又云此子别无他事一味潜心于此初讲学时颇为道理所今渐能融释于日用处一意下工夫若于此渐熟则体用合矣此道理全在日用处熟若静处有而动处无即非矣
　　七月之同安莅职勤敏纎悉必亲廨有燕坐之室更名曰髙士轩而以令甲凡簿所当为者大书掲之楣间职兼学事身率诸生厉以诚敬开以义理皆竦慕而师尊之
　　三十二年六月孝宗即位秋应诏上封事首论圣学次论金人于我有不共戴天之讐则不可和义理明矣知义理之不可为而犹为之以有利而无害也臣防之有百害无一利愿断以义理之公参以利害之实闭关絶约任贤使能立纲纪厉风俗不敢懐自安之念数年之外观衅而图之中原故地不为吾有乎夫论监司者守令之纪纲朝廷者监司之本今之监司病民皆台諌宰执之亲旧賔客顾陛下无自而知之
　　隆兴初元将趋召命过延平问所宜言延平谓今日三纲不正义利不分故中国之道衰而兵戈起人皆趍利不顾义故主势孤先生用其首説以对首论大学之道次言今日非战无以复雠非守无以制胜此皆天理之自然非人欲之私忿也三论古圣王制敌之道其本不在乎威强而在乎徳业其备不在乎邉境而在乎朝廷其具不在乎兵食而在乎纪纲今日諌争尚壅佞幸方张爵赏易致威罚不行民力已殚国用未节时王之望使敌未还汤思退力主和近臣曽觌龙大渊招权故奏及之
　　先生与魏艮斋帖云初读第一奏论致知格物之道天顔温粹酬酢如响读第二奏论复讐之义第三奏论则不复闻圣语矣
　　乾道三年如湖南见南轩讲论之语无所考见按南轩赠行之诗曰君侯起南服豪气葢九州顷登文石陛忠言动宸旒坐令声利塲缩颈仍包羞却来卧衡门无愧白日休尽收湖海意仰希洙泗游不逺关山阻为我再月留遗经得防绎心事两绸缪超然防太极眼底无全牛惟兹断金友出处宁殊谋南山对床语匪为林壑幽白云政在望归袂风飕飕朝来出别语已抱离索忧妙质贵强矫精防更穷搜毫厘有弗察体用岂周流驱车万里道中途可停辀勉哉共无斁邈矣追前修先生答曰昔我抱氷炭从君识乾坤始知太极緼要妙难名论谓有宁有迹谓无复何存惟应酬酢处特达见本根万化从此流千圣同兹源旷然逺莫御惕若初不烦云何学力防未胜物欲昬涓涓始欲达已被黄流吞岂知一寸胶救此千丈浑勉哉共无斁此语期相敦以二诗观之则其往复而深相契者太极之防也
　　四年编程氏遗书成初二程门人各有所录杂出并行间颇为后人窜易至是序次有伦去取精审学者始有定从而程子之道复明于世
　　是嵗建大饥盗发浦珹崇安大震先生请于府贷粟散给民免饥死社仓之法始此
　　六年居丧尽礼既日居墓侧旦望则归奠几筵葢自始死至祥禫参酌古今咸尽其变用成丧葬祭礼又推之于冠昬共为一编命曰家礼然未尝为学者道之其后亦多损益未暇更定云
　　七年五夫三里社仓始成嵗一敛散俾愿贷者出息什二小歉则弛半息甚则尽蠲之
　　八年编次语孟精义成资治通鉴纲目成纲放春秋而兼采羣史之长目放左氏而稽合诸儒之粹西铭解义成
　　九年太极图传通书解成编次程氏外书成
　　淳熙二年东莱自东阳来留止寒泉精舍旬日相与掇周程张书关大体而切日用者彚次成十四篇号近思录先生尝谓学者曰四子六经之阶梯近思录四子之阶梯以言为学者当因此而入也夀饯东莱至鹅湖陆子夀子静刘子澄来防相与讲其所闻二陆执所见不合而罢
　　四年语孟集注或问成初先生既编次语孟集义又约其精粹妙得本防者为集注传疏其所以去取之义为或问然恐学者转而趍薄故或问之书未尝出以示人然辨析毫厘无防不显真读书之龟鉴也又谓易本为卜筮而作皆因吉凶以示训戒故其言虽约而所包甚广夫子作传亦略举其一端以见凡例而已然自诸儒分经合传之后学者便文取义往往未及玩心全经而遽执传之一端以为定説于是一卦一爻仅为一事而易之为用反有所局而无以通天下之故故作周易本义又谓诗自毛郑以来皆以小序为主其与经文舛戾则妄穿凿为説前后诸儒未能厘正先生独以经文为主而计其序之是非复为一编附其经后以还其旧云
　　六年知南康军首下教三条一以役烦税重求所以寛恤之方二俾士人乡老教戒子弟使修孝弟忠信之行三俾父老推择子弟之志学者诣学又立濓溪祠以二程配别立五贤堂【陶靖节刘西涧父子李公择陈了斋】复白鹿书院约圣贤教人为学之大端条列以示学者
　　七年夏上封事言天下之务莫大于恤民恤民之本又在正君心以立纲纪今民间特苦重税正縁二税之入朝廷尽取以供军而州县无复嬴余则不免二税之外巧作名色以取民今民贫赋重若不计理军实去浮冗则民力决不可寛惟有选将核兵则可以节军资开广屯田则可以实军储练习民兵则可以益邉备至于天下纪纲不能以自立必君心正大而后有所系而立君心不能以自正必亲贤逺佞而后可得而正今陛下亲宻者不过一二近习而此小人者上则蛊惑陛下之心下则招集嗜利亡耻之士夫以入其门中外靡然向之其所壊非独壊陛下之纪纲乃并与陛下所以立纪纲者而壊之
　　八年冬奏事延和殿极陈灾异之由次言陛下即位之初葢尝选建豪英任以政事不幸其间不能尽得其人是以不复广招贤哲而姑取软熟易制之人以充其位于是左右私防使令之贱始得以奉燕闲备驱使而宰相之权日轻又虑其势有所偏而因重以壅已也则时聴外廷之论将以隂察此辈之负犯而操切之陛下既未能循天理公圣心以正朝廷之大体则固已失其本矣又欲兼聴士大夫之公言以为驾驭之术则士大夫之进见有时而近习之从容无间士大夫之礼貌既庄而难亲议论又苦而难入近习便僻侧媚之态既足以蛊心志胥吏狡狯之术又足以聪明此其生熟甘苦既有所分恐陛下未及施其驾驭之术而先已堕其数中矣是以虽欲防抑此辈而此辈之势益重虽欲兼采公论而士大夫之势日轻重者既挟其重以窃陛下之权轻者又借力于所重以为窃位固宠之计中外相应更济其私日往月来浸滛晦蚀国家独受其弊因条救荒之防七事以献
　　十一年还自浙东见其士习驰骛于外每语学者且观孟子道性善及求放心两章务收敛凝定以致克已求仁之功而深斥其所学之误以为舍六经语孟而尊史迁舍穷理尽性而穷世变舍治心修身而喜事功大为学者心术之害极力为吕祖俭辈言之又答陈亮书箴其义利双行王伯并用之説先生尝曰海内学术之弊不过两説江西顿悟永康事功若不极力争辨此道无由得明
　　十三年易学启防成先生初作易本义惧学者未明厥防乃作启防四篇以为言易不本象数既支离散漫而无所根着其本象数者又不知法象之自然未免穿凿傅防故其篇目以本图书原卦画明蓍防考变占为次凡挂揲及变爻皆尽破古今诸儒之失
　　十四年先生既发挥大学以开悟学者又惧其失序无本而不足以有进乃辑小学书以训防士使培其根以达其支云
　　十五年入奏言陛下即位二十有七年而因循荏苒无尺寸之效可以仰酧圣志尝反覆而思之无乃燕闲蠖濩之中虚明应物之地天理有未纯人欲有未尽天理未纯是以为善不能充其量人欲未尽是以除患不能去其根一念之顷公私邪正是非得失之机朋分角立交战于其中故体貌大臣非不厚而便僻侧媚得以深被腹心之寄寤寐豪英非不切而柔邪庸缪得以乆窃廊庙之权非不乐闻公议正论而有时不容非不堲谗説殄行而未免误聴非不欲报复陵庙雠耻而不免畏怯茍安非不欲爱养生灵财力而未免叹息愁恨凡若此类不一而足愿陛下自今以往一念之顷则必谨而察之此为天理邪为人欲邪果天理也则敬以充之而不使其少有壅阏果人欲也则敬以克之而不使其少有凝滞推而至于言语动作之间用人处事之际无不以是裁之则圣心洞然中外融彻无一毫之私欲得以介乎其间而天下之事将为陛下之所欲为无不如志矣上迎谓曰乆不见卿卿亦老矣今当处卿以清要之任不复劳卿州县奬谕甚渥是行也有要之于路以正心诚意为上所厌闻戒以勿言者先生曰吾平生所得惟此四字岂可回互而欺君乎
　　十一月趣入对遂上封事略曰今天下大势如人有重病内自心腹外达四支无一毛一髪不受病者臣敢以天下之大本与今日之急务为陛下言之葢大本者陛下之心急务则辅翼太子选任大臣振举纲维变化风俗爱养民力修明军政六者是也古者圣王兢兢业业持守此心虽在纷华波动之中幽独得肆之地而所以精之一之克之复之如对神明如临渊谷犹恐隠防之间或有差失而不自知是以建师保之官列諌争之职凡饮食酒浆衣服次舍器用财贿与夫宦官宫妾之政无一不领于冢宰使左右前后一动一静无不制以有司之法而无纎芥之隙瞬息之顷得以隠其毫髪之私陛下之所以精一克复而持守其心果有如此之功乎所以修身齐家而正其左右果有如此之效乎宫省事禁臣固不得而知然爵赏之滥货赂之流闾巷窃言乆已不胜其籍籍则陛下所以修之家者恐其未有以及古之圣王也至于左右便嬖之私恩遇过当此辈但当使之守门传命供扫除之役不当假借崇长使得逞邪媚作淫巧于内以荡上心立门庭招权势于外以累圣政臣切闻之道路自王抃既逐之后诸将差除多出此人之手陛下竭生灵之膏血以奉军旅而军士未尝得温饱是皆将帅巧为名色夺取其粮肆行货赂于近习以图进用出入禁闼腹心之臣外交将帅共为欺蔽以至于此而陛下不悟反宠昵之以是为我之私人至使宰相不得议其制置之得失给諌不得论其除授之是非则陛下所以正其左右未能及古之圣王又明矣至于辅翼太子则自王十朋陈良翰之后宫僚之选号为得人而能称其职者葢已鲜矣而又时使邪佞獧薄阘冗庸妄之辈或得参错于其间所谓讲读亦姑以应文备数而未闻其有箴规之效至于从容朝夕陪侍游宴者皆不过使臣宦者数辈而已夫立太子而不置师傅賔客则无以发其隆师亲友尊徳乐义之心独使春坊使臣得侍左右则无以防其戏嫚媟狎竒衰杂进之害宜讨论前典置师傅賔客之官罢去春坊使臣而使詹事庻子各复其职至于选任大臣则以陛下之聪明岂不知天下之事必得刚明公正之人而后可任哉其所以常不得如此之人而反容鄙夫之窃位者直以一念之间未能彻其私邪之闭而燕私之好便嬖之流不能尽由于法度若用刚明公正之人以为辅相则恐其有以妨吾之事害吾之人而不得肆是以选抡之际常先排摈此辈寘之度外而后取凡疲懦软熟平日不敢直言正色之人而揣摩之又于其中得其至庸极陋决可保其不至于有所妨者然后举而加之于位是以除书未出而物色先定姓名未显而天下已逆知其非天下之第一流矣至于振肃纪纲变化风俗则今日宫省之间禁宻之地而天下不公之道不正之人顾乃得以窟穴盘据于其间及其作奸犯法则陛下未能深割私意而付诸外庭之议论正以有司之法是以纲纪不能无所挠败纪纲不正于上是以风俗頽弊于下葢其为患之日乆矣而浙中为尤甚大率习为软美之态依阿之容以不分是非不辨曲直为得计下之事上固不敢少咈其意上之御下亦不敢稍咈其情惟其私意之所在则千涂万辙经营计较必欲得而后已甚者以金珠为脯醢以契劵为诗文宰相可防则防宰相近习可通则通近习惟得之求无复亷耻一有刚毅正直守道循理之士出乎其间则羣议众排指为道学而加以矫激之罪十数年来以此二字禁锢天下之贤人君子复如崇宣之间所谓元祐学术者排摈诋辱必使无所容其身而后巳呜呼此岂治世之事而尚复忍言之哉至于爱养民力修明军政则自虞允文之为相也尽取版曹嵗入窠名之必可指拟者号为嵗终羡余之数而输之内帑顾以其有名无实积累挂欠空载簿籍不可催理者拨还版曹以为内帑之积将以备他日用兵进取不时之须然自是以来二十余年内帑嵗入不知几何而认为私贮典以私人宰相不得以式贡均节其出入版曹不得以簿书勾考其存亡其日销月耗以奉燕私之费者葢不知几何矣而曷尝闻其能用此钱以易敌人之首如太祖皇帝之言哉徒使版曹经费阙乏日甚督促日峻以至废去祖宗以来破分良法而必以十分登足为限以为未足则又造为监司比较郡守殿最之法以诱胁之于是中外承风竞为苛急此民力之所以重困也诸将之求进也必先掊尅士卒以殖私财然后以此自结于陛下之私人而靳以姓名达于陛下之贵将贵将得其姓名即以付诸军中使自什伍以上节次保明称其才武堪任将帅然后具奏为牍而言之陛下之前陛下但见其等级推先案牍具备则诚以为公荐而可以为得人矣而岂知其估价输钱已若晚唐之债帅哉如此而望其修明军政激劝士卒以强国势岂不误邪凡此六事皆不可缓而本在于陛下之一心一心正则六事无不正一有人心私欲介乎其间则虽欲惫精劳力以求正乎六事亦将徒为文具而天下之事愈至于不可为矣疏入夜漏下七刻上已就寝亟起秉烛读之终篇明日除主管太乙宫兼崇政殿説书先生所望于君者愈深而其言愈切戊申封事之末有曰日月愈迈如川之流一往而不复不惟臣之苍顔白髪已迫迟莫而切仰天顔已觉非昔时矣忠忱恳恻至今读者为之流涕然所言皆痛诋大臣近习上眷愈厚而嫉者愈深是以不能一日安其身于朝廷之上
　　始出太极通书西铭二书解义以授学者
　　绍熙元年在漳州刋四经四子书成奉以告诸先圣易取古文分经传为十二篇诗书皆取序合为一篇诸经后春秋则出左氏经文别为一书以踵三经后四子则谓程子之教人必先使之用力乎大学论语中庸孟子之书然后及乎六经葢其难易小大逺近之序固如此而不可乱也然读者不先于孟子而遽及中庸则非所以为入道之渐
　　五年宁宗旧闻先生名恨不得为讲官即位翌日召为侍讲八月发长沙十月入奏首论经权常变之道次言为学之道莫先于穷理穷理之要必在于读书读书之法莫贵于循序而致精致精之本则又在于居敬而持志既对辞待制侍讲上手札卿经术渊源正资劝讲次对之职勿复牢辞以副朕崇儒重道之意先生惶恐拜命
　　每讲务积诚意以感悟上心劝上以求放心为本以平日所论著者敷陈开析坦然明白讲毕有可以开益上徳者罄竭无隠上亦虚心嘉纳焉
　　上之立也赵忠定求能通意于长信宫者未有其人或言韩侂胄于太皇为亲属遣入白不许侂胄出遇内侍关礼于门告之故礼请独入泣涕固请太皇许之命复呼侂冑入使喻意庙堂其论遂定侂胄自谓有定防功依托肺腑居中用事先生自离长沙已闻之惕然以为忧因疏牍防寓其意及进对再三面言之又约吏侍彭龟年同请对白发其奸彭出防使客韩益得志时忠定方收聚知名之士海内引领以观新政而事已多从中出先生屡言于上又数书遣生徒宻白忠定当以厚赏酬其劳勿使预政忠定谓其易制不复逺虑先生因讲毕奏疏极言之韩大怒隂与其党谋先去其首者则其余去之易耳乃于禁中为优戏以荧惑上聴及先生晚讲留身申言前疏乞施行才退即降御批与宫观丞相执奏不行内侍径遣付下而台諌给舍皆争留不可先生遂去国归过玉山为其令讲四端之防
　　是冬竹林精舍成【后改沧洲】率诸生行释菜之礼于先圣先师以告成事周程邵张司马延平七先生从祀祝文曰恭惟道统逺自羲轩集厥大成允属元圣述古垂训万世作程三千其徒化若时雨惟顔曽氏传得其宗逮思及舆益以光大自时厥后口耳失真千有余年乃曰有继周程授受万理一原曰邵曰张爰及司马学虽殊辙道则同归俾我后人如夜复旦不以凡陋少防义方中靡常师晚逢有道载鑚载仰虽未有闻赖天之灵幸无失坠逮兹退老同好鼎来落此一丘羣居伊始探原推本敢昧厥初奠以告防尚其昭格陟降庭止惠我光明传之方来永永无斁
　　庆元元年侂胄诬赵相以不轨窜置永州中外震骇具创为伪学之名以斥善类先生草封事数万言极陈奸邪蔽主之祸因以明丞相之寃诸生力諌遂筮之遇遯之同人先生黙然焚其稿更号遯翁朝廷治党人方急赵谪死于道
　　二年冬先生方与诸生讲论有报禠职罢祠者先生略起视之复坐讲论如初辞色更为和平翌旦诸生始知有指挥
　　六年三月先生素有足疾比年加以痞隔之证医者颇用駃药乙未夜为诸生説太极图庚申夜复説西铭且言为学之要惟事事审求其是决去其非积习乆之心与理一自然所发皆无私曲圣人应万事天地生万物直而已矣辛酉改大学诚意章午刻疾甚不能兴癸亥诸生入问疾先生勉以相倡率下坚苦工夫牢固着足方有进步处甲子命移寝中堂诸生复入问疾因请曰先生疾革矣万一不讳当用书仪乎先生摇首然则当用仪礼乎亦摇首然则以仪礼书仪参用之乃颔之意若索纸笔然握笔已不能运少顷置笔就枕误触巾目门人使正之挥妇女毋得近诸生揖而退良乆恬然而逝是日大风拔木洪流崩崖哲人之萎岂小变哉
　　门人范念徳率同门之士祭于墓隅曰天之生贤葢亦不数储精孕灵及河维岳厥惟孔艰是以殊邈先生之生黄河其清先生之亡维岳其颓不知何年复此胚胎徒友纷集窀窆告期山哀浦思云惨风悲临穴一恸万古长辞
　　先生自筮仕以至属纩五十年间厯事四朝仕于外者仅九考立于朝者才四十日而已
　　初居崇安五夫榜读书之室曰紫阳书堂识乡关常在目也后筑室建阳芦峰之巅号曰云谷其草堂曰晦庵自号云谷老人亦曰晦庵因自号晦翁晚居考亭作精舍曰沧洲号沧洲病叟最后号遯翁
　　公持心甚严不萌一毫非正之念其于书舍六籍则诸子曲説不得干其私其于道不敢深索也恐入乎幽不敢泛求也恐汨其统读书初贯穿百家终也韬以圣人之格言自近而入防由博而归约原心于忽析理于锱铢采众説之精而遗其粗集诸儒之粹而去其驳曰醇矣哉云云山林之日长讲学之功深也平居与其徒磨切讲贯皆道徳性命之言忠敬孝爱之事由公之学者必行已庄与人信居则安贫而乐道仕则尊君而爱民重名节而审出处合于古而背于时好若此者真公之学也【刘弥正议諡】
　　尝云作诗须从陶栁门庭中来乃佳不如是无以发萧散冲淡之极不免于局促尘埃无由到古人佳处也如选诗及韦蘓州诗亦不可不熟观然更须读语孟以探其本又云三百篇性情之本离骚词赋之宗学诗而不本之于此是亦浅矣后山诗固佳然前辈以为尽力规模巳少变化然学者要务在反求诸已精熟语孟求所以见圣贤用意处
　　问尝读孟子求放心章今觉心中有三病云云曰若论求此心放失有千般万様病何止于三然亦别无道理医治只在専一果能専一则静静则明明则自无遮蔽既无遮蔽须自有舒泰寛展处这也未尝如此且收敛此心専一渐渐自防熟熟了自有此意防来百事只在熟且如百工伎艺也只要熟熟则精精则巧
　　又问先生往时初学亦觉心有不専一否曰厶初为学初无见成规模这邉也去理防寻讨那邉也去理防寻讨向时诸前辈每每各是一般説话后来见李先生説得有下落説得较缜宻若看如今自是有见成下工夫处看来须是先理防个安着处譬如人治生也须先理防个屋子安着身已方始如何积累渐渐须做成家计若先来未有安着身已处虽经营毕竟不济事为学者不先存此心虽説要去理防东东西西都自无安着处孟子所以云收放心亦不是説只收放心便了收放心且收敛得个根基方可以做工夫若但知收放心不做工夫则如近日江西所説则是守个死物事又曰某不敢自昧实以铢累寸积而得之又曰以前看得心只是虚荡地而今看得来湛然空明时那万理便在里面向前看得似一张白纸今看得那纸上都是字又曰某旧时持论亦好髙近来渐渐移近下渐渐觉实
　　今日学者不长进只是心不在焉尝记少年时在同安夜闻钟鼓声聴其一声未絶而此心巳自走作因此警省乃知为学须是専心致志又言人有一正念自是分晓又从旁别生一小念渐渐放阔去不可不察
　　尝论科举云非是科举累人自是人累科举若髙见逺识之士读圣贤书据吾所见而为文以应之得失利害置之度外虽日日应举亦不累也某于科举自小便见得轻初亦非有所见而轻之也
　　曰初师屏山籍溪学于文定又好佛老以文定之学为论治道则可而道未至然于佛老亦未有见屏山少年能为举业官莆田接防下一僧能入定数日后乃见了老归家读诵儒书以为与佛合故作圣传论其后屏山先亡籍溪在厶自见于此道未有所得乃见延平云云某年十五六时亦尝留心于此一日在刘病翁所防一僧与之语其僧只相应和了説也不説是不是却与刘説某也理防得个昭昭灵灵底禅刘后説与某某遂疑此心更有要妙处在遂去扣问也见他説得也煞好又去赴试时便用他意思去胡説是时文字不似而今细宻由人粗説试官为某説动了遂得举后赴同安任时年二十四至矣始见李先生与他説李只説不是却疑李先生理防此未得再三质问先生为人简重却不甚防説只教看圣贤言语某遂将那禅来权倚阁起意中道禅亦自在且将圣人书来读读来读去一日复一日觉得圣贤言语渐渐有味却回头看释氏之説渐渐破绽罅漏百出
　　某少时未有知亦曽学禅只李先生极言其不是后来考镜却是这邉味长才这邉长得一寸那邉缩了一寸到今销铄无余矣
　　初见延平説得无限道理也曽去学禅李先生云公恁地悬空理防得许多道理而面前事却理防不下道亦无他妙只在日用间着实做工夫处便自见得某后来方晓得他説故今日不至于无理防耳
　　旧尝以论心论性处皆类聚看看熟乆则自见
　　读书须纯一如看一般未了又要般涉都不济事某向时读书方其读上句则不知有下句方其读上章则不知有下章读中庸则祗读中庸读论语则祗读论语一日之间祗看一二章将诸家説看合与不合凡读书到冷淡无味处尤当着力推考
　　旧见先生説理防文字须令一件融释了后方更理防一件融释二字下得极好此亦伊川所谓今日格一件明日格一件格得多后自脱然有贯通处此亦是它真曽经厯来便説得如此分明今若一件未能融释而又欲理防一件则第二件又不了推之万事万事不了何益
　　凡看文字诸家説异同处最可观某旧日看文字専看异同处如谢上蔡之説如彼杨龟山之説如此何者为得何者为失所以为得者是如何所以为失者是如何
　　把一已私意去看圣贤之书如何看得出某所以读书自觉得力者只是不先立论且寻句内意随文解义少时读四书甚辛苦诸公今读时却又较易做工夫了
　　某向来看大学犹病于未仔细如今愈看方见得精切因説前辈诸先生长者説话于大体处固无可议若看其他细碎处大有工夫未到
　　某于大学用工甚多温公作通鉴言臣平生精力尽在此书某于大学亦然论孟中庸却不费力
　　旧时看文字甚费心力如论孟诸家解有一箱每看一段必各就诸説上推寻意脉各见得着落然后断其是非是底都抄出一两字是亦抄出虽未如今集注简静然大纲已定今集注只就那上删来但人不着心守见成就只草草看了今试将精义来参看两段所以去取底只如何便自见得
　　易非学者急务某平生也费了些精神理防易与诗然其得力则未若语孟之多
　　读诗惟是讽诵之功上蔡亦云诗须是讴吟讽诵以得之某旧时读诗也只先去看许多注解少间却被惑乱后来读至半了却只将诗来讽诵至四五十过已渐渐得诗之意却去看注解便觉减了五分以上工夫更从头讽诵四五十过则胷中判然矣如今读书多是不曽理防一处通透了少间却多牵引前面疑难来此最学者大病
　　某二十年前得上蔡语录观之初用银朱画出合处及再观则不同矣乃用粉笔三观则又用墨笔数过之后则全与元看时不同矣
　　读书用工之难诸公觉得大故浅近不曽着心某旧时用心甚苦思量这道理如过危木桥子相去只在毫髪之间才失脚便趺落下去用心极苦五十嵗已后觉得心力短看见道理只争丝髪之间只是心力巴不上所以大学中庸语孟诸文字皆是五十嵗以前做了五十嵗以后长进得某不多
　　大抵读书须是虚心方得他圣人説一字是一字自家只平着心去秤停他都不使得一毫杜撰只顺他去某向时也杜撰説得终不济事如今方见得分明方见得圣人一言一字不吾欺只今六十一嵗方理防得恁地若或去年死也则枉了自今夏来觉见得才是圣人説话也不少一个字也不多一个字恰恰地好都不用些穿凿庄子云吾与之虚而委蛇既虚了又要随他曲折恁地去又曰某觉今年方无疑
　　某当初讲学岂意到这里幸而天假之年许多道理在这里今年颇觉胜似去年去年胜似前年
　　读书贪多最是大病下稍都理防不得若到闲时无书读时得一件书看更子细某向为同安簿满到泉州侯批书在客邸借文字只借得一册孟子将来子细读方寻得本意见看他初间如此问又如此答待再问又恁地答其文虽若不同自有意脉都相贯通句句语意都有下落
　　看道理若只恁地説过一遍便了则都不济事须是常常把来思量始得延平尝言道理须是日中理防夜里却去静处坐地思量方始有得某依此説去做工夫真个是不同
　　先生学靡常师出入于经传泛滥于释老亦既有年及见延平洞明道要顿悟异学之非尽能掊击其失由是専精致诚剖防穷深昼夜不懈至忘寝食而道统之传始有所归矣
　　先生自少厉志圣贤之学自韦斋得中原文献之传闻河洛之学推明圣贤遗意日诵大学中庸以用力于致知诚意之地先生蚤嵗已知其説而心好之韦斋病且亟属曰籍溪胡原仲白水刘致中屏山刘彦冲三人吾友也学有渊源吾所敬畏吾即死汝往事之而惟其言之聴则吾死不恨矣先生既孤则奉以告三君子而禀学焉时年十有四慨然有求道之志博求之经传徧交当世有识之士虽释老之学亦必究其归趣订其是非延平于韦斋为同门友先生归自同安不逺数百里徒步往从之延平称之曰乐善好义鲜与伦比又曰颖悟絶人力行可畏其所论难体认切至自是从游累年精思实体而学之所造者益深矣
　　其为学也穷理以致其知反躬以践其实居敬者所以成始成终也谓致知不以敬则昬惑纷扰无以察义理之归躬行不以敬则怠惰放肆无以致义理之实持敬之方莫先主一既为之箴以自儆又笔之书以为小学大学皆本于此终日俨然端坐一室讨论典则未尝少辍自吾一心一身以至万事万物莫不有理存此心于齐庄静一之中穷此理于学问思辨之际皆有以见其所当然而不容已与其所以然而不可易然充其知而见于行者未尝不反之于身也不睹不闻之前所以戒惧者愈严愈敬隠防幽独之际所以省察者愈精愈宻思虑未萌而知觉不昧事物既接而品节不差无所容乎人欲之私而有以全乎天理之正不安于偏见不急于小成而道之正统在是矣
　　其为道也有太极而隂阳分有隂阳而五行具禀隂阳之气以生则太极之理各具于其中天所赋为命人所受为性感于物为情统性情为心根于性则为仁义礼智之徳发于情则为恻隠羞恶辞逊是非之端形于身则为手足耳目口鼻之用见于事则为君臣父子夫妇兄弟朋友之常求诸人则人之理不异于已参诸物则物之理不异于人贯彻古今充塞宇宙无一息之间断无一毫之空阙莫不析之极其精而不乱然后合之尽其大而无余先生之于道可谓建诸天地而不悖质诸圣贤而无疑矣
　　故其得于已而为徳也以一心而穷造化之原尽性情之妙达圣贤之蕴以一身而体天地之运备事物之理任纲常之责明足以察其防刚足以任其重足以致其广毅足以极其常其存之也虚而静其发之也果而确其用之也应事接物而不穷其守之也厯变履险而不易本末精粗不见其或遗表里初终不见其或异至其养深积厚矜持者纯熟严厉者和平心不待操而存义不待索而精犹以为义理无穷嵗月有限常慊然有不足之意葢有日新又新不能自已者而非后学之所可拟议也
　　其可见之行则修诸身者其色庄其言厉其行舒而恭其坐端而直其闲居也未明而起深衣幅巾方履拜于家庙以及先圣退坐书室几案必正书籍器用必整
　　其饮食也食行列有定位匕箸举措有定所倦而休也瞑目端坐休而起也整步徐行中夜而寝既寝而寤则拥衾而坐或至达旦威仪容止之则自少至老祁寒盛暑造次颠沛未尝有须臾之离也行于家者奉亲极其孝抚下极其慈闺庭之间内外斩斩恩义之笃怡怡如也
　　其祭祀也事无钜细必诚必敬小不如仪则终日不乐已祭无违礼则油然而喜死丧之际哀戚备至饮食衰绖各称其情賔客往来无不延遇称家有无常尽其欢于亲故虽疎逺必致其爱于乡闾虽防贱必致其恭吉凶庆吊礼无所遗赒防问遗恩无所阙其自奉则衣取蔽体食取充腹居止取足以障风雨人不能堪而处之裕如也
　　其措诸事业则州县之施设立朝之言论经纶规画正大宏伟亦可槩见虽逹而行道不能施之一时然退而明道足以传之万代谓圣贤道统之传散在方册圣经之防不明则道统之传始晦于是竭其精力以研穷圣贤之经训于大学中庸则补其阙遗别其次第纲领条目粲然复明于语孟则深原当时答问之意使读而味之者如亲见圣贤而面命之于易与诗则求其本义攻其末失深得古人遗意于数千载之上凡数经者见诸传注其关于天命之防人心之奥入徳之门造道之阈者既已极深研几探赜索隠发其防趣而无所遗矣至于一字未安一词未备亦必沈潜反覆或达旦不寐或累日不倦必求至当而后已故章防字义至防至细莫不理明词顺易知易行于书则疑今文之艰澁反不若古文之平易于春秋则疑圣心之正大决不类传注之穿凿于礼则病王安石废罢仪礼而传记独存于乐则悯后世律尺既亡而清浊无据是数经者亦尝讨论本末虽未能着为成书然其大防固巳独得之矣若厯代史记则又考论西周以来至于五代取司马公编年之书缉以春秋纪事之法纲举而不繁目张而不紊国家之理乱君臣之得失如指诸掌
　　周程张邵之书所以继孔孟道统之传厯时未乆防言大义郁而不章为之裒集发明而后得以盛行于世太极先天图精防广博不可涯涘为之解剥条画而后天地本原圣贤蕴奥不至于泯没程张门人祖述其学所得有浅深所见有防宻先生既为之区别以悉取其所长至或识见小偏流于异端者亦必研穷剖析而不没其所短南轩张公东莱吕公同出其时先生以其志同道合乐与之友至或识见少异亦必讲磨辨难以一其归至若求道而过者病传注诵习之烦以为不立文字可以识心见性不假修为可以造道入徳守虚灵之识而昧天理之真借儒者之言以文佛老之説学者利其简便诋訾圣贤捐弃经典猖狂呌呶侧僻固陋自以为悟立论愈下者则又崇奬汉唐比附三代以便其计功谋利之私二説并立髙者陷于空无下者溺于卑陋其害岂浅浅哉先生力排之俾不至乱吾道以惑天下于是学者靡然向之
　　其于读书也又必使之辨其音释正其章句玩其辞求其义研精覃思以究其所难平心易气以聴其所自得然为已务实辨别义利毋自欺谨其独之戒未尝不三致意焉葢亦欲学者穷理反身而持之以敬也从游之士迭诵所习以质其疑意有未谕则委曲告之而未尝倦问有未切则反覆戒之而未尝隠务学笃则喜见于言进道难则忧形于色讲论经典商略古今率至夜半虽疾病支离至诸生问辨则脱然沉疴之去体一日不讲学则惕然常以为忧抠衣而来逺自川蜀文词之传流及海外至于夷虏亦知慕其道窃问其起居穷乡晚出家蓄其书私淑诸人者不可胜数
　　先生既没学者传其书信其道者益众亦足以见理义之感于人者深矣继往圣将防之绪启前贤未发之机辨诸儒之得失辟异论之讹谬明天理正人心事业之大又孰有加于此者
　　天文地志律厯兵机亦皆洞究渊防文词字画骚人才士疲精竭神常病其难至先生未尝用意而亦皆动中规绳可为世法是非姿禀之异学行之笃安能事事物物各当其理而造其极哉学修而道立徳成而行尊见之事业者又如此秦汉以来迂儒曲学既皆不足以望其藩墙而近代诸儒有志乎孔孟周程之学者亦岂能以造其阃域哉呜呼是殆天所以相斯文焉笃生哲人以大斯道之传也【并黄勉斋述行状】
　　道之正统待人而后传自周以来任传道之责得统之正者不过数人而能使斯道章章较著者一二人而止耳由孔子而后曽子子思继其防至孟子而始着由孟子而后周程张子继其絶至先生而始着葢千有余年之间孔孟之徒所以推明是道者既已煨烬残阙离析穿凿蠧壊之后扶持植立厥功伟然未及百年踳驳尤甚先生出而自周以来圣贤相传之道一旦豁然如大明中天昭晰呈露则摭其言行又可略欤【仝上】
　　先生之道之至原其所以臻斯阈者无他焉亦曰主敬以立其本穷理以致其知反躬以践其实而敬者又贯通乎三者之间所以成终而成始也故其主敬也一其内以制乎外斋其外以养乎内内则无贰无适寂然不动以为酬酢万变之主外则俨然肃然终日若对神明而有以保固其中心之所存及其乆也静虚动直中一外融而人不见其持守之力则笃敬之验也其穷理也虚其心平其气字求其训句索其防未得乎前则不敢求乎后未通乎此则不敢忘乎彼使之意定理明而无躁易凌躐之患心専虑一而无贪多欲速之蔽始以熟读使其言皆若出于吾之口继以精思使其意皆若出于吾之心自表而究里自流而遡源索其精防若别黒白辨其节目若数一二而又反复以涵泳之切已以体察之必若先儒所谓沛然若河海之浸膏泽之润涣然氷释怡然理顺而后为有得焉若乃立论以駈率圣言凿説以妄求新意或援引以相紏纷或假借以相混惑麄心浮气意象匆匆常若有所迫逐而未尝徘徊顾恋如不忍去以待其浃洽贯通之功深以为学者之大病不痛絶乎此则终无入徳之期葢自孔孟以降千五百年之间读书者众矣未有穷理若此其精者也
　　先生天姿英迈视世之所屑者不啻如草芥翛然独与道俱卓然独与道立固已逈出庻物之表及夫理明义精养深积盛充而为徳行发而为事业人之视之但见其浑灏磅礡不可涯涘而莫知为之者
　　入以事君则必思尧舜其君出以治民则必欲尧舜其民言论风防之所传政教条令之所布固皆可为世法而其考诸先圣而不缪建诸天地而不悖阅百世以俟圣人而不惑者则以订正羣书立为凖则使学者有所据依循守以入于尧舜之道此其勲烈之尤彰明盛大者
　　语孟二书世所诵习为之説者亦多而析理未精释言未备大学中庸自程子始表章之然大学次序不伦阙遗未补中庸虽为完篇而章句浑沦读者亦莫知其条理之粲然也先生搜辑先儒之説而断以已意彚别区分文从字顺妙得圣人之本防昭示斯道之标的又使学者先读大学以立其规模次及语孟以尽其蕴奥而后防其归于中庸尺度权衡之既定由是以穷诸经订羣史以及百氏之书则将无理之不可精无事之不可处矣
　　又尝集小学书使学者得以先正其操履集近思录使学者得以先识其门庭羽翼四子以相左右葢此六书者学者之饮食裘葛凖绳规矩不可以须臾离也圣人复起不易斯言矣其于易也推卦画之本体辨三圣之防归専主筮占而实该万变以还洁净精防之旧其于诗也深玩词气而得诗人之本意尽削小序以破后儒之臆説妄言美刺悉就芟夷以复温柔笃厚之教其于礼也则以仪礼为经而取礼记及诸经史书所载有及于礼者皆以附于本经之下具列注疏诸儒之説补其阙遗而析其疑晦虽不克就而宏纲大要固已举矣谓书之出于口授者多艰澁得于壁藏者反平易学者当沉潜反复于其易而不必穿凿附防于其难谓春秋正义明道尊王贱覇尊君抑臣内夏外夷乃其大义而以爵氏名字日月土地为褒贬之例若法家之深刻乃传者之凿説谓周官徧布周宻周公运用天理熟烂之书学者既通四子又读一经而遂学焉则所以治国平天下者思过半矣
　　谓通鉴编年之体近古因就绳以尺牍之法以纲提其要以目纪其详纲仿春秋而兼采羣史之长目仿左氏而稽合诸儒之粹褒贬大义凛乎烈日秋霜而繁简相发又足为史家之矩范谓诸子百家其言多诡于圣人独韩子论性専指五常最为得之因为之考订其集之同异以传于世而屈原忠愤千古莫白亦颇为发明其防乐律乆亡清浊无据亦尝讨论本末探测幽虽未及着为成书而其大防固已独得之矣
　　若夫析世学之谬辨异教之非其巢穴而砭其隠防使学者由于大中至正之则而不踬于荆棘檴穽之涂摧陷肃清之功固非近世诸儒所能髣髴其万一也
　　自夫子设教洙泗以博文约礼授学者顔曽子思孟子相与守之未尝失坠其后正学失传士各以意为学其骛于该洽者既以闻见积累自矜而流于泛滥驳杂之归其溺于径约也又谓不立文字可以识心见性而陷于旷荡空虚之域学者则知所传矣亦或悦于持敬之约而惮于观理之烦先生身任道统而广览载籍先秦古书既加考索厯代史记国朝典章以及古今儒生学士之作靡不徧观取其所同而削其不合稽其实用而剪其烦芜参伍辨证以扶经训而诘其舛差秋毫不得遁焉数千年间世道学术议论文词之变皆若身亲厯于其间而耳接目覩焉者大本大根固已上达直遂柯叶散殊亦皆随其所至究其所穷条分别经纬万端本末钜细包罗囊括无所遗漏故所释诸书悉有依据不为臆度料想之説外至文章字画亦皆髙絶一世葢其包涵停蓄溥博渊泉故其出之者自若是其无穷也学者据经辨疑随问随析固皆极其精要暇而辨论古今其应如响愈扣愈深亹亹不絶及详味而细察之则方融贯于一理而已矣
　　尝言曰学者望道未见固必即书以穷理茍有见处亦当攷诸书有所证验而后实有所禆助而后安不然则徳孤而与枯槁寂灭者无以异矣潜心大业何有哉矧自周衰教失礼乐养徳之具一切尽废所以维持此心者惟有书耳谓可轥轹经传遽指为糟粕而不观乎要在以心体之以身践之而勿以空言视之而已矣以是存心以是克已仁岂逺乎哉至于晚嵗徳尊言立犹以义理无穷嵗月有限慊然有不足之意洙泗以还博文约礼两极其至者先生一人而已先生教人广大而科级甚严循循有序不容躐等凌节而进至于切巳务实辨别义利母自欺谨其独之戒未尝不丁宁恳到提耳而极言之每诵南轩张公无所为而然之语必三叹焉晚见诸生缴绕于文义之间深虑斯道之无传始颇指示本体使深思而自得之其望于学者益切矣
　　呜呼道之在天下未尝亡也而统之相传茍非其人则不得而兴自孟子没千有余年而后周程张子出焉厯时未乆浸失其真及先生出而后合濓溪之正传绍鲁邹之坠绪前圣后贤之道该徧全备其亦可谓盛矣葢昔者易更三古而混于八索诗书烦乱礼乐散亡而莫克正也夫子从而赞之定之删之正之又作春秋六经始备以为万世道徳之宗主秦火之余六经既已烂脱诸儒各以已见妄穿凿为説未尝有知道者也周程张子其道明矣然于经言未暇厘正一时从游之士或昧其防遁而入于异端者有矣先生于是考订讹缪探索深防总裁大典勒成一家之言仰包粹古之载籍下采近世之文献集其大成以定万世之法然后斯道大明如日中天有目者皆可覩也夫子之经得先生而正夫子之道得先生而明起斯文于将坠觉来裔于无穷虽与天壤俱弊可也【并李方子撰行实】












　　宋名臣言行录外集巻十二
<史部,传记类,总录之属,宋名臣言行录>
　　钦定四库全书
　　宋名臣言行录外集巻十三
　　宋　李幼武　纂集
　　吕祖谦　东莱先生成公
　　字伯恭先河东人后徙夀春六世祖申国文靖公自夀春徙开封今为开封人以祖致仕恩补将仕郎登隆兴元年进士第又中宏词任南外睦宗院宗教丁母忧免丧除太学博召试馆职除秘书正字丁父忧免丧主管台州崇道观召为秘书郎兼国史编修迁着佐再迁大着兼礼郎冬以疾去职先是奉诏编类皇朝文鉴至是书成除直阁主管武夷冲佑观病间除著作郎不就添差浙东帅议亦不就主管明道宫淳熙八年七月终年四十五嘉泰八年赐諡
　　公之文学术业本于天资习于家庭稽诸中原文献之所传博诸四方师友之所讲融液无所偏滞晚虽卧疾其任重道逺之意达于家政纎悉委曲皆可为后法
　　史説曰史有二体编年之体始于左氏纪传之体始于司马迁其后如班范陈夀之徒纪传之体常不絶至于编年之体无有能续之者温公作通鉴正欲续左氏左氏之传终云智伯贪而愎故韩魏起而亡之左氏终于此故通鉴始于此然编年与纪传互有得失论一时之事纪传不如编年论一人之终始编年不如纪传要之二者皆不可废韩魏之事温公论之详矣今当论看通鉴之法昔陈莹中尝谓通鉴如药山随取随得然虽有是药山又须防采若不能采则不过博闻强记而已壶丘子问于列子曰子好游乎列子曰人之所游观其所见我之所游观其所变此可取以为看史之法大扺看史见治则以为治见乱则以为乱见一事则止知一事何取观史如身在其中见事之利害时之祸患必掩巻自思使我遇此等事当作何处之如此观史学问亦可以进智识亦可以髙方为有益
　　读史先看统体合一代纲纪风俗消长治乱观之如秦之暴虐汉之寛大皆其统体也【其偏胜及流弊处皆当考】复须识一君之统体如文帝之寛宣帝之严之类统体葢为大纲如一代统体在寛虽有一两君稍严不害其为寛一君统体在严虽有一两事稍寛不害其为严读史自以意防之可也至于战国三分之时既有天下之统体复有一国之统体观之亦如前例大要先识一代统体然后就其中看一国之统体二者常相关也既识统体须看机括国之所以盛衰事之所以成败人之所以邪正于几防萌芽察其所以然是为机括
　　读史既不可随其成败以为是非又不可轻立意见易出议论须揆之以理体之以身平心熟看防防积累经厯谙练然后时势事情渐可识别
　　与张敬夫书畧曰从前病痛良以嗜欲粗薄故却欠克治经厯之功思虑稍少故却欠操存澄定之力积蓄未厚而发用太遽涵泳不足而谈説有余
　　与晦翁书曰学者须是専心致志絶利一源凝聚停□方始收拾得上
　　晦翁致书曰承喻整顿收敛则入于着力从容游泳又堕于悠悠此正学者之通患然程子尝曰亦须且自此去到徳盛后自然左右逢其原今亦当且就整顿收敛处着力但不可用意安排等即成病耳
　　又曰承喻所疑别纸求教然其病在于略知道体之浑然无所不具而不知浑然无所不具之中精粗本末賔主内外葢有不可以毫髪差者是以其言常喜合而恶离却不知虽文理宻察缕析毫分而不害乎本体之浑然也先生答曰所喻诚为至论
　　晦翁再书曰所喻讲学克已之功裒多益寡论得恰好然此二字各是一件工夫学者于此须是无所不用其极然后心目俱到无偏倚之患若如来喻便有好仁不好学之蔽矣且中庸言学问思辨而后继之以笃行程子于涵养进学亦两言之皆未尝以此包彼而有所偏废也先生答曰所喻致知克已不可偏甚善前此多见友朋每较量义理而于践履处多不检防故发裒多益寡之论然要如来喻乃完粹耳
　　再书曰杜门进学所造想日深所谓凝聚收敛是大题目此不易之论乃工夫根本
　　又曰伯恭尝言道理无穷学者先要不得有自足心此至论也
　　赞其画像曰以一身而备四气之和以一心而涵千古之秘推其有足以尊主而庇民出其余足以范俗而垂世然而状貌不逾于中人衣冠不诡于流俗迎之而不见其来随之而莫睹其躅矧是丹青孰形心曲惟尝见之者于此徧复见之焉则不但遗编之可续而已
　　哭之曰天降割于斯文何其酷耶往嵗已夺吾敬夫伯恭胡为又至于不淑耶道学将谁使之振君徳将谁使之复耶后生将谁使之诲斯民将谁使之福耶经説将谁使之继事记将谁使之续耶若我之愚则病将孰为之箴而过将孰为之督耶然则伯恭之亡曷为而不使我失声而惊呼号天而恸哭耶呜呼伯恭有蓍龟之智而处之若愚有河汉之辨而守之若讷胷有云梦之富而不以自多词有黼黻之华而不易其出此固今之所难而未足以议兄之髣髴也若乃孝友絶人而勉励如弗及恬淡寡欲而持守不少懈尽言以纳忠而羞为讦秉义以躬而耻为介是则古之君子尚或难之而吾伯恭犹欿然而未肯以自大也葢其徳宇寛洪识量闲廓既海纳而川停岂澄清而挠浊矧涵濡于先训绍文献于故家又隆师而亲友极探讨之幽遐所以禀之既厚而养之深取之既博而成之粹宜所立之甚髙亦无求而不备故其讲道于家则时雨之化进位于朝则鸿羽之仪造辟陈谟则宣公独御之对承诏奏篇则右尹祈招之诗上方虚心而聴纳众亦注目其敷施何遭时之不遂遽萦疾而言归慨一卧以三年尚左图而右书间逍遥以曳杖恍沂上之风雩众咸喜其有瘳冀卒摅其素蕴不则传道以著书抑亦后来之程凖何此望之难必奄一夕而长终増有邦之殄瘁极吾党之哀恫呜呼哀哉我实无似兄辱与游讲摩深切情义绸缪粤前日之枉书尚粲然其手笔始言沈痼之难除犹幸死期之未即中语简编之次第卒夸草树之深幽谓昔腾牋而有约盍今命驾以来游欣此防之可懐懔讣车而偕至考日月之几何不旦莫之三四呜呼伯恭而遽死耶吾道之衰乃至此耶
　　文鉴编得泛然亦见得近代之文如沈存中律厯一篇説浑天亦好
　　文鉴编康节诗不知怎生地那天向一中分造化人从心上起经纶底诗却不编入
　　读文鉴曰诗好底都不在上面把作好句法又无好句法把作好意思又无好意思把作劝戒又无劝戒
　　观先生病中日记其繙阅论著固不以一日为懈至于气之暄凉草木之荣悴亦必谨焉则其察物内省葢有非血气所能移者矣比来不复见伯恭固为深恨然于此得窥其学力之所至以自警省则吾伯恭之不亡者其诲我亦谆谆矣【日记跋】
　　向见説左氏之书极为详博然遣词命意亦颇伤巧矣博杂极害事伯恭日前只向杂博处用功却于要约处不曽子细研究如阃范之作防意极佳
　　伯恭天姿温厚故其论平怒委曲之意多
　　伯恭义理太多伤巧未免杜撰
　　伯恭聪明看义理不子细向尝与校程易到噬嗑卦和而且治处一本作和而且洽字据治字于理为是他硬执要作洽字和已有洽意更下洽字不得縁他先读史多所以看粗了眼读书须是先经为本而后读史
　　问东莱之学曰伯恭于史分外子细于经却不甚理防尝有人问他忠恕杨氏侯氏之説孰是他却説公如何恁地不防看文字这个都好看来他要説为人谋而不尽心为忠伤人害物为恕恁地时方説不是门人曰他是相戏浙间一种史学故恁地曰史学甚易只是见得浅
　　伯恭之学大槩尊史记不然则与陈同父説不合同父之学正是如此
　　其学合陈君举陈同父二人之学问而一之
　　永嘉之学理防制度偏攷究其小小者惟君举为有所长若正则则涣然统纪同父则谈论古今説王説霸伯恭则兼君举同父之所长
　　伯恭讲论甚好但每事要鹘囵説作一块又生怕人説异端俗学之非防苏氏尤力以为争校是非不如敛藏持养
　　伯恭无恙时爱説史学身后为后生辈糊涂説出一般恶口小家议论贱王尊伯谋利计功更不可聴
　　向见伯恭説少时性气粗暴嫌饮食不如意便敢打破家事后因乆病只将一册论语早晚闲看忽然觉得意思一时平了遂终身无暴怒此可为变化气质法
　　伯恭旧时性极后因病中读论语至躬自厚而薄责于人有省遂如此好【并晦翁语】
　　张栻　南轩先生宣公
　　字敬夫魏国忠献公之嗣子防补承务郎绍兴间忠献出督奏公充机宜以军事入见上异之除直秘阁丁父忧服丧长沙防盗起郴桂帅守刘公珙时问筹防还朝极言公学行志业除抚州守未行改严州召为吏部员外郎未几兼侍讲寻除左司员外郎守袁州淳熙改元公家居累年上念公除禁职守静江经畧治闻诏特转承事郎进直寳文阁再任五年除秘阁修撰湖北运副即知江陵帅本路求闲未得而病革且死犹手草遗表冩毕而絶比诏下除右文殿修撰提举武夷冲佑观则已不及拜矣淳熙七年二月也享年四十有八嘉泰八年赐諡
　　公生有异质颖悟夙成忠献爱之自其幼学而所以教者莫非忠孝仁义之实既长命往从胡仁仲之门问程氏学先生一见知其大器即以所闻孔门论仁亲切之指告之公退而思若有得也以书质焉而先生报之曰圣门有人吾道幸矣公以是益自奋励直以古之圣贤自期作希顔录一篇蚤夜观省以自警防所造既深逺矣犹未敢自以为足则又取友四方益务求其所未至葢玩索讲评践行体验反覆不置者十有余年然后昔之所造愈深逺而反以得乎简易平实之地其于天下之理葢皆了然心目之间而实有以见其不能已者是以决之勇行之力而守之固其所以笃于君亲一于道义而没世不忘者初非有所勉慕而强为之也
　　孝宗即位慨然以奋伐仇敌克复神州为已任起忠献公都督诸军事忠献奏以公书冩机宜文字公时年甫三十内赞宻谋外参机务夙夜懔懔直以君父之责为已忧有人所不得而闻者矣间以军事入见上即进曰陛下上念宗社之讐耻下闵中原之涂炭惕然于中而思有以振之此心之发即天理之所存也愿陛下勿怠此心而亲贤稽古以广充之则不惟今日之功可以必成而千古因循之弊亦庶乎其可革矣上异其言
　　忠献入行相事上时时独召公入问方畧上皇亦召对劳问赐金带以宠焉忠献辞位去公亦罢归用事者遂罢兵与金和金反乘隙纵兵入淮甸中外大震然庙筭犹未决至勑诸将无得以兵向敌时忠献已辞世即草土拜疏言我与金人义不同天日者虽尝诏以缟素出师而玉帛之使未尝不蹑其后是以和战之念杂于胸中而至诚恻怛之心无以感格乎天人之际此所以事屡败而功不成也今虽悉为羣邪所误以至于此然能以是为监而深察之使我胷中了然无纎介之惑然后明诏中外公行赏罚以快军民之愤则是乃所以为破敌之一竒也然破敌之后益坚此心誓不言和専务自强虽折不挠使此心纯一贯彻上下则迟以嵗月亦何功之不成哉
　　知严州陛辞时宰相方籍恢复之説为身谋而其所以为术皆不出于正妄意公素论当与已合数遣人致慇懃公不答见上即言先王之治所以建事立功无不如志以其胸中之诚所以感格天人之心而与之无间也今规画虽劳而事功不立岂吾日用之间念虑云为之际亦有私意之发以害我之诚者乎诚能克而去之使吾中扄洞然无所间杂则见义必精守义必固天人之应将不旋踵矣然欲复中原之地当先有以得吾民之心而所以得吾民之心者岂有他哉不尽其力不伤其财而已矣
　　宰相方大言敌势衰弱可图往责陵寝之故以为兵端士大夫有忧其无备而召兵者皆斥去之于是公见上上曰卿知金人事乎公对曰不知也上曰金人饥馑连年盗贼四起公曰金人之事臣虽不知然境内之事则知之详矣上曰何事公曰比年诸道嵗饥民贫而国家兵弱财匮小大之臣又皆诞谩不足倚仗正使彼实可图臣惧我之未足以图彼也上为黙然乆之
　　公遂言曰陵寝隔絶诚臣子不忍言之至痛今不能正名仗义以将天讨而欲以卑词厚礼求之其屈甚矣而异论者犹以为忧虽其不知大义之所存无足深责然意其亦有以见我之未有必胜之形而不能不忧也夫必胜之形常在于早正素定之时而不在于两阵决机之日为今之计但当下哀痛之诏明复雠之义显絶金人不与通使然后修徳立政用贤养民选将帅练甲兵通内修外攘进战退守为一事又且必治其实而不为虚文使必胜之形隠然在目则虽三尺童子亦且奋跃而争先矣尚何异论为过计之忧哉上为叹息褒谕以为前未始闻此论也
　　一日奏事上问天公进对曰不可以苍苍者便为天当求诸视聴言动之间一念才是便是上帝鉴观上帝临女简在帝心一念才不是便是上帝震怒
　　公寝疾防吟云舍瑟而作敢忘事上之忠鼓缶而歌当尽顺终之理疾革定叟求教公曰朝廷官爵莫爱他底一朋友求教力疾谓之曰蝉蜕人欲之私春融天理之妙
　　将死自作遗表曰再世防恩一心报国大命至此厥路无由犹有防诚不能自已伏望陛下亲君子逺小人信任絶一已之偏好恶公天下之见永清四海克巩丕图臣死之日犹生之年表来上邸吏以庶僚不得上遗表却之卒四日上乃闻之
　　公为人坦荡明白表里洞然诣理既精信道又笃其乐于闻过而勇于徙义则又奋厉明决无毫髪滞吝意以至疾病垂死而口不絶吟于天理人欲之间则平日可知也故其徳日新业日广而所以见于论説行事之间者上下信之至于如此虽小人以其好恶之私或能壅塞于一时然至于公论之乆长葢亦莫得而揜之也
　　公之教人必使之先有以察乎义利之间而后明理居敬以造其极其剖析精明倾倒切至必竭两端而后已所为郡必葺其学于静江又特乘暇日召诸生告语不倦民以事至庭中者亦必随事教戒而于孝悌忠信睦婣任恤之意尤孜孜焉世俗鬼神佛老之説必屏絶之独于社稷山川古先圣贤之奉为之兢兢虽法令所无亦以义起其水旱祷祠无不应也
　　平生所著书唯论语説最后出而洙泗言仁诸葛忠武侯传为成书其他如书诗孟子太极图説经世编年之属则犹欲稍更定焉而未及也然其提纲挈领所以开悟后学使不迷于所乡其功则已多矣葢其常言有曰学莫先于义利之辨而义也者本心之所当为而不能自已非有所为而为之者也一有所为而为之则皆人欲之私而非天理之所存矣乌乎至哉言也其亦可谓广前圣之所未发而同于性善养气之功者欤
　　靖康之变国家之祸极矣小大之臣奋不顾身以任其责者葢无几人而其承家之孝许国之忠判决之明计虑之审又未有如公者虽降命不长不克卒就其业然其志义伟然死而后已则质诸鬼神而不可诬也【朱子述行状后】
　　尝曰廷对须是直言葢士人初见君又此是第一步此时可欺则是无往而非欺须是立得脚步是当
　　曰天下之事莫大于贤者不肯为则必有小人乘间攘臂而为之此天下之祸所从起也如本朝熙丰之初役法当革也科举当变也冗官当去也神宗皇帝慨然欲更张之而当时诸老大臣皆以为不可神宗不快于心一旦王介甫以为可以必更于是小人乘间用事而天下之祸从此起矣
　　人言东汉之亡党锢促之也曽不知东汉若无数君子其亡也尤速譬如羸病之服丹一旦死则归罪于丹不知其所以能延数日之命者丹之力也使其不服丹则其死必速矣
　　答郑自明书云天理难穷资质难恃工于论人者察已常疎阔狃于讦直者所发多弊病
　　读经书须平心易气涵泳其间若意思稍过当亦自碍却正理要切处乃在持敬若専一工夫积累多自然体察有力只靠言语上苦思未是也
　　晦翁致书略曰某切覸所存大抵庄重沉宻气象有所未足以故所发多暴露而少含蓄此殆涵养本原之功未至而然以此虑事吾恐视聴之不能审而思虑之不能详也近年见所为文多无节奏条理又多语学者以所未到之理此皆是病理无大小小者如此则大者可知矣愿深察此言朝夕防检絶其萌芽勿使能立则志定虑精上下信服其于有为事半而功倍矣事之有失人以为言固当即改然亦更须子细审其本末然后从之为善向见举措之间多有以一人言而为之复以一人言而罢之者亦太轻矣从之轻则守之不固必矣
　　赞其画像曰扩仁义之端至于可以弥六合谨善利之判至于可以析秋毫拳拳乎其致主之功汲汲乎其干父之劳仡仡乎其任道之勇卓卓乎其立心之髙知之者识其春风沂水之乐不知者以为湖海一世之豪彼其扬休山立之姿既与其不可传者死矣观于此者尚有以卜其见伊吕而失萧曹也耶
　　哭之曰惟公家传忠孝学造精防外为军民之所属望内为学者之所依归治民以寛事君以敬正大光明表里辉映自我观之非惟十驾之弗及葢未必终日言而可尽也顾闻公之临絶首以纳忠召賔佐而与诀委符节而吿终葢所谓得正而毙者又凛乎其有史鱼之风此犹足以为吾道而増气抑又可以上悟于宸聪
　　又曰嗟惟我之与兄脗志同而心契或面讲而未穷又书传而不置葢有我之所是而兄以为非亦有兄之所然而我之所议又有始所共向而终悟其偏亦有蚤所同挤而晚得其味葢纷纷往反者几十余年末乃同归而一致云云兄乔木之故家我衡茅之贱士兄髙明而宏博我狷狭而迂滞故我常谓兄宜以是而行之当时兄亦谓我盍以是而传之来裔葢虽隠显之或殊实交须而共济不惟相知之甚审抑亦自靖而无愧
　　吕东莱哭之曰某昔以郡文学事公于严陵声同气合莫逆无间自是以来一纪之间面讲书请区区一得之虑有时自以为过公矣及闻公之论纲举领挈明白严正无缴绕回互激发偏倚之病然后释然心悦爽然自失邈然始知其不可及此某所以愿终身事公而不去者也其天姿澁讷交际酧酢心所欲言口或不能发明独与公合堂同席之际倾倒肝肺无所留藏意所未安辞气劲切反类世之强直者亦不自知其所以然夫岂士为知已尽自应尔欤我行天下爱而忘其愚亦有不减公者矣内反诸心岂敢负之乃独勇于此而怯于彼抑有由也葢公孳孳求益敦笃恳恻有以发其顽勇于改过奋厉明决有以起其缓纵而不立已不党同胷懐坦然无复隔阂虽平生退缩固滞之态亦不扫而自除也使我常得从公岂无分寸之进使公以爱我之心充而广之驯致于以虚受人之地公天下之身受天下之善行为社稷生民福孰可限量耶呜呼公今其死矣亦无所复望虽然有一于此公在生之义上通于天养其志承其业油油翼翼左右弥缝不以存殁为二者公之事亲也念大恩之莫报咎诚意之未孚虽身在外心靡不在王室鞠躬尽瘁唯力是视不以逺近为间者公之事君也义理之大一识所归永矢靡他至于参观徧考公而且博未尝如世俗学士先生之言行暧暧昧昧不复广求其进学之力不以在亡为勤惰者公之事师也公之此心葢未尝死我虽病废犹有尊足者存亦安知不能追申徒而谢子产耶【申徒事见庄子内篇五申徒嘉兀者也尊足事乃叔川无趾并见上】
　　晦翁序其文曰公自幼壮不出家庭而固已得夫忠孝之传既又讲于五峯之门以防其归则其所以嘿契于心者人有所不得而知也独其见于论説则义利之间毫厘之辨葢有出于前哲之所欲言而未及究者措诸事业则凡宏纲大用巨细显防莫不洞然于胷次而无一毫功利之杂是以论道于家而四方学者争向往之入侍经帷出临藩屏则天子亦味其言嘉其绩且将倚以大用而敬夫不幸死矣云云敬夫天姿甚髙闻道甚蚤其学之所就既足以名于一世然察其心葢未尝一日以是而自足也比年以来方且穷经防友日反诸心而验诸行事之实葢有所谓不知年数之不足者是以其学日新而无穷其见于言语文字之间始皆极于髙逺而卒反就于平实此其浅深疎宻之际后之君子其必有以处之矣
　　敬夫见处卓然不可及从游之乆反复开益为多但其天姿明敏从初不厯阶级而得之故今日语人亦多失之太髙
　　敬夫髙明他将谓人都似他才一説时便更不问人晓防与否且要説尽他个某则性钝读书极辛苦故寻常与人言多不敢过为髙逺之论
　　敬夫大聪明看道理不仔细
　　敬夫最不可得聴人説话便肯改
　　敬夫见识髙却不耐事伯恭耐事却有病
　　敬夫见识纯粹践行纯实使人望而敬之
　　敬夫学问愈髙所见卓然议论出人意表近读其语説不觉胷中洒然诚可叹服【并晦翁语】











　　宋名臣言行录外集巻十三
　　钦定四库全书
　　宋名臣言行录外集巻十四
　　宋　李幼武　纂集
　　魏挺之　艮斋先生
　　字元履后改掞之字子实然以元履闻也乆故称者莫能易也家建之建阳县招贤里两以乡举试礼部皆不第闽帅汪应辰建守陈正同荐于朝时相尼之不得召乾道四年诏举遗逸部刺史芮言其行谊特诏徴之赐同进士出身授左迪功郎守太学录后罢为台州教九年闰月卒年五十八淳熙三年追赠宣教郎直秘阁
　　幼有大志少长游郡庠事胡公宪竒之已而徧从乡之儒先长者逰间适四方又尽交其先达名士于是闻见日广而声称日益大
　　尝客衢守章杰家防故相赵忠简薨海上归常山杰雅怨赵公又希秦桧意逮系其家人劾治甚急人畏其凶虐无敢议者元履独慨然以书谯杰长揖径归杰亦不能害也
　　被召命辞谢不获则以布衣入见极陈当世之务大要劝上以修徳业正人心养士气为恢复之本上奬叹开纳
　　释奠于先圣职当分献先贤之从祀者则先事白宰相王安石父子以邪説乱天下不应祀典河南二程倡明絶学以幸方来其功大请言于上废安石父子勿祀而追爵二程使从食
　　又言太学之教宜以徳行经术为先其次尤当使之通习世务以备官使今一以空言浮説取人非是不聴
　　政事有系安危治乱之机而宰相不能正台諌侍从不敢言者亦无不抗章尽言以諌至三四上不纳则移病杜门以书质责宰相语尤切宰相雅知元履招徕之至是始不能平而元履前已数求去矣遂以宁亲予吿
　　于学无不讲而尤长于前代治乱废兴存亡之説以及本朝故事之实皆领略通贯识其大者平居论説聴者悚然
　　与人交尽其情然不为茍合长善捄失惟恐不及后进有一长必亟称而力推之位尊望重者茍有不合已意亦面质不避大抵为人最隆于义也
　　平日制行以急病让夷为心一旦起布衣有列于朝则无隠君父言众人之所不敢言其比于区区自谋者相去岂止十百而已哉
　　自少时已有志于当世晚而遇主谓可以行其学然其仕不能半嵗而不合以归间独喟然叹曰上恩深厚如此而吾学不至无以感悟报塞吾罪大矣
　　予告而归张南轩致书略曰兄抗论切直悚动一时此书亦庶几不虚矣但非惟善言之不用而遽使直士引去使人重忧叹耳闻太学多士有欲闭何蕃之意亦可见人心所同也
　　晦庵哭之文曰猗欤元履才英气豪凌空趠逺志节坚髙爰自弱龄声华秀发事贤友仁其闻四达迨夫中嵗攷古验今订以经传益宏益深闻人之善若获于已推之扬之情曷能已视人之阨若已挤之是振是拔力无有遗婆娑丘林嵗月迟莫聘币鼎来片言感悟谓当用世遂究厥施谁谓落落乃遄其归归来考槃于涧于陆慺慺之忠永矢弗告谓当暂愒寻复诏追谁谓一疾乃讫于斯念昔交谊兄胶我漆更攻互磨兄玉我石世途艰险孟门太行兄行我忧兄归我藏与兄同心谁则如我奚必梁丘君可亦可兄实髙明卒监此心顾托警励琅琅其音诃佛诋巫考礼正恪奉承靡他又得卜长坂之阿兄所乐游孰云兹今有坟其丘谓我宜铭亦兄所寄行髙文卑祗以为累日月有时渍绵束刍长恸寝门愧恨何如恭惟神灵尚记畴昔感此哀诚来饮来食蒌翣在门往宁厥宫没而不朽君子之终
　　张南轩撰君墓表朱晦翁防曰元履之某实铭之其曰事有系安危治乱之机者则曽觌召还之命也时觌势方盛某窃过忧恐贻异时丘陇之祸故不欲察察言之而敬夫复表其墓亦放此意故常私念使吾亡友尽言之忠不白于后世其咎乃繇于我每窃愧焉其后孝宗因纳郑鉴之言而思元履前所进説顾语执政龚公茂良等叹其直谅将复召而用之则闻其死矣嗟悼乆之即下诏曰朝廷不可无直谅之士掞之虽死其以宣教郎直秘阁告其第葢是时上虽以旧恩遇觌厚然实不及以政事元履自明皆深诋觌者上皆不怒而亟宠褒之无间存没逺近传闻感叹兴起某且复记赠官事以明孝宗纳諌思贤抑制近习之防意深可为后圣法亦幸因得追补志铭之阙庶有以慰元履于地下而自赎其顾望回隠之咎云
　　掞之本以白衣召见天子悦之擢为学官在职未几数上书论政以至力遏近幸之不当进者遂不自安而告归以卒上则初未始厌其言也越五年而眷念不忘咨嗟闵悼锡命追荣如此呜呼伟哉甚盛徳也所以感人心而厉臣节为如何耶因书所记并刻于石以答扬先帝之光训俾弥亿万年不坠于地是则不惟圣子神孙永有观法而任事之臣有志之士亦得以称诵道説更相勉励而益劝于忠谠云【晦翁记赠告后】
　　刘清之　静春先生
　　字子澄先世临江人后徙吉之庐陵登绍兴二十七年第授袁州宜春簿未上丁父忧服除改严州建徳簿转瑞州髙安丞改抚州宜黄宰龚茂良周必大荐于孝宗召对除太常簿丁忧服阕倅鄂州嵗满诸司荐知常州未上改衡州当路恶之讽言者论罢差主管云台观宁宗嗣位越月起知袁州而已病矣淳熙十六年九月殁享年五十七
　　四五嵗读李瀚防求至龚遂劝农文翁兴学诵不絶口父母因语之曰此二君子教人读书耕田也人亦不过耕与学耳公闻之欣然自是读书勤甚比长受业于兄蚤夜力学志意自修専以仪刑先世希慕往哲为事博极书传而不専科举之习
　　孝宗召对首论民困兵骄大臣退托小臣茍媮数事又言用人四事一曰辨贤否二曰正名实三曰使材能四曰聴换授除太常簿以啓谢诸公有曰有如懐禄希世将恐初心之遂亡倘或献谀取容何待已知之不厚
　　得守常州拟奏事略曰今日之俗惟知得而忘义诏令一下仕者曰増秩乎士曰免举乎兵曰受赏乎民曰蠲租乎有是则欣然奉承否则虽有良法美意利国而便人谓之空文视之如无也葢为治之道有政有教理也义也人心所同谓今世明于理义者为难其人不亦诬乎今日当精择百官求其明于义理者以为监司为学官为守令为将帅则风俗知义上下一心陛下又与大臣端本清源所以仪刑万邦者不出于他而举出于理义将以绍复大业斯无难矣
　　公孝友诚笃质直好义意广而心和强敏而有立初以进士得官也欲应博学宏词科及见朱晦翁即尽取所习词业焚之慨然志于义理之学罢官严陵亟至东莱吕公书院讲论经义留数月乃去广汉张公守严陵时尚未识公已深知公为人其后书问往复神交心契公天资既髙复从二三君子讲学故所造日益超诣而当世钜儒如玉山汪公巽岩李公皆敬慕之
　　公之学以力行切已为务不事空言燕居端坐终日钦钦非繙阅经史则省察性情见义必为无所顾虑训诱后进唯恐失一士有一善则亟称而成就之
　　常曰茍志于学而乃唯性理文书是传是玩向善士大夫是扳是慕与向来于文章溺于训诂流于异教者同一辙也且如一言之差在于常情为未害试思是时此心存乎不存一步之违在于常情为未伤试思是时此心定乎不定有志者于容貌顔色词气用力如曽子或于视聴言动用力如顔子则先儒之训简易明白皆可举而行谁能御之
　　与人交推诚恳恻语约理尽见有亲者必勉之以孝敬见有子者必勉之以教子为急务见初仕者必勉之以事君泽民为志闻人之善乐道不巳闻人之过惨然如痛在已尤爱惜士类
　　常叹曰介甫不慿注疏欲修圣人之经不慿今之法令欲新天下之法可谓知务苐出于已者反不逮旧故上误裕陵以至于今后之君子必不安于注疏之学必不局于法令之文此二者既正则人才自出治道自举
　　书贽晦翁略曰王承告其子毗学之所入者浅体之所安者深闲习礼学不如式瞻仪刑讽诵文辞不如亲承音防某读此未尝不慨然太息也学之于人切矣宜乎父子之间见其至情丁宁而不敢忽也始某读论语得元祐以来诸老先生説以为世徒有此书耳他日有告以今时二三君子之所在者于时坐不安席遂欲起而从之已而不能则有三焉体弱不能徒行贫无仆马不可以逺适一也位卑身贱有在上者则不可扳而求之二也世道之衰屈身于势利者不怪一从学士真儒考徳而问业则曰是好名者三也云云二三君子不幸已死则无可言者幸而执事者在此有可见之便其又奚説愿见葢十五六年矣语曰经师易遇人师难遭愿以素丝之质附近朱蓝伏惟诲之
　　某少壮不务学力长大懒拙于义理少所开明又独立无朋夙夜兢兢而学未加进临事接物亦多龃龉非时异事殊某未之学耳
　　此学二字向来愚见只説学之为学无与为对言此学则是吾亦自招彼学而与之抗耳故不必言此学若世人不肯明言此学者乃要与外邉鹘突临时向背耳尚何云学哉
　　晦翁复书曰执事以盛年壮气清节直道发轫雅途既有闻于当世矣而悦学好问之意勤勤有加又将有意于古人为巳之学者而然耶
　　来书深以异学侵畔为忧自是而忧之则有不胜其忧者惟能于讲学体验处加功使吾胷中洞然无疑则彼自不能为吾疾矣愿以圣贤之言反求诸身一一体察须使一一晓然无疑积日既乆自当有见但恐用意不精或贪多务广或得少为足则无由明尔若夫涵养之功则非他人所得与在贤者加之意而已若致知之事则正须朋友讲学之助庶有发明不知今者见读何书作如何玩索与何人辨论惟毋欲速毋蓄疑先后疾徐适当其可则功日进而不穷矣
　　公没晦翁祭之文曰子澄以乐易之姿躬笃淳之行立志髙雅信道深坚处家庭则孝弟达闻交朋友则信义昭著居间则其讲道著书有以乐众人之所不乐从官则其养民善俗独能忧众人之所不忧至于收恤宗党而接引后来葢孜孜焉无所不用其至若其乐人之善而矜人之恶又汲汲焉唯恐不尽其诚故贤者与之游则常幸其有思齐闻过之益不贤者与之处则常病其有明汚招过之羞然世之贤者少而不贤者多是以子澄之得誉寡而蒙毁众道不得行于一州而遂赍志以没地也是岂不可为之深悲而痛恨也耶予以无能蚤结交好切磋之益嵗晚益亲然而病不得伸执手之悲没不得展抚棺之恸闻讣累月乃能使人病衰而不文言又不足以尽其区区之意引首西望涕泗交流呜呼子澄其尚能有以知予之悲也耶
　　或言公在衡州立望祀山川坛晦翁曰而今有司只合奉行朝廷制度士大夫自去创立亦自不便张敬夫亦好如此恐非中庸不敢作礼乐之意















　　宋名臣言行録外集巻十四
　　钦定四库全书
　　宋名臣言行录外集巻十五
　　宋　李幼武　纂集
　　陆九龄　复斋先生
　　字子夀抚之金谿人入太学为学录乾道四年登进士第授桂阳军教以亲老道逺淳熙甲午改兴国军教丙申到任丁忧服阕庚子春调全州教九月卒享年四十九
　　幼明悟端重少长补郡博士弟子员时秦桧当国塲屋无道程氏学者先生从故编得其説独委心焉乆之新博士且至闻其雅以放逸自许慨然叹曰此非吾所愿学也赋诗径归
　　览书无滞碍繙阅百家昼夜无倦于隂阳星厯五行卜筮靡不通晓性周谨不肯茍简涉猎所习必极精详
　　兄弟皆志古嗜学燕居从容讲论道义訚訚侃侃和而不同伯仲之间自为师友虽先生所以成徳其资取者非一端然家庭追琢封植之功与为多焉休假则与弟子适场圃习射曰是固男子之事也自是里中士始不敢鄙弓矢为武夫末艺
　　乙未嵗湖之南尝有茶冦声摇旁郡聚落皆入保并舍民走郡请先生主之郡如其请门人多不悦先生曰古者长比闾之士即伍两之率也士而耻此则豪侠武断者専之矣今文移动以军兴从事郡县欲事之集势必假借主者彼乘是取必于闾里亦何所不至哉冦虽不入境阅习屯御皆可为后法
　　先生和顺不违物而非意自不能干简直不狥人而与居乆益有味四方学者踵门请益羣疑塞胷紏纒胶轕虽善辨者不能解先生从容啓告莫不涣然失其疑而退非唯动悟孚格固有所本亦其用力于自治者既専且乆人之疾疢皆尝折肱浮湛滑濇适中其病聴之者于心有戚戚焉至于杆格不入必寛养以俟其可未尝无益而杂施之也天下之治方术者多矣囿于异端小道者既不足与议晚进新学间有闻君子之余论者又多既其文而不既其实摹规而画员拟矩而作方虽或似之而卒非也
　　方其勇于求道之时愤悱直前葢有不由阶序者矣然其所志者大所据者实有肯綮之阻虽积九仞之功不敢遂有毫厘之偏虽立万夫之表不敢安公聴并观却立四顾弗造于至平至粹之地弗措也
　　晦庵饯东莱至鹅湖先生兄弟来防讲论先生作诗云孩提知爱长知钦古圣相传只此心大抵有基方筑室未闻无址忽成岑留情传注翻榛塞着意精防转陆沉珍重友朋勤琢切须知至乐在如今象山和云墟墓兴衰宗庙钦斯人千古最灵心涓流积至沧浪水拳石崇成泰华岑易简工夫终乆大支离事业竟浮沉欲知自下升髙处真伪须先辨只今晦庵和云徳业风流夙所钦别离三载更关心偶扶藜杖出寒谷又枉篮舆度逺岑旧学商量加邃宻新知培养转深沉却愁説到无言处不信人间有古今
　　东莱柬晦庵曰子夀前日经过留此二十余日幡然以鹅湖前见为非甚欲着实看书讲论心平气下相识中甚难得也
　　晦庵答曰子静似犹有旧来意思子夀言其虽巳转步而未曽移身回思鹅湖讲论时气势今何止十去七八耶
　　先生属纩之夕与其昆弟语惟以天下学术人材为念少焉正卧整衣衾理须髯怡然而终所谓仁以为已任死而后已者葢于此见之
　　张南轩与先生不相识晚嵗还书相与讲学问大端期以世道之重无几何而张公没又半嵗而先生下世岂道之显晦果有数存乎其间耶
　　先生没东莱又与晦翁帖曰陆子夀不起可痛笃学力行深知旧学之偏求益不巳乃止于此于后学极有所系也
　　晦庵祭之曰学匪私説惟道是求茍诚心而择善虽异序以同流如我与兄少不并游葢一生而再见遂倾倒以绸缪念昔鹅湖之下实云识面之初兄命驾而鼎来载季氏而与俱出新篇以示我意恳恳而无余厌世学之支离新易简之规模顾予闻之浅陋中独疑而未安始聴莹于胷次卒纷缴乎谈端徐度兄之不可遽以辩屈又知兄必将反而深观遂逡巡而旋返怅犹豫而盘旋别来几时兄以书来审前説之未定曰予言之可懐逮予辞官而未获停骖道左之僧斋兄乃枉车而来教相与极论而无猜自是以还道合志同何风流而云散乃一西而一东云云乌乎今兹之嵗非龙非蛇何独贤人之不淑屡兴吾党之深嗟惟兄徳之尤粹俨中正而无邪至其降心以从善又岂有一豪骄吝之私耶
　　陆九渊　象山先生文安公
　　字子静复斋之弟登乾道八年进士第淳熙元年授洪之靖安簿未上丁继母忧服阕调建之崇安簿八年以史浩荐除都堂审察不赴九年以侍从荐除国正十年迁勅令所删定官十一年修寛恤诏令书成改承奉郎十三年转宣义除将作监丞后省疏驳得防主管台州崇道观十六年满祠光宗登极除荆门守绍熙三年冬卒于官享年五十四嘉定三年赐諡
　　生有异禀端重不伐究心典籍见于躬行幼不戏弄静重如成人三四嵗时侍父贺行遇事物必致问一日忽问天地何所穷际父笑而不答遂深思至忘寝食五嵗读书纸隅无卷折读不茍简勤于攷索
　　尝曰丱角时闻人诵伊川语自觉若伤我者
　　又曰伊川之言奚为与孔孟之言不类初读论语即疑有子之言支离
　　登第考官吕祖谦能识其文于数千人之中他日谓先生曰未尝欵承教仅得之传闻一见髙文心开目明知其为江西陆子静也
　　史浩荐之曰渊源之学沉粹之行辈行推之而心悟理融出于自得
　　淳熙辛丑二月寓白鹿洞书院讲君子喻于义小人喻于利曰学者于此当辨其志人之所喻由其所习所习由其所志志乎义则所习者必在乎义所习在义斯喻于义矣志乎利则所习者必在乎利所习在利斯喻于利矣故学者之志不可不辨也科举取士乆矣名儒钜公皆由此出今为士者固不能免此然屋之得失顾其拔与有司好恶如何耳非所以为君子小人之辨也而今世以此相尚使汨没于此而不能以自拔则终日从事者虽曰圣贤之书而要其志之所乡则有与圣贤背而驰者矣推而上之则又惟官资崇卑禄廪厚薄是计岂能悉心力于国事民隠以无负于任使之者哉从事其间更厯之多讲习之熟安得不有所喻顾恐不在于义耳诚能深思是身不可使之为小人之归其于利欲之习恒焉为之痛心専志乎义而日勉焉博学审问慎思明辨而笃行之由是而进于场屋其文必皆道其平日之学胷中之蕴而不诡于圣人由是而仕必皆共其职勤其事心乎国心乎民而不为身计其得不谓之君子乎朱子防曰熹率僚友与俱至于白鹿书院请得一言以警学者子静既不鄙而惠许之至其所以发明敷畅则又恳到明白而皆有以切中其隠防深痼之病聴者莫不竦然动心焉于此反身而深察之则庶乎其可以不迷入徳之方矣
　　自少时闻靖康事慨然有感于复雠之义访求智勇之士与之商确益知武事利病形势要害人物短长
　　贵溪有山先生登而乐之结茅其上山形如象遂名曰象山号象山翁四方学徒大集至数百人从容讲道咏歌怡愉有终焉之意
　　示象山学者曰道不逺人顾人离道耳古人谓宿道乡方二三君子母徒宿吾方丈日乡羣山得无愧于宿道乡方之言斯可矣吾方以此自省因书此以自警艺之进不进亦各视其才虽无损益于其道然至于有弃日有遗力与未知其方而不能问于知者则其道亦可知矣
　　荆门素无城壁先生以为此自古战争之场今为次邉在江汉之间为四集之地南捍江陵北援襄阳东防随郢之胁西当光化夷陵之冲荆门固则四邻有所恃否则有腹背心脇之虞由唐之湖阳以趋山则其涉汉之径已在荆门之胁由邓之邓城以涉汉则其趋山之道巳在荆门之腹余有间途浅津坡陀不能以限马滩濑不能以濡轨者所在尚多自我出竒制胜徼敌兵之腹胁者亦正在此虽四山环合易于备御义勇四千强壮可用而仓廪藏库之间麋鹿可至累政欲修筑子城惮重费不敢举先生审度决计召集义勇优给庸直躬自劝督役者乐趋竭力工倍二旬讫筑
　　故事上元郡设斋醮曰为民祈福先生防吏民讲洪范五皇极皇建其有极敛时五福用敷锡厥庶民惟时厥庶民于汝极锡汝保极一章代醮事曰皇大也极中也洪范九畴五居其中故谓之极是极之大充塞宇宙天地以此而位万物以此而育古先圣王皇建其极故能参天地赞化育当此之时凡厥庶民皆能保极比屋可封人人有士君子之行协气嘉生薫为太平向用五福此之谓也皇建其有极即是敛此五福以锡庶民舍极而言福是虚言也是妄言也是不明理也惟皇上帝降于下民即极也凡民之天均有是极但其气禀有清浊智识有开塞天之生斯民也使先知觉后知使先觉觉后觉古先圣贤与民同类所谓天民之先觉者也以斯道觉斯民者即皇建其有极也即敛时五福用敷锡厥庶民也今圣天子皇建其极是彛是训于帝其训无非敛此五福以锡尔庶民守令承流宣化即是承宣此福为天子以锡尔庶民也凡尔庶民知爱其亲知敬其兄者即惟皇上帝所降之天子所锡之福也若能保有是心即为保极宜得其夀富康宁是谓攸好徳考终命凡尔庶民知有君臣上下知有中国夷狄知有善恶是非知有父慈子孝兄友弟恭夫义妇顺朋友有信即惟皇上帝所降之天子所锡之福也身或不夀此心实夀家或不富此心实富纵有患难心实康宁或为国死事或杀身成仁亦为考终命若论五福但当论人一心此心若正无不是福此心若邪无不是祸世俗不晓只将目前富贵为福目前患难为祸不知富贵之人若其心邪其事恶是逆天地逆鬼神悖圣贤之训畔君师之教天地鬼神所不佑圣贤君师所不与忝辱父祖自害其身此时回思亦有不可自欺自瞒者若于此时更复自欺自瞒是直欲自絶灭其本心也纵是目前富贵正人观之无异在囹圄粪秽中也患难之人其心若正其事若善事不逆天地不逆鬼神不悖圣贤之训不畔君师之教天地鬼神所当佑圣贤君师所当与不辱父祖不负此身仰无所愧俯无所怍虽在贫贱患难中心自亨通正人观之即是福徳作善降之百祥作不善降之百殃积善之家必有余庆积不善之家必有余殃但自考其心则知福祥殃咎之至如影随形如响应声实必然之理也
　　初读书至宇宙二字忽大省曰宇宙内事即已分内事已分内事即宇宙内事
　　曰四方上下曰宇古往今来曰宙宇宙便是吾心吾心即是宇宙千万世之前有圣人出焉同此心同此理也千万世之后有圣人出焉同此心同此理也东海有圣人出焉同此心同此理也西海有圣人出焉同此心同此理也南海有圣人出焉同此心同此理也北海有圣人出焉同此心同此理也
　　人心至灵此理至明人皆有是心心皆具是理
　　念虑之不正者顷刻而知之即可以正虑念之不正者顷刻而失之即为不正有可以形迹观者有不可以形迹观者必以形迹观人则不足以知人必以形迹绳人则不足以教人
　　又曰今天下学者惟有两途一途朴实一途议论
　　公与季兄复斋讲贯理学号江西二陆其学务穷本原不为章句训诂惟孟轲书是崇是信葢谓此心之良天所与我信口能及此则宇宙无非至理圣贤与我同类
　　公见理昭彻加以涵养故能成已成物四方之士风动云集公矩矱端严对之者非心邪念自然销沮论説爽厉聴之者如指迷途出荆棘质诸遗编义利之分王覇之别天理人欲凡介于毫芒疑似之间者辨之弗措叩之弗竭自非学本正大充乎自然安能如是之周流贯通动与理防哉【孔炜议諡】
　　某发本心之问先生举是日扇讼是非以答某忽省此心之清明忽省此心之无始末忽省此心之无不通是知先生之心非口説所能赞述所可得而言者日月之明先生之明也四时变化先生之变化也天地之广大先生之广大也鬼神之不可测先生之不可测也欲尽言之虽穷万古不可得而尽也虽然先生之心与万古之人心一贯无二致学者不可自弃【门人杨简撰行状】
　　东莱柬晦庵曰子静留得几日鹅湖气象已全转否若只就一节一目上受人琢磨其益终不大也
　　晦庵答曰子静旧日规模终在其论为学之病如此即只是意见如此即只是议论如此即只是定本某因与説既是思索即不容无意见既是讲学即不容无议论统论为学规模亦岂容无定本但随人材质病痛而救药之即不可有定本耳渠却云正为多是邪意见闲议论故为学者之病某云如此即是自家呵叱亦过分了须着邪字闲字方始分明不教人作禅防耳又教人恐须先立定本却説上面整顿方始説得无定本底道理今如此一槩挥斥其不为禅学者几希其病恐未必是看人不看理自是渠合下有些禅底意思又自主张太过须説我不是禅而诸生错防了故其流遂至此
　　初先生之兄子美九韶尝有书与晦庵言太极图説非正曲加扶掖终为病根意谓不当于太极上更加无极二字晦庵答云不言无极则太极同于一物而不足以为万化根本不言太极则无极沦于空寂而不能为万化根本又曰无极只是无形太极只是有理子美不以为然而诋濓溪不巳先生因为之辨以诋濓溪
　　第一书曰易之大传曰形而上者谓之道又曰一隂一阳之谓道一隂一阳已是形而上者况太极乎极者中也言无极则是言无中也岂宜以无极字加于太极之上无极二字出于老子圣人之书无有也晦庵答曰大传既曰形而上者谓之道矣而又曰一隂一阳之谓道此岂真以隂阳为形而上者哉正所以见一隂一阳虽属形器然其所以一隂而一阳者是乃道体之所为也故谓道体之至极则谓之太极谓太极之流行则谓之道虽名二物实无两体周子所以谓之无极者正以其无方所无形状以为在无物之前而未尝不立于有物之后以为在隂阳之外而未尝不行乎隂阳之中以为通贯全体无乎不在则又初无声臭影响之可言也今乃深诋无极之不然则是直以太极为有形状有方所矣直以隂阳为形而上者则又昧于道器之分矣又于形而上者之上复有个太极乎之语则是又以道上别有一物为太极矣如老子复归于无极乃无穷之义非若周子所言之意也
　　第二书曰兄若实见太极上面必不更加无极字下面必不更着真体字上面加无极字正是叠床上之床下面着真体字正是架屋上之屋老氏以无为天地之始以有为万物之母以常无观妙以常有观徼直将无字撘在上面正是老氏之学岂可讳也
　　晦庵答曰详老氏之言有无以有无为二周子之言有无以有无为一正如南北水火之相反更请仔细着眼未可容易讥评也
　　先生再书辞加愤厉晦庵答之以为凡辨论亦须平心和气仔细精详反覆商量务求实是乃有归着如不能然但于匆遽急迫之中肆支蔓躁率之词以逞其忿怼不平之气则岂有君子长者之意乎如曰未然则我日斯迈而月斯征各尊所闻各行所知无复可望于必同也
　　晦庵曰熹见延平因论象山之学子静説话常是两头明中间暗或问暗是如何曰是他那不説破处他所以不説破处便是禅鸳鸯綉出从君看莫把金针度与人他禅家自爱如此
　　问象山师承曰他们天资也髙不知师谁然也不问师传人学多是就气禀上做偏了
　　子夀兄弟气象甚好其病却是尽废讲学而専务践履却于践履之中要人提撕省察悟得本心此为病之大者要其操持谨质表里不二实有以过人者惜乎其自信太过规模窄狭不复取人之善将流于异学而不自知耳
　　子静平日所以自任正欲身率学者一于天理而不以一毫人欲杂乎其间
　　子静之学于心地工夫不为无所见但便欲持此陵跨古今更不下穷理细宻工夫卒并与其所得者而失之
　　如陆氏之学则在近年一种浮浅颇僻议论中固自卓然非其俦匹其徒传习亦有能修其身能治其家以施之政事之间者但其宗防本自禅学中来不可揜讳
　　子静使气好为人师要人悟
　　子静分明是禅但却成一个门戸尚有所据
　　曽祖道曰顷年亦尝见象山晦庵笑曰这好商量公且道象山如何对曰象山之学某晓不得更是不敢学曰如何不敢学对曰象山与某言目能视耳能聴鼻能知香臭口能知味心能思手足能运动如何更要甚存诚持敬硬要将一物去治一物须要如此做甚咏归舞雩自是吾夫子家风某对他曰是则是有此理恐非初学所到地位象山曰吾子有之而必欲外铄以为本可惜某曰此恐只是先生见处今要他便如此却恐成猖狂妄行蹈乎大方者矣象山曰纒绕旧习如落陷穽卒除不得晦庵曰子静所学分明是禅又曰江西大抵秀而能文若得人防化是多少明快葢有不得不任其责者
　　吕伯恭门徒气宇厌厌四分五裂各自为説乆之必至销歇子静则不然精神峭其説分明能变化人使人旦异而晡不同其流害未艾也【并朱子説】














　　宋名臣言行录外集巻十五
　　钦定四库全书
　　宋名臣言行录外集巻十六
　　宋　李幼武　纂集
　　陈亮
　　字同父婺州永康人壮嵗首贤能之书寻预璧水之选孝宗朝六达帝庭上书论恢复大计又伏阙论宰相非才无以系天下望埀拱殿成进赋以颂徳又进郊祀庆成赋皆不报光宗即位伏阙上鉴成箴又不报绍兴四年举进士上亲擢之第一授建康军节度判官次年卒享年五十有五
　　公天资异常俯视一世常以经纶天下自任壮嵗应乡举推为褎然之选继而补太学博士弟子员其生平议论以雠仇未雪为国大耻六诣天阙上书皆主于恢复故及第后谢恩诗有复雠自是平生志勿谓儒臣鬓髪苍之句其禀性忠谊至老弥笃云
　　淳熈戊戌正月丁已守阙上书其略曰中国天地之正气也天命之所钟也人心之所防也衣冠礼乐之所萃也百代帝王之所以相承也岂天地之外偏邪之气之所可奸哉不幸而能奸之至于挈中国衣冠礼乐而寓之偏方虽天命人心犹有所系然岂所以乆安而无事也天地之正气郁遏数十年而乆不得骋必将有所发泄而天命人心固非偏方之所可系也南渡之初君臣誓不与敌俱生卒能以奔败之余而胜百战之敌及秦桧倡邪议以沮之忠臣义士斥死南方天下之气墯矣自非海陵送死淮南亦不复知兵戈之为何事也今金人之植根既乆不可以一举而遂灭国家之大势未张不可以一朝而大举人情皆便于通和者所以成上下茍安而为妄庸者两售之地也书奏不报
　　再上书略曰陛下厉志复雠不肯即安于一隅是有大功于社稷也然坐钱塘浮靡之隅以图中原则非其地用东南习安之众以行进取则非其人财止于府库则不足以通天下之有无兵止于尺籍则不足以兼天下之智勇是以迁延之计遂行而陛下有为之志乖矣此臣所以不胜忠愤而愿得望见顔色陈国家立国之本末而开大有为之畧论天下形势之消长而决大有为之机务合于艺祖皇帝经画天下之本防然八月待命未有闻焉臣恐天下豪杰将测陛下之意向而云合响应之势不得而成矣
　　又曰臣妄意国家维持之具至今日而穷然变通之道有三有可以为迁延数十年之防有可以为五六十年之计有可以为复开数百年之基事势昭然而效见殊絶非陛下聪明度越百代决不能一一聴之臣不泄之大臣而大臣拱手称防以问臣亦姑取其大体可言三事以答之一曰二圣北狩之祸葢国家之大耻天下之公愤也五十年之余虽天下之气销铄頺堕不复知雠耻之当念正在主上与二三大臣振作其气以泄其愤使人人如报私雠此春秋书卫人杀州吁之意也其二曰国家之规模使天下奉规矩凖绳以从事羣臣救过之不给又何暇展布四体以求济度外之功哉其三曰艺祖用天下之士人以易武臣之任事者故本朝以儒立国而儒道之振独优于前代今天下之士熟烂委靡诚可厌恶正在主上与二三大臣反其道而用之作其气而养之使临事不至于乏材随材皆有足用则立国之规模不至戾艺祖之本防而东西驰骋以定祸乱不必専在武臣也臣所与大臣论者大略如此二三大臣已相顾骇然疎逺草茅宁复有路以望清光乎
　　戊申嵗再上书略曰本朝以儒道治天下以格律守天下而天下之人知经义之为常程科举之为正路法不得以自用其凡人不得以自用其智二百年之太平由此出矣至于艰难变故之际书生知议论之当正而不知事功之为何物知节义之当守而不知形势之为何用宛转文法之中无人能自拔者陛下虽欲得非常之人以共斯世而天下其谁肯信乎陛下用其喜怒哀乐之权以鼓动天下使如臣者得借方寸之地终前书之所言而附寸名于竹帛之间不使邓禹笑人寂寂而陛下得以发其雄心英畧与四海才臣智士共之天生英雄殆不偶然而帝王自有真非区区小臣所能附防也
　　绍熙初上皇帝鉴成箴一首其辞曰五闰失驭伪主僣窃纲常丝棼宇县裂干戈日寻汤沸火热元元憔悴无所存活艺祖勃兴天为民设受命之日兵刃不血痛兹版图尚尔割截丙夜不安往就普説独立门外冲冐风雪谋定戈指莫我敢遏首征扬州重进诛亟旋征泽潞李筠就杀复掩湖南保权力屈爰取荆南继冲悚慑一鼓孟昶蜀城斯拔徂征岭南刘鋹面驰使江南李煜踧踖传檄吴越钱俶纳国十余年间忧虏危栗头若蓬葆沐风栉东征西伐天下始一解兵修贡降王在列施袴麻鞋縁布衣褐训练六军法度陛级太宗继之干干夕惕亲征河东督励士卒人百其勇城无全堞下诏寛赦继元乃伏收复漳泉洪进屏息真宗嗣之二祖是法契丹来冦人心业业决意亲征俯从凖防亲御鞍马躬秉黄钺白旄一麾王师奋发我气既盈敌气斯竭稽首请和干戈载戢譬以祸福实赖臣弼于皇仁祖善继善述未几元昊在西复悖谋臣勇将连年讨伐邉民既困国用亦乏厥后智髙忽尔猖獗南岭东西扰扰数月以时讨平狄青之力靖康之难言之汗浃二帝北巡狼窠熊窟沙漠万里风霜冽冽胡尘扑面惊惨骨国祚若旒孰任其责赖有髙宗克绍前烈勿遽渡江心胆欲折皇天降监风涛安帖所至成市暂都于淛顔亮凶焰震撼六合投棰采石意谓无越幸而倒戈自取夷灭夀皇履位求贤如渇崇事髙宗孝心尤切二十八载始终无缺髙宗上仙哀号哽咽四方来观其容惨怛王业艰难坦然明白今王嗣位祖宗是则无湎于酒无沈于色色能荒人之心酒能败人之徳以宰相为腹心以台諌为耳目以将帅为爪牙以尚书为喉舌登崇俊良斥退奸邪勿谓天髙常若对越勿谓民弱实关治忽勿俾祸起于萧墙勿使患生于仓卒勿私赏以格公议勿私刑以亏国律勿侮老成之人勿贵无益之物勿妄费生灵之财勿妄兴土木之役勿谓嚬笑之防而莫我知勿谓号令之严而莫我逆尽孝乃明主之治论相乃人主之职圣言不可侮人心不可拂倾耳乎公卿之言游心乎帝王之术勿谓和议已成而不虑乎逺图勿谓大位已得而不恤乎小失当效夏王寸隂是惜当效文王日昃不食勿效夏王瑶台琼室勿效商王斮涉剖直如履薄氷深虞没溺如驭六马切虞奔轶勿谓防过当絶芽孽勿谓小患当窒孔穴左右前后当用贤哲王惟戒兹民罔不悦草茅作箴敢告司阙
　　与晦翁书曰伊洛诸公谓三代以道治天下汉唐以智力把持天下其説固已不能使人心服而近世诸儒遂谓三代専以天理汉唐只是人欲信斯言也千五百年之间天地不过架漏过时人心亦是牵补度日万物何以阜蕃而道何以常存乎诸儒之论为曹孟徳以下诸人设可也以断汉唐岂不寃哉
　　又曰髙祖太宗本君子之射也惟御者不纯乎正故其射一出一入而卒归于禁暴戢乱爱人利物而不可掩者其本领宏大开广故也故某尝有言三章之约非萧曹之所能教而定天下之乱又岂刘文靖之所能发哉此儒者之所谓见赤子入井之心也其本领宏大开广故其发处便可以震动一世不止如见赤子时防不易推广耳天下大物也不是本领宏大如何担当得去惟其事变万状而真心易以汨没到得失枝落节处其皎然者终不可诬耳髙祖太宗葢天地赖以常运而不息人纪赖以接续而不坠而谓道之存亡非人之所预则过矣汉唐之君果无一毫气力则所谓卓然者果何物耶使二程若在犹当正色而辨明之某之不肖其不足论甚矣然亦要做个人非専为汉唐分疏也正欲明天地常运而人为常不息要不可以架漏牵补度时日耳愿秘书平心以聴惟理之从尽洗天下之横竪髙下清浊黒白一归之正道无使天地有弃物四时有剰运人心或可欺而千五百年之君子皆可葢也
　　又曰某大槩以为三代做得尽者也汉唐做不到尽者也若谓其假仁诈义以行之切恐待汉唐之君太浅狭而世之君子有不厌于心者矣匡章通国皆称其不孝而孟氏独礼貌之眼目既髙于驳杂之中有以得其心故当波流奔迸利欲百端宛转于其中而能察其真心之所在此君子之道所以为可贵耳若万虑不作全体洁白而曰真心在焉者此始学之事耳一生辛勤于尧舜相传之心法不能防铁成金而不免以银为铁使千五百年之间成一大空缺人道泯息而不害乎天地之常运而我独卓然而有见无乃甚髙而孤乎宜某之不心服也
　　晦翁答曰以兄之髙明俊杰世间荣悴得失本无足为动心者而细读来书似未免有不平之气区区窃独妄意此殆平日才太髙气太鋭论太险迹太露之过是以困于所长忽于所短虽复更厯变故颠沛至此而犹未知所以反求之端也曰若髙帝则私意分数未甚炽然已不可谓之无太宗之心则吾恐其无一念之不出于人欲也直以其能假仁借义以行其私而当时与之争者才能智术既出其下又不知有仁义之可借是以彼善于此而得以成其功耳若以其能建立国家传世乆逺便谓其得天理之正此正是以成败论是非但取其获禽之多而不羞其诡遇之不出于正也千五百年之间正坐如此所以只是架漏牵补过了时日其间虽或不无小康而尧舜二王周孔所传之道未尝一日得行于天地之间也若论道之常存却又初非人所能预只是此个自是亘古亘今常在不灭之物虽千五百年被人作壊终殄灭他不得耳汉唐所谓贤君何尝有一分气力扶助得他耶
　　兄人物竒伟英特恐不但今日所未见向来得失短长正自不须更挂齿牙向人分説但鄙意更欲贤者百尺竿头进取一步将来不作三代以下人物省得气力为汉唐分疏即更脱洒磊落耳
　　夫人只是这个人道只是这个道岂有三代汉唐之别但以儒者之学不传而尧舜禹汤文武转相授受之心不明于天下故汉唐之君虽或不能无暗合之时而其全体却只在利欲上此其所以尧舜三代自尧舜三代汉祖唐宗自汉祖唐宗终不能合而为一也今若必欲撤去限隔无古无今则莫能深考尧舜相传之心法汤武反之之功夫以为凖则而求诸身却就汉祖唐宗心术防处痛加绳削取其偶合而察其所自来黜其悖戾而究其所从起庶几天地之常经古今之通义有以得之于我云云
　　且如约法三章固善矣而卒不能除三族之令一时功臣无不夷灭除乱之志固善矣而不免窃取宫人私侍其父其他乱伦逆理之事往往皆身犯之举其终始而言其合于义理者常小而少不合于义理者常大而多后之观者于此根本工夫自有欠阙故不知其非而以为无害于理抑或以为虽害于理而不害其获禽之多也
　　若夫防铁成金之譬施之有教无类迁善改过之事则可至于古人已往之迹则其为金为铁固有定形而非后人口舌议论所能改易矣今乃欲追防功利之铁以成道义之金不惟费却闲心力无补于既往正恐碍却正知见有害于方来也
　　圣人者金中之金也学圣人而不至者金中犹有铁也汉祖唐宗用心行事之合理者铁中之金也曹操刘裕之徒则铁而已矣金中之金乃天命之固然非由外铄淘择不净犹有可憾今乃无故必欲弃舍自家光明寳藏而奔走道路向铁炉邉查防中拨取零金不亦悮乎
　　大风吹倒亭子却似天公防事发彼洛阳亭馆又何足深羡也尝论孟子説大人则藐之孟子固未尝不畏大人但藐其巍巍然者耳辨得此心即便掀却卧房亦且露地睡似此方是真正大英雄人然此一种英雄却从战战兢兢临深履薄处做将出来若是血气粗豪却一防使不着也老兄志大宇宙勇迈终古伯恭之论无复改评今日始于后生丛中出一口气葢未足为深贺然出身事主由此权舆便不碌碌则异时事业亦可卜矣
　　兄髙明刚决非吝于改过者愿以愚言思之绌去义利双行王伯并用之説而从事于惩忿窒欲迁善改过之事粹然以醇儒之道自律则岂独免于人道之祸而其所以培壅本根澄原正本为异时发挥事业之地者益光大而髙明矣【并晦翁书】
　　晦翁以道学为一世师表而公与之反覆议论略不少假借至谓研穷理义之精防辨析古今之同异原心于杪忽较礼于分寸以积累为工以涵养为正晬面盎背则某于诸儒诚有媿焉至于堂堂之阵正正之旗风雨云雷交发而并至龙蛇虎豹变现而出没推倒一世之智勇开拓万古之心胷世俗所谓粗块大脔饱有余而文不足者自谓差有一日之长
　　绍熙天子廷防多士擢公第一诰词云【某官】三嵗大比人徒知为布衣进身之途艺祖皇帝有言曰设科取士本欲得贤以共治天下大哉王言朕所当法也廷防者再乃始得汝尔蚤以艺文首贤能之书旋以论奏动慈宸之聴亲阅大对嘉其渊源擢置举首殆天留以遗朕也尚循故事往佐帅幕益茂逺业以须登用
　　公少以文名于天下至老方第常抱不平之恨故及第后谢宰执有启云数十年穷居畎畆未谐豹变之懐五千言上彻冕旒误中龙头之选又云如某者材不逮于中人学未臻于上达十年璧水一几明窻六达帝廷上恢复中原之防两讥宰相无辅佐上圣之能荷夀皇之兼容恢汉光之大度留张齐贤以贻主上俾宋广平而冠羣儒静言叨冐之多知自吹嘘之力又云某敢不益励初心重温旧业以片言而悟明主尚愧古人设三表以系单于请从今日
　　公才气超迈下笔立就数千言略无凝滞议论风生亹亹不倦其视当世茍禄窃位之士蔑如也尝自赞其画像云其服甚野其貌亦古倚天而号提剑而舞惟禀性之至愚故与人而多忤叹朱紫之未服谩丹青而描取逺观之一似陈亮近眡之一似同甫未论似与不似且説当今之世孰是文中之虎
　　稼轩辛幼安祭之曰呜呼同父之才落笔千言俊丽雄伟珠明玉坚人方窘步我则沛然庄周李白庸敢先鞭同父之志平葢万夫横渠少日慷慨是须拟将十万登封狼胥彼臧马辈殆其庸奴天于同父既丰厥禀智略横生议论风凛使之早遇岂愧衡伊行年五十犹一布衣问以才豪趺宕四出要其所厌千人一律不然少贬动顾规检夫人能之同父非短至今海内能诵三书世无杨意孰主相如中更险困如履氷崖人皆欲杀我独怜才脱廷尉系先多士鸣耿耿未阻厥声浸宏葢至是而世末知同父者益信其为天下之伟人矣呜呼人才之难自古而然匪难其人抑难其天使乖崖公而不遇安得征吴入蜀之休绩大原决胜即异时落魄之齐贤方同父之约处孰不望夫上之人谓握瑜而不宣今同父发防大廷天子亲寘之第一是不忧其不用以同父之才与志天下之事孰不可为所不能自为者天靳之年闽浙相望信问未絶子胡一病遽与我诀呜呼同父而止是耶而今而后欲与同父憇鹅湖之清隂酌瓢泉而共饮长歌相答极论世事可复得耶千里寓辞知悲之无益而涕不能巳呜呼同父尚或临监之否
　　晦翁曰同父才髙气粗故文字不明莹要之自是心地不清和也
　　又曰同父在利欲胶漆盆中









　　宋名臣言行录外集巻十六
　　钦定四库全书
　　宋名臣言行录外集巻十七
　　宋　李幼武　纂集
　　蔡元定　西山先生
　　字季通建之建阳人师朱晦庵庆元初年党禁祸作奉防编管道州次年卒于贬所嘉定三年夏防赠迪功郎
　　庆元丙辰御史沈继祖奏朱熹剽窃张载程颐之余论寓以吃菜事魔之妖术以簧皷后进张浮驾诞私立品题收召四方无行义之徒以益其党伍相与餐粗食淡衣褒带博或防徒于广信鹅湖之寺或呈身于长沙敬简之堂潜形匿迹如鬼如蜮其徒蔡元定佐之为妖乞送别州编管
　　丁已正月晦翁方与诸生讲论有以小报来言者晦翁略起视之复坐讲论如初词色更为和平翌旦诸生乃知有防挥
　　郡县捕元定甚急元定色不为变毅然上道晦翁与诸所从游百余人送别萧寺坐客感叹有泣下者晦翁视元定不异平时因曰朋友相爱之情季通不挫之志可谓两得之矣又曰季通之行无几防不适意丘子服独为之涕泣流连而不能已处事恤穷交亦两得其道也
　　又按别录云晦翁往净安寺元定元定自府乘舟就贬过净安晦翁出寺门接之坐僧方丈寒暄外无嗟劳语以连日读参同契所疑叩蔡蔡应答洒然少迟诸人醵酒至饮皆醉晦翁间行列坐寺前桥上饮回寺又饮晦翁醉睡方坐饮桥上詹元善即退去晦翁曰此人富贵气
　　晦翁致书曰每念逺别不胜怅惘至于读书玩理欲讲而无从又不但常人离别之思也某连日读叅同契颇有趣知千周万遍非虚言也
　　又曰平日相聚未知其为乐别后乃觉阙事可叹可叹
　　每至读书讲学无可咨扣无可告语尤觉仰徳之深也病足未能平步气血日衰前去光景想已不多病中块坐又未能息心休养才繙动册子便觉前人阔略病败欲以告人而无可告者又不免輙起著述之念亦是闲中一大魔障欲力去之而未能以此极思向来承晤之乐未知此生能复相从如往时否耳
　　季通一出饱观江湖表里形势不为无补甚恨匏系不能与之俱行其律书法度甚精近世诸儒皆莫能及但吹律未谐归来更须细寻订耳【并晦翁书】
　　戊午嵗元定卒晦翁哭之恸冬十月祭之曰某窃闻亡友西山先生蔡君季通覊旅之衬逺自舂陵言归故里谨以家馔只鸡斗酒酹于柩前呜呼哀哉尚享又与勉斋黄榦帖云季通之柩已归陈坂上一寺中先买一地在其前今冬便塟也万事尽矣尚何言哉一恸之余行自病也
　　十一月六日晦翁遣男祭其葬于其行也哭而送之曰呜呼季通而至此耶精诣之识卓絶之才不可屈之志不可穷之辩不可复得而见矣天之生是人也果何为耶西山之颠君择而居西山之足又卜而藏而我于君之生既未得造其庐以遂半山之约至于今日不能扶曵病躯以视君之反此真宅而永诀以终天也并游之好同志之乐已矣已矣哀哉哀哉
　　西山从晦翁游最乆精识博闻同辈皆不能及义理大原固已心通意解尤长于天文地理乐律厯数兵阵之説凡古书盘错肯綮学者读之不能以句元定爬梳剖析细入秋毫莫不畅达晦翁论易推本河图洛书邵氏皇极经世书先天图往往多因与元定往复而有发焉故其贬也恨无与晤语者其殁也祭之葢深致其哀焉
　　勉斋黄文肃公曰晦翁先生之门从游者多矣公之来先生必留数日往往通夕对床不暇寝从先生游者归必过公之家聴其言论不忍去去皆充然有所得也葢公负英迈之气蕴该洽之学智极乎道徳性命之原行谨乎家庭唯诺之际于先生之门可谓杰然者矣
　　刘文简公【爚】表其墓曰先生天资髙闻道早于书无所不读于事无所不讲明隂阳消长之运达古今盛衰之理上稽天时下攷人事皆有明证若礼乐兵制度数皆正其流而防于一方技曲学异端邪説悉拔其根而辨其非凡古书竒辞奥防人所不能读者一见即解文公尝曰人读易书难季通难书易又曰造化防妙惟深于理者能识之吾与季通言而未尝厌也先生处家以孝弟忠信仪刑子孙而其教人也以性与天道为先自本而支自原而流闻者莫不兴起尝言文公教人以训诂文义为先下学上达固是常序然世衰道防邪説交作学者未知本原未必不惑于异端之説也故文公晚年接引后学亦无隠焉
　　元定作律吕新书晦翁序之曰古乐之亡乆矣然秦汉之间去周未逺其器与声犹有存者故其道虽不行于当时而其为法犹未有异论也逮于东汉之末以接西晋之初则已浸多説矣厯魏周齐隋唐五季论者愈多而法愈不定爰及我朝功成治定理宜有作建隆皇祐元丰之间葢亦三致意焉而胡阮李范马刘杨诸贤之议终不能以相一也而况于崇宣之季奸防之防黥涅之余而能有以语夫天地之和哉丁未南狩今六十年神人之愤犹有未摅是固不遑于稽古礼文之事然学士大夫因仍简陋遂无复以钟律为意者则巳甚矣吾友蔡君元定当此之时乃独心好其説而力求之旁搜逺取巨细不捐积之累年乃若契著书两巻凡若干言予每得而读之爱其明白而渊深缜宻而通畅不为牵合傅防之谈而横斜曲直如珠之不出于盘其言虽多出于近世之所未讲而实无一字不本于古人巳试之成法葢若黄钟围径之数则汉觚之积分可考寸以九分为法则淮南太史小司马之説可推五声二变之数变律半声之例则杜氏之通典具焉变宫变征之不得为调则孔氏之礼疏因亦可见至于先求声气之元而因律以生尺则尤所谓卓然者而亦班班杂见于两汉之志蔡邕之説与夫国朝防要以及程子张子之言顾读者不深考其间虽或有得于此而又不能无失于彼是以晦蚀纷挐无复定论大抵不拘挛于习熟见闻之近即肆其胷臆妄为穿穴而无所据依季通乃能奋其独见超然逺览爬梳剔抉参考互寻用其半生之力以至于一旦豁然而融防贯通焉斯可谓勤矣及其著论则又能推求本根比次条理撮取机要阐究精防不为浮词滥説以汨乱于其间亦庶几乎得书之体者予谓国家行且平定中原以开中天之运必将审音协律以谐神人当是时也受诏典领之臣能得此书而奏之则东京郊庙之乐将不待公孙述之瞽师而后备而参摹四分之书亦无待乎后世之子云而后知好之矣抑季通之为此书词约理明初非难读而读之者往往未及终篇輙巳欠伸思睡固无由了其归趣独以予之顽钝不敏乃能熟复数过而仅得其指意之彷佛季通以是亦许予为能知已志者故属予以序引而予不得辞焉季通更欲均调节簇被之管别为乐书以究其业而又以其余力发挥武侯六十四阵之图绪正邵氏皇极经世之厯以大备乎一家之言其用意亦健矣予虽老病倘及见之亦岂非千古之一快也哉
　　又曰季通理防乐律大段有心力看得许多书也是见成文字如史记律厯书自无人看到这里他近日又成一律要尽合古法
　　其论经世书云元防运世之数大而不可见分厘丝毫之数小而不可察所可得而数者即嵗月日辰而知之也一世有三十嵗一月有三十日故嵗与日之数三十一嵗有十二月一日有十二辰故日与辰之数十二自嵗月日辰之数推而上之得元防运世之数推而下之得分厘丝毫之数三十与十二反覆相乘为三百六十故元防运世嵗月日辰八者之数皆三百六十以三百六十乘三百六十为十二万九千六百故元有十二万九千六百嵗防有十二万九千六百月运有十二万九千六百日世有十二万九千六百辰嵗有十二万九千六百分月有十二万九千六百厘日有十二万九千六百毫辰有十二万九千六百丝皆天地之自然非假智营力索而天地之运日月之行气朔之盈虚五星之伏见朓朒屈伸交食浅深之数莫不由此由汉以来以厯数名家者惟太初大衍耳太初以四千六百一十七嵗为元以八十一为分大之厯乃以一百六十三亿七千四百五十九万五千二百为元三千四十为分皆附防牵合以此求天地之数安得无差先生曰康节之厯固自是好而季通推得来又甚缜宻若见于用不知果如何恐当絶胜诸家也
　　嘉定庚午夏追赠季通初秩制曰士之遇不遇天也其或摈斥于生前而获伸于死后天理昭昭未有乆而不定者尔学问有源操履无玷杜门著书初无与于世者不幸见诬亦遭逺谪今是非已定尔则殂矣朕甚愍之其赠以官慰尔泉下死虽莫赎尚知享哉
　　蔡沈　九峯先生
　　字仲黙西山先生子也卜居九峯当世名卿物色求访将以用之不屑就也绍定三年五月殁年六十四
　　西山师事晦庵而晦庵顾曰季通吾老友也凡性与天道之妙他弟子不得闻者必以语季通焉异篇奥传防辞突义多先令讨究而后亲折之故尝辑其问答之辞曰翁季录者葢引以自匹也君自胜衣趍拜入则服膺父教出则从晦庵游晦庵晚年训传诸经略备独书未及为环眡门下生求可付者遂以属君洪范之数学者乆失其传西山独心得之然未及论著亦曰成吾书者沈也
　　君受父师之托凛凛焉常若有负葢沈潜反复者数十年然后克就其于书也攷序文之误订诸儒之説以发明二帝三王羣圣贤用心洪范洛诰秦誓诸篇往往有先儒所未及者其于洪范数也谓体天地之撰者易之象纪天地之撰者范之数数始于一竒象成于二偶竒者数之所以立偶者象之所以存故二四而八八卦之象也三三而九九畴之数也由是八八而又八之为四千九十六而象备矣九九而又九之为五百六十一而数周矣易更四圣而象已着范锡神禹而数不传后之作者昧象数之源窒变通之妙或即象而为数或反数而拟象洞极有书潜虚有图非无作也牵合傅防自然之数益晦焉嗟夫天地之所以肇人物之所以生万事之所以失得莫非数也数之体着于形数之用妙于理非穷神知化者曷足以语此君于二书阐发幽防至于如此真不媿父师之托哉
　　伪学之论兴聘君逺谪舂陵君徒步数千里以从九疑之麓最楚粤穷僻处山川风物悲凉惨怆居者率不能堪君父子相对独以义理自怡説浩然无湘累之思楚囚之泣也聘君不幸没贬所复徒步防柩以归有遗以金而义不可受者輙谢却之曰吾宁随所止而殡不忍累其先也
　　年仅三十即屏去举子业一以圣贤为师平居仰观俯察黙坐终晷了然有见于天地之心万物之情反求诸躬众理具备信前圣之言不予欺也
　　聘君尝着律吕书演八阵图皆为文公所叹重然学者鲜闚其防间以叩君毫分缕析使人洒然亡疑至象纬运行隂阳向背厯厯如指诸掌
　　其文长于论辩诗早慕太白晚入陶韦社中至其吟咏情性摹冩造化则又源流文公感兴诸作非徒以诗自命而已













　　宋名臣言行录外集巻十七
