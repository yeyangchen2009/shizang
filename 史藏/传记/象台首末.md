《象台首末》　（宋）胡知柔 编



钦定四库全书
 　　史部七
 　　象台首末
 　　传记类二
 　　名人之属
 　　提要
 　　臣等谨案象台首末五巻宋胡知柔编述其父梦昱获谴始末梦昱字季昭号竹林愚隠吉水人嘉定丁丑进士官大理评事以论济王事贬死象州寳庆元年追赠员外郎咸淳三年追谥刚简知柔于寳佑四年编其奏疏遗文后又益以谥议及诸家赠答题跋之作以成此书而弹文亦具载焉其编次颇无法度如第一巻封事及上史弥逺书之下忽搀以李知孝梁成大纠弹梦昱二疏及徐瑄救梦昱书其下又为梦昱祭弟文一篇其下又以追复省札之类共为一巻第二巻告词行述之下忽搀以梦昱所进札子四篇其下又赘以赵文等所作梦昱水石图赞五首共为一巻第三巻诸人赠诗十九首之下忽搀入梦昱自咏歩王卢溪韵诗二首再寄一首其下又载他人诗八首忽又搀入梦昱自咏榕阴图一首其下又载他人诗十八首共为一巻第四巻为诸家哀词祭文题跋而第五卷省札谥议又居其后末附像赞六首又与水石图赞各编而出身印纸题跋亦与封事题跋各编均龎杂无绪又其书作于宋理宗时安得载及元明人诗文殆必其后人所窜乱非知柔之旧矣徒以梦昱气节足重故流传至今而宋史梦昱无传所载亦不免阙漏今特着之録以示表章之义焉
 　　乾隆四十四年正月恭校上
 　　总纂官 臣纪昀 臣陆锡熊 臣孙士毅
 　　总校官 臣陆费墀
 　　●钦定四库全书
 　　象台首末巻一
 　　（宋）胡知柔 编
 　　○奏疏（书附）
 　　寳庆乙酉诏求直言八月二十二日应诏上封事
 　　臣仰惟太祖皇帝艰难肇造以有天下顾命之日不传之子而传之弟友爱之义超越前古尝闻周之太伯以一国而逊之弟矣未闻以天下逊之弟者也周人有道之长冠冕三代则太伯王季友爱之义实根本之我宋立国亦惟赖祖宗友爱之义以为根本葢友爱一念乃天理之真人伦之至也所恃以培植立国之根本者莫先于此周人不幸而有管蔡之变我宋不幸而有秦邸之变又不幸而有近日济邸之变其事不同而所以处兄弟之难者则同当管蔡挟禄父以为乱流言腾播王室几危周公始不得巳而诛放之然南陔暂废常棣继作感伤之意见于咏歌封胡示宠蔡祀续焉是周公所以待管蔡者终归于厚友爱之义未尝终絶于管蔡之身后也当秦邸阴谋窃发事迹败露初则罢尹开封继以赐第西洛或有以怨望告者太宗皇帝始不得巳而贬责之迨凶讣上闻感泣悲痛追封之典赐谥之典恤孤之典相继举行是太宗皇帝所以待秦邸者终归于厚也友爱之义未尝终絶于秦邸之身后也始焉之诛放贬责虽天地鬼神亦知吾有不得已之心终焉之勤渠缱绻乃所以全吾友爱之本心天理依然人伦如故一代立国之根本初无伤焉于皇我宋所以扶持立国之根本者又与周人同一意矣乃若济邸之变特出于一时之不幸非可以管蔡秦邸之事而例论也陛下笃孔懐之恩崇追赠之典此真周公与大宗皇帝之用心也议者遂从而驳之臣窃以为君臣之分不可暂僣则驳之者乃臣下之职守也兄弟之情不可终絶则排羣议而无反汗焉乃陛下之恩意也秦邸之变议者或至斥以大逆或欲处以殊死太宗皇帝非愎谏者卒于不俞其请者何也彼则明君臣之分吾自全兄弟之情故也今臣下既声济邸之过陛下则从而宥其过臣下欲夺济邸之恩陛下则从而厚其恩君臣之责庶两尽矣柰何驳议一闻恩命竟寝则是陛下之待济邸友爱之义终于絶矣戕天理斁人伦我宋立国之根本伤损多矣五霸莫盛于齐威身死未寒五公子争立迄于简公齐无宁岁是何其祸之惨也葢胚胎于子纠之变也子纠死矣曽无一语追悔营塟命继等事并无闻焉是齐威友爱之义终于絶也唐之三宗莫盛于太宗不一再传而数世本支殱于则天之手者几无遗类是何其祸之深也葢胚胎于建成元吉之变也建成元吉死矣并与其诸子而芟夷之是太宗友爱之义终于絶也使陛下之待济邸友爱之义果终絶焉厥鉴不逺臣窃惧之臣又闻圣明在上天下无寃民乃若至亲骨肉之间寃抑且不能以自伸未有不召变稔祸者晋之恭世子本无置毒之事也骊姬则以置毒诬之惧而出奔甘于自缢晋献公卒不之察亦无有为之辩明者父子之天终不回焉异时出而为祟狐突亲见而与语焉所谓请于帝以声寃托于秦以伐罪者若怪也晋之祸卒如其言者何也寃抑之气鬰而不散故也汉之戾太子本无巫蛊之事也江充则以巫蛊诬之盗兵自救惧祸自经其与恭世子之事相去无几矣自田千秋急变讼太子寃武帝为之幡然感悟作思子宫为归来望思之台父子之天一旦复回有晋人之变而卒无晋人数世之祸者何也有以散其寃抑之气故也夫父父子子兄兄弟弟均之为天理之真人伦之至也以父子兄弟之至亲而寃抑且不能以自伸焉他可知矣天理几于斁而人伦几于泯矣如之何不召变稔祸耶臣尝阅京府所勘沈伯括等案所言济邸隠匿有无虚实臣不得而知之就使有之其事乃在陛下临御以前其罪合在赦宥之域今不必论矣又尝阅诏狱所勘谢周卿等案窃见逆贼深夜突发济王脱身窜匿既而寻获迫以僣伪济王发声痛哭首以不得干犯陛下与皇太后为戒则其本心可见矣议者乃谓其与贼同情商议入据郡治又谓其欲遁徃平江据城为固幸府僚有留其行者是殆风闻之过也否则为府僚者驾其说以为免罪计也不能止其僣而能留其行此必无之事也将谁欺欺天乎济王不幸而罹此横逆陛下政当轸鸰原急难之情矜之念之讵忍罪之陛下果以议者之言而罪之则济王寃矣迩来间有讼其寃者然羣言虽进渊聴未回则是陛下友爱之义终于絶矣九原不可作是非曲直济王岂能与议者辩又岂能与陛下较縦使追赠襃崇其实于济王无加益设欲削夺追贬其实于济王无加损然陛下友爱一念或厚或薄天理之或缺或全人伦之或暌或合乃国家安危治乱之机所由判焉陛下未可以为末节细故而忽之诗曰昊天其子之天子者代天作子之义也子之子尤天之所属爱者也济王与陛下均为先帝子陛下兄日姊月而所以待济王者如此彼苍者天其谓陛下何书曰惟孝友于兄弟则友爱乃孝之大者也济王承先帝温清有年矣亦先帝所属爱者也先帝仙游日月几何陛下奉先思孝而所以待济王者如此则先帝在天之灵其谓陛下何记礼者曰孝者善继人之志善述人之事则继述乃孝之大者也太祖皇帝处兄弟之常如彼太宗皇帝处兄弟之变又如彼陛下鉴于成宪而所以待济王者如此则祖宗在天之灵其谓陛下何记礼者又曰孝弟发诸朝廷行乎道路则朝廷者乃孝弟之道所从出也济王在邸初无恩徳及人天下未免矜怜而追念之何也意者祖宗友爱之义素孚于人心则斗粟尺布之謡未免责陛下以备也陛下教天下以弟而所以待济王者如此则天下之人其谓陛下何陛下无谓变故之潜消阴弭而天心为已顺无谓雨泽之随祷辄应而天心为已格人心即天心也亦先帝与祖宗之心也自济邸之讣既传闻者莫不悲之徃徃谓狂狡妄图守贰不武茍能夤夜剿除岂至诘朝僣伪济王果何罪而至此极耶人心之愤惋勃勃如也自封驳之说既行闻者莫不恨之徃徃谓是特故彰济邸之恶以戢讹言耳以止谤议耳欲加之罪其无辞乎人心之愤惋则犹故也以人心察之则天心可知矣乃者干文迭迭示变固已畧寓其谴告之意矣以天心推之则先帝与祖宗之心又可知矣陛下若不早回友爱之天政恐奸雄得以窃议雠敌得以窃窥乗间抵巇特未可测况乎寃抑不散乖戾寖生他日国家之祸变何有终穷臣窃惧之夫子之作春秋凡二百四十二年行事皆所以埀万世戒也而郑伯克段之事独首书之其意深矣此陛下所当黙会也孟轲论周公诛管蔡之过以为古之君子其过也如日月之食人皆见之及其更也人皆仰之臣之所以望陛下者亦犹孟轲之论周公也陛下诚能思祖宗立国之根本不外乎孝友之一念以周公之厚于管蔡太宗皇帝之厚于秦邸者为法以齐威之薄于子纠唐太宗之薄于建成元吉者为戒回友爱之本心复哀矜之初意亟图今是旋悔昨非当临朝之际感泣涕洟谕大臣若曰人皆有兄弟朕独亡济王僣伪事迫于凶党非其本谋幸平心定气为朕处之宁以恩而屈朕法毋执法以夺朕恩亟取先朝秦邸故事为朕叅酌而行无忽凡追赠襃崇之典宁过乎厚焉降存亡继絶之诏徐择人而立之加以岁时遣使致其祭祀抚其家属厚其赉予使死者可以无憾生者不至无聊如此则济王之寃抑如戾太子之得以自伸不至如恭世子之郁而不散矣陛下友爱之一念油然复生恩荣浃于九泉怡愉洽于四海天理缺而复全人伦暌而复合为天下国家九经庶可次第而推广之仰焉可以慰天心俯焉可以慰人心幽焉可以慰先帝与祖宗之心作宋明主埀宋休光所以扶持立国之根本者不间于周则所以绵延享国之厯数者必踰于周何忧乎奸雄何畏乎雠敌何虞乎祸变臣之所惧者不足惧矣陛下降诏求言四阅月矣臣谛观黙察朝思夕想惟时事纷纭可为痛哭流涕者多矣独于陛下待济邸一节尤有嫠不恤纬之忧陛下庶几改之臣日望之所以隠忍而未敢言陛下过而不改是谓过矣臣是以不顾首领披露肺肝昧万死为陛下言之万一陛下少留穆清反复展玩幡然而聴之非臣之幸亦非济邸之幸乃宗社之大幸否则狂僣之罪臣无所逃斧钺鼎镬惟陛下所命当席藁私室以俟焉谨录奏闻伏候勅旨
 　　上丞相史弥逺书
 　　梦昱窃惟伊尹商之阿衡也而所以告戒其君者必先之以立爱惟亲立敬惟长而巳夫立爱必自亲始而亲莫亲于父母立敬必自长始而长莫长于兄伊尹引其君以当道岂无他说必先于斯二者何也葢立爱立敬乃人道之大端而君道之本原所从出也大丞相拥立圣明以定宗社大计正当开导圣明以为宗社乆计可也梦昱窃闻主上恭俭寛仁不改父道祇畏承顺克慰母心则立爱之道大丞相既有以开导之矣乃者霅川之变实出于济王之不幸闻其死莫不悲之主上存恤之意始于厚终于薄追赠之典始于涣汗终于反汗立敬之道未免缺然则大丞相开导之功无乃犹有慊欤今有人焉适值凶党迫其兄为首以刼掠其财物者其兄又不幸而死于乡邻救捕者之手自忠厚者处之必将悲其兄无辜而横死且察其兄本无心于刼掠轸其孤孀理其丧塟凡事之所当任责者惟恐有一之不加厚焉若或忿忿然真以刼掠之罪罪其兄闻有疏其兄之宿过者反从而聴之信之哀吊不至抚问不加丘嫂之痛哭无聊者不之恤烝甞之似续无人者不之顾视同气如仇敌弃手足如赘疣则宗族姻党必将交口讥议共指为残忍刻薄人矣乡曲之稍有识见者必将望望然去之而耻与之处矣此言虽小可以喻大今主上之待济王或者其类此欤天下未有不长吾之长而能使亿兆之众欢然戴之以为君长者无怪乎人心之愤惋不平而闾谤巷议纷纭未巳也主上固不免负天下之谤大丞相不容不分其谤也公论之在天下未有乆而不明者大丞相能逆料此事他日必无反复否欤寃抑之在天下未有乆而不伸者大丞相能逆计此事它日决不为国家之厉阶否欤大丞相为宗社乆安计未可以此事为不足芥蔕而忽之梦昱又窃闻乃者海陵郡使君倾逝大丞相悲痛感泣哽咽废食所以抚存其诸孤经纪其身后事者靡不备至友爱之义人皆仰之虽然天下至大一家之推也颍考叔之孝于母能施及郑庄大丞相之友于兄乃不能施及主上梦昱所以深为大丞相不满也大丞相试深思而熟计之逝者已矣今日之追夺贬削其实于济王有何加损然于主上君徳所损甚大于大丞相计安宗社之功所损亦大今日之追赠襃崇其实于济王有何加益然于主上君徳所益甚多于大丞相计安宗社之功所益尤多主上出求言之綍今既数月矣以直言进者固有之独于待济王一节议论纷纭相为矛盾曾未有剖其事情稽其祸福平心定气为国家恳切言之者梦昱田野书生荷大丞相擢用棘掾与济王素无雅故亦未尝觌面济王僣伪委非本心梦昱因断谢周卿等案颇知底蕴若更缄黙不敢吐舌一言非惟上负君相抑亦下负所学是用歴考古事叅稽先朝家法披露肝胆辄上封章昧万死以言之谨用副本申彻钧聴敢望大丞相不弃刍荛留神展玩以至亲兄弟手足之情体至尊兄弟手足之情当从容论道之际明以处济邸一事开导上心务在补过而戒于文过务在格非而戒于遂非凡追赠襃崇等事葢目今所当亟行者乃若存亡继絶一节欲且先降旨以慰人心而徐图之如此则主上立爱立敬之道两无所愧大丞相开导之功于是乎大全矣一时可以无恨他日可以无愧万世可以无讥矣书曰罔俾阿衡専美有商梦昱于大丞相深有望焉若或以狂僣罪之则斧钺鼎镬惟所裁耳梦昱甘之如饴无悔焉
 　　监察御史李知孝章疏
 　　臣仰惟皇帝陛下受上天之景命膺列圣之丕图履位之初肇举禋祀云物开霁天宇清明祥风景星昭映披拂此陛下之得天心而天心之眷陛下也号令初敷云行雨施辉光所被声应气求圣主作兴万物咸覩此陛下之得人心而人心之归陛下也孟子曰使之主祭而百神享之是天受之使之主事而百姓安之是人受之尧舜所以得天下不过如此近年以来学术不明义理不讲士风颓靡背正而适邪违道而干誉亲文墨者不识典故习法令者不知宪章身为王臣而有嫉视君上之意职居朝列而有阴党叛逆之心大为反道败徳之意肆腾挟邪丑正之语胁制上下诬蔑典常犹使在廷臣实疑惧臣伏见考功郎中洪咨夔迂潜晚出粗亦能文大理评事胡梦昱江西鄙人试法偶中遭遇圣主寘身周行不思勉励以报君徳乃以诡怪而惑羣聴近者臣等相率奏请欵谒庙宫此乃援真宗哲宗朝故事考先臣司马光之言所以隆陛下尊祖敬宗之心副万姓尊君亲上之意其所闗系葢为甚大咨夔则曰台谏相率勇徃不顾者恭请圣驾欵谒景灵宫而已矣考详典故以肃宫庙以安人心此岂细故而乃为讥诮之语如此其视君上为何如其视宗庙为何所耶葢其愤给舎之驳济王故诮陛下之谒宫庙原其心术允谓回邪梦昱素不能文且无所见突然上书言济王事狂悖缪戾字字倾邪朝列切齿以为怪异如曰沈伯括等所供就使有之合在赦宥之域夫伯括所供事实所索案巻皆大逆不道之事身为法官岂不晓法安有恶逆而可以赦原乎观其下语详其用意考其引援皆其愤詈呪诅之语此必藩贼余党潜伏出入共成此书二人者同于党恶而党恶之辞则有轻重同为狂谬而狂谬之语亦有浅深臣欲望圣慈特赐睿断将咨夔镌罢梦昱追官落籍窜之海外州军庶几中外悚动知有君臣上下之分观聴肃穆国势尊安天下大幸伏候勅旨寳庆元年九月初三日检会臣僚奏洪咨夔特降三官余依胡梦昱追毁出身以来文字除名勒停送象州羁管临安府差发前去取交管讫文状申尚书省
 　　司諌梁成大章疏
 　　臣闻士大夫之趋向风俗之厚薄系焉必其操行纯一持论正平始足副公朝简拔之意今有人焉学问本无而诡怪立异行实不副而矫饰沽名麾节屡更悖谬日甚伤风败俗职此之由臣伏见朝请大夫直华文阁杨长孺拘僻而济以暴狂狠而恣于酒向为守帅凌蔑僚属诬劾寓公间行怪政所至贻笑见于前者台臣之评奏臣不复再渎天聴今六龙御天收用名贤以共起事功如长孺之习怪积谬何足齿录朝廷特以其名臣之子遂加抆拭赐以命召此初政之美意臣闻其人故态不改颠怪自如形之诗咏公肆讥讪其送胡梦昱行诗之末句云便是吾乡小澹庵者前朝名臣胡铨也今长孺乃以梦昱况铨流传道路有识骇愤方且以辞逊自高对客昌言畧无忌惮臣谓长孺之所为若使立朝必党和邪说簧鼓在列或叨外任必复行怪政贻害士民长孺之一身进退初无系于轻重第恐中外观望相师成风崇诡尚异波流莫返必致是非混乱分义不明他时复费朝廷区处臣实忧之臣欲望陛下特颁睿旨收还长孺召命指挥仍畀祠禄勒令闲住俾知循省以正人心以厚风俗以为诡僻狂悖之戒谨具觉察以闻伏候勅旨贴黄臣照得前大理寺少卿徐瑄身为理寺长官见其属梦昱之狂悖诬谤一至此极自合纠正训戒使之舍逆归顺知有纲常始无负于朝廷擢用之意今乃不然惟知极力怂惥而巳观其举梦昱为贤能才识其词有曰勤拳忧国慷慨敢言及引经决疑近古遗直等语今以瑄之言考瑄之心则梦昱狂悖诬谤之章必与瑄合谋共议而为之无可疑者臣契勘徐瑄胡梦昱虽已蒙朝廷追削贬窜公论犹以为罪大罚轻臣欲望睿断将瑄梦昱更赐重议施行庶诛其无将之心以快公论仰乞睿照寳庆二年六月初一日检会臣僚奏徐瑄更追三官移送象州居住胡梦昱送钦州编管仍令道州象州日下差发前去取交领状申尚书省
 　　大理少卿徐瑄上史丞相书
 　　瑄尝闻治世讳危亡之事而不讳危亡之言乱世讳危亡之言而不讳危亡之事此盖儒者识治之格言而古今昭然之明验也夫所谓讳危亡之事者非谓必无是事而讳之亦非谓危亡之立至也举一事发一政有可以致危亡之理则惟患其不闻闻斯改之而已矣此则讳危亡之事也所谓讳危亡之言者非止于不乐闻而已也闻则忿疾之摈弃之甚者流放窜殛置之可死之地而后已天下由是而钳口结舌朝廷有过不得闻则危亡基之矣此则讳危亡之言也是以自古圣君贤相莫不以乐善从諌为首称而反是者必致危亡之地此必然之理不待旁引曲喻而后知也恭惟丞相一徳格天再世相辅勲业之盛振古鲜俪士大夫之道古今誉盛徳者不特以二十年身任天下之重为难而更化以来未尝罪一言者虽狂悖妄诞肆为诋毁而丞相未始不优容之天覆地载海涵春育士大夫以是感激思奋凡朝廷稍有缺政则尽言无隠亦恃丞相有包荒之大徳必无流放窜殛之事不然孰肻蹈不测之渊为尝试之举哉瑄窃见胡梦昱以嚢封缴札论及济邸事获大谴责投之岭海固其自取然考其所为实有恳恻隠忧之心而无沽激矫饰之意朝廷所以特加窜于胡梦昱者不过以其位卑而言高又其言与论思之臣适相邂逅故其罚特异于他人而瑄区区千虑之愚窃以朝廷方以直言询及草茅无间中外则不当以位卑为嫌丞相光辅圣主广开众正期年之间凡所以奬拔善类激昻士气扶植祖宗以祈天永命者无所不用其至而首以直言罪一职事官窃为丞相惜之恐自是中外之人皆以言为讳其于丞相二十年涵容之美意辅赞之大业所损多矣瑄职在法守偶与胡梦昱同寅见其披阅谢周卿等案牍有感于中欲退而草封事乆矣闻有嚢封匦奏必汲汲传录欲早知之问其故则曰若幸而有他人言之则梦昱可以止执笔细思作而复辍者至于三四此葢瑄所亲见灼知其出于至诚恳恻而非务为沽激求名之举瑄既得于目击不能为丞相言之则此身受陶成之恩恐卒无以报故敢冐昧控陈
 　　○文
 　　象州祭弟利用行十八文
 　　维寳庆三年岁次丙戌五月乙卯朔越二十有三日丁丑兄梦昱谨以清酌庶羞之奠昭告于十八弟之灵曰呜呼岁在丙午先人弃世姊九岁伯兄六岁予两岁越明年丁未弟始生鞠育顾复先妣之劬劳极矣然犹幸有先祖在又六年壬子先祖弃世兄弟惸惸艰苦万状先妣忍饥寒躬织衽以供束修散遣从师毎以无忝汝父为训兄弟既长挟册授人负米为养先妣颇自慰毎以振大家声勉幸而伯兄举于乡予亦窃第太常弟之不偶于场屋者特命耳不幸禄未及养先妣巳弃人间世兄弟心盟不谋而合欲使阃内无间言槖中无私蓄怡愉相欢共振门户以守先妣家法以践先妣绪言家事无巨细弟毎直前任之辛已冬予蒙诏恩擢用棘掾弟偕予以行既而骨肉聚处俸入不给弟恊力支吾甘于寂淡时寄萧寺闭戸翻书其用力亦勤矣抗志亦逺矣去年秋予不量狂僣欲引吭一鸣弟毅然赞之既而坐罪削籍投窜象郡弟慨然従之水陆缭绕不知其几千百里凡所以经纪行计调护行色者皆弟之力也予之泛应曲酬言语饮食小有过忒弟之箴警必随之若弟者固予之手足也亦予之法家拂士也既抵象郡方期收召魂魄共为讲学计呜呼岂料恶辰叅会弟乃为庸医所杀耶弟苦痔疾特微恙耳初谓邂逅妙手因可絶一病根岂尝闻以疗痔而得死耶始予与弟同室而寝同案而食未尝顷刻相离也正月四日招陈维清者来弟以涂痔不便始异寝继又以起坐不便始异食然无日不相聚话也十有六日遣周成等归弟犹起而送之其晚予访旧従外来弟语予曰我痔根突出幸可一并去之自此不复下床复招陈维清则曰此疗痔者之常也弟不以为疑予亦何自而疑也况无日不隔室而语耶岂料弟之死也驯至昼夜呻吟寝食俱废手足难屈伸肩背难转仄弟始疑之予亦疑之二十有三日招良医陈安叟来诊视予始见弟面肉消瘦精神憔悴四体骨立陈安叟便疑脉气不穏然犹幸可以救药未以为死证也用药一日稍效自后一切不效予意谓弟出血过多元气伤损太甚非可一二日取效也岂遽料其为死证耶二十七夜四更后弟出血如注迭唤二仆以旧衣渗漉予皇皇无以为计二十八日黎明徃祷于甘庙弟语予曰可至诚以徃予祷而归陈安叟亦来诊视见弟颜色红润语言清爽予甚以为喜陈安叟便言六脉俱虚将理半载未能平复亦不料灯欲灭而复明乃死证也既而又令陈维清者以药止血幸而稍止二仆扶掖进药食弟手足震而气微喘急唤予曰病势变了急煎药来救我予犹以好语相温存急捧药以进弟力疾啜之又曰再煎药来并请医者来予仓皇煎药未熟请得陈安叟来弟颜色陡变一语不及发而溘然长徃矣呜呼予实不料弟之死也使予果料弟之死岂不能以一语问弟身后事耶弟而不以一语及身后事抑亦不自料其至于死耶予之心弟素知之身后事虽无事于嘱可也然兄弟至亲万古永诀岂有不及发一语耶是可恨也予与弟为兄弟四十年同艰苦共患难所以相期者为何而弟乃止于此耶是可恨也弟之笔力遒劲交游服之余膏剩馥徃徃沾漑于人一乡举不能得而乃止于此耶是可恨也弟之襟懐磊落交游敬之尚友名胜倾葢如平生欢孰不以逺大期之今乃止于此耶是可恨也弟之议论明正缙绅器之命茍遇焉必非蝇营狗茍徒为利禄计而已今乃止于此耶是可恨也身为羁囚予则有罪弟果何罪而死于此耶若予者真为弟之累累也是可恨也弟之病也妻与女不及侍死也妻与女不及敛衣棺之类取具临时虽欲勿之有悔可得欤是可恨也是可恨也予素多病弟则康强弟偕予来骨肉恃以无恐岂料多病者尚生而康强者则死耶康强者且不可恃多病者岂可恃耶呜呼巳矣予虽强颜世间亦郁郁无聊赖矣而今而后予之心事订于谁欤家事嘱于谁欤开巻有得焉将谁告欤有疑焉将谁质欤正色之规逆耳之论非特子侄辈不可得而闻予亦不得而闻矣呜呼巳矣予之手足偏断矣予之家法拂士云亡矣呜呼岂庸医果能杀吾弟耶抑亦弟之冥数止于此而分当死于庸医之手耶不然则何为而适与之相邂逅耶善类以书相开释者谓闻之前辈有愧而生不若无愧而死弟之此行于义得矣弟闻此言泉下固可以无恨也予之恨不知何时而可释耶虽然栢舟之节弟妇必能守之弟惟一女当如已出抚之弟未有男当谨择而命继焉予与骨肉辈万一再有聚会縁甘苦休戚誓必同之断断乎不相离也呜呼此愿其可遂耶其终不可遂耶一付之天而已矣予罪重罚轻再污白简恐恐乎后命之至则弟之旅榇未免孤寄今幸干二侄同周才等来使扶护舟行道广东以归流行坎止予始泰然任命而无所芥蔕于中矣窀穸事则伯兄自能任其责呜呼几何而可以见弟墓之宿草耶其终不可得而见耶亦付之天而已矣弟之灵其随旅榇而归耶亦留此而黙相我耶弟之生不能舍我死而有知其肯舍我耶归者自归留者自留昼虽形不相依夜或梦可相接予之心不能一日忘弟弟其可舍我耶诘朝惟良丹旐将往呜呼巳矣虽欲朝夕抚棺而恸不可得矣是用披泻肺肝洒涕奠馈与弟为万古之诀焉弟而有知尚或飨之
 　　○札
 　　归葬省札
 　　尚书省奉勅勘会胡梦昱昨因臣僚论列谪处遐方今巳身故该遇庆霈须议指挥七月十六日三省同奉圣旨胡梦昱特与放令归葬绍定四年七月某日札
 　　殿中侍御史王遂奏札
 　　臣读易至于剥复其传曰剥烂也复反也又曰物不可以终尽则穷上反下也夫阳消于阴而一阳阳为君子阴为小人剥之时义小人道长而至于极君子道消而仅有存也嘉定而后权奸代出宗主朋邪害虐众正抱道自守者置不录直言无忌者摈不用仗节秉义者窜迹遐荒剥床及肤亦云甚矣然而置者穷益壮老益坚窜迹遐荒者不容媕阿以茍容岂非所谓硕果之不食者乎鼎餗既覆天启圣衷回倒持之太阿而独运之此复而反之候也柰何二十七年之间少者老老者死流离困苦于蛮烟瘴雨者不得以生还幸及新政其与几何陛下固尝次第而襃表之起其仆伸其屈而通其滞矣死者不可复生岂非陛下悼痛于圣心者乎臣请择其尤者为陛下诵之闽人黄干南康人李燔曩游朱熹之门迭为领袖凡后进学士相与讲说著述世人多诵以为学明东南者熹之功惟干与燔之力为多权臣尝用干试之郡守而寻即废放燔虽従奔走而随亦弃遗权臣知敬其书而不行其学知尊其说而不用其人斯道不明由此之故陛下固尝与干赐谥而中书以其议邉事不合横加论驳燔殁虽尝进职未足示宠臣所谓抱道自守而置不录也蜀人李道传蒲人陈宓皆名父之子也家庭所传者义方师友所渐者正学莅官临民所至可纪道传以丙子被召入对歴陈时弊权奸恶之出知果州中途而殒宓以乙亥应诏上封事丙子轮对非议时政权奸恶之两把州麾终身不召四明人娄昉奋自诸生蔚有文誉权奸以其意气磊落言论鲠亮不能附已仅循常调仕止兴化军夫自权奸行乎国政其乡之儒先幸多尊显独昉之贤而慢不之省臣所谓直言无忌而摈不用也乃若乙酉之狱固将一网以尽诸贤也时有若徐瑄为大理少卿奉公持正以聴简孚之辞权奸讽以连蔓非辜旦暮通显否则祸且立至瑄不为动胡梦昱为大理评事义不诡随奋然上疏剖析是非辞直理明夫瑄小降心于诱胁之言则皜皜者易污梦昱居下位而无言责缄黙自全亦其所也一则追官以谪于象一则削籍而放于钦皆含笑谢妻子以保护诸贤以扶持谠议仗节秉义之风岂不足以寒乱臣贼子之胆乎夫是七人者各行其志没齿无怨言而天不憗遗使置者不及待陛下之简拔摈者不及待陛下之收召名丽丹书者不及待陛下洗濯而任使之此斯世所以有憾于七人者也且谓陛下宜广昭天漏泉之泽表七人为天下先还干易名之典厚燔道传宓昉饰终之恩复瑄梦昱在身之官而优加褒赠录用其子仍札下本贯存恤其家庶使后世知畴昔权臣之擅命非出于陛下之本心而天下之公议不揜于陛下之闻见忠臣义士虽死之日犹生之年也大明当空无一物之不昭苏震雷出地无一蛰之不震起一元之气自剥而复骎骎进长而内阳外阴天地且为之一泰岂曰小补之哉惟陛下亟图之伏候勅旨
 　　追复省札
 　　六月十日三省同奉圣旨胡梦昱特与追复元资端平元年六月某日押
 　　褒赠省札
 　　六月十四日三省同奉圣旨黄干李燔赠集英殿修撰李道传陈宓娄昉并赠直龙图阁仍各与一子升擢差遣胡梦昱赠朝奉郎与一子恩泽端平元年六月某日押象
 　　台首末巻一
 　　●钦定四库全书
 　　象台首末巻二
 　　（宋）胡知柔 编
 　　○告词（焚黄祀文附）
 　　中书舎人洪咨夔
 　　朕访落伊始首下诏求谠直葢与谏皷谤木同意以直言求人而以直言罪之岂朕心哉尔风裁峭洁志槩激壮由廷尉评上书公交车言人之所难言方嘉贯日之忠已堕偃月之计问涂胥口访事泷头曽无几微见于颜面何气节之烈也仁祖能全介于逺谪之余孝祖能拔铨于投荒之后抚今懐徃魂不可招潦雾堕鸢悲悔何及陟阶员外仍官厥子用旌折槛之直且识投杼之过尔虽死可不朽矣可特赠朝奉郎
 　　吉水县刋告词跋
 　　皇上践祚之十年改元更始躬亲万几天地清明如初开辟殿中侍御史王公遂首言故廷评胡梦昱仗节秉义足以寒乱臣贼子之胆宜襃表以示天下上为恻然命赠公员外郎而录其孤于是圣天子优容直言之本心与廷评公死且不朽之令名若揭日月而行天元普试令吉文始至拜学顾瞻两庑凡是邦忠节文行可以励俗者皆有祠而公独立敢言风节翘然视忠简胡公等耳乃未有位于乡社之列大惧无以扬忠烈表士则也乃求公像而祠之且摹所赠公官告刻之学元普窃惟崇护善类扶植正论此我朝立国命脉所系也故修洁鲠亮之士偶见抑者终必伸激切忠愤之言暂未省者乆必录激扬观感之余争以犯颜敢谏为忠而底寮下士皆能明目张胆言天下事社稷长逺实嘉赖之今公赠告之词有曰用旌折槛之直且识投抒之过大哉王言有以见圣心无我湛如太空不容浮云点翳之留而忠臣义士固天道所佑诚可安之无惧则是告也讵止假宠于胡氏哉端平三年二月既望朝奉郎知吉州吉水县主管劝农营田公事陈元普谨题之下方
 　　焚黄祀文
 　　呜呼古今之立言者多矣而闗系纲常者如晦冥之日星盖自周辙不东三纲沦而九法斁麟经不续于后世而人极几不立矣然天毎于剧弊大壊之时必豫出一人焉以拟之父子之纲絶于戾园得田千秋之一讼而后明君臣之纲絶于昌邑得严延年之一劾而后正兄弟之纲絶于淮南袁盎一语迷途一呼夫妇之纲絶于王后长孙一疏夜行一烛故虽无复西伯之父子而未尽至于无亲虽无复夷齐之君臣而未尽至于无敬虽无复太伯之兄弟而未尽至于无逊虽无复沩汭之夫妇而未尽至于无恩宇宙之不为积块圣教之不为异端生人之不为鬼魅其于斯人葢有赖焉我宋立国之大纲尽正而维持扶植亦斯人是赖曩时周人处君臣之难割兄弟之爱其后必封蔡祀必续固不待知者而后知也苐当羣疑满腹众难拂胷之时不有一人推阐此理上以导主上之聪下以断天下之惑则粟布之謡误归于上矣惟公忿在负芒思不恤纬公交车腾剀切之疏政府移诮责之书上于兄弟岂无情哉而偃月之人遽从而嗾之朝窥虎豹之闗夕和雪云之句弃官如屣更觉身轻然舎人不毙于晓锺而太史竟疲于霜夜幅巾凉馆者一载藁塟城西者八年山鬼有灵多谢呵护犹全面目归诀家人葢棺事宁而小人之运亦且去矣今天子圣明一朝赫然洗旧百为而与之新兴在原之悲复抚封之渥而一言悟主者亦得以沾余膏而熏剩馥纶命贲加恩言甚宠且有识过投杼之语自非主上真有因心之爱责躬引咎之意岂复以加于穷愁死徙之臣哉诚使主上充此善机矢去川决遂回友爱之天而济邸之祀不至终絶则公于纲常岂无少补于万一欤卜日得刚揭虔奔告公虽不作亦不怍矣敢告
 　　○行述
 　　公姓胡讳梦昱字季昭号竹林愚隠吉之吉水中鹄乡新嘉里功徳源人也生于淳熈乙已三月庚辰曽祖厚礼祖伯达不仕父宪周师静春刘先生子澄以文行着两举进士不第公生两岁而孤家无卓锥其母罗氏忍饥寒以事教育长慕汲长孺之为人尝名黯字季汲平居未尝失色失口于人人有一善如自已出即有秋毫点污絶不与校嘉定丁丑登进士第授南安军南安县主簿丁母忧服阕授南康军都昌县主簿中大法科授峡州司法除大理评事凡两轮对皆随事献言不毛举细故以塞责时寳玺来归大布恩泽公曰是非国家之福岂臣称功徳冀官爵之时独不受转官赏而援江宁获寳河湟归土等事极言今日政是严恭敬畏爱惜日力之时当以事机易失为深虑以事力未奋为深耻以事势叵测为深忧言极剀切时逆全归附朝廷恩之过厚渐至骄盈公以为国家之患不在心腹在山东乃献言欲先时而为之堤防随时而为之操縦所谓先时而为之堤防者以为淮甸所籍以御者民兵之力居多合汰在籍老弱之官兵而优附籍勇敢之民兵使有犬牙相制之形则彼必有所顾忌所谓随时而为之操縦者以为此曹志在攻取朝廷毎遇其生事而禁约之今官兵民兵合养威持重而此曹之刚心勇气不若使得发泄于此时宁宗皇帝侧身修行敬天恤民而灾害怪异亦徃徃有之有星陨于东北其光如电其声如雷公以为主上诚心实徳对越在天不宜有此然仰窥天意俯察人事必有端倪乃极言今日祸机伏于隠微之中者五事乞举行范纯仁申勅中外条陈本职之说时有以郡县差役不均赋额亏陷请行经界者公曰苟非其人法不虚行弊未可革而害先及矣诡名之隠寄者可许而归并而不可责以累年之赋其昔硗埆而今肥饶者可许其因仍而不可増以数倍之赋遂极言之山阳虚阃庙议将遣许国公闻之叹曰山东之祸止此矣此曹平时颇以战功自负且以忠赤自诡而徳望不足以镇之能无忿乎遂援戴渊殷浩等事草奏欲因轮对及之未及对而许行公扼腕乆之后果败人咸服其精识寳庆天子之即位是当嘉定之甲申封皇兄于济赐第霅川妖民妄图王坐此死执政因穷治其事转相诬引多所连逮少卿徐公瑄实莅其狱公谓徐曰为逆人而伸理岂得已哉乖陛下之至仁是吾忧也徐即举公充所知有勤拳忧国慷慨敢言引经决疑近古遗直等语未几议夺王爵而废其祀事且下廷尉约法公诣徐请曰身为法官何忍坐视人侮法于帝兄而不救时方下诏求直言公遂应诏上书大畧以为太祖皇帝艰难肇造以有天下顾命之日不传之子而传之弟立国根本葢与周人异世同符周人不幸而有管蔡之变我宋不幸而有秦邸之变又不幸有近日济邸之变其事不同所以处兄弟之难者则同然周公待管蔡终归于厚太宗皇帝待秦邸者终归于厚故皆能有道之长齐威之待子纠者终归于薄唐太宗之待建成元吉者终归于薄故皆有身后之祸恭世子本无置毒之事骊姬则以置毒诬之晋献公无以散其寃抑之气故有请帝托秦之怪戾太子本无巫蛊之事武帝有以散其寃抑之气故有晋人之事衅而无晋人之妖孽又引郑伯克段周公改过事反复极论且辩济王之不幸其事与管蔡秦邸不同乞隆追赠褒崇之典降存亡继絶之诏岁时遣使致其祭祀抚其家属厚其赉予又贻书丞相史弥逺以为公论在天下未有乆而不明寃抑在天下未有乆而不伸此论不早明他日必有反复此抑不早伸他日必有厉阶丞相得书大怒于是御史李知孝承风旨劾公党附叛逆与洪公咨夔并逐而公则有削籍羁管象郡之命葢寳庆乙酉九月已未也广西帅臣钱宏祖欲杀之赖运判陈公汶左右得免在象扁所寓室曰凉馆读书其中尝因拾皂角有词云飒飒秋风飞起瘴岭黄尘扑地铁汉尽禁当不比氷肌细腻縦来擦洗也只是本来肤体羊角因风晚树自是秋来气数入药不和同瞑眩得人嫌恶只宜将去浄洗人间垢污其寓意坚确如此未几又为御史梁成大所劾再徙宁越未及行以痢疾卒葢寳庆丙戌九月丙申也又七年遭遇庆霈始得归骨端平更化收召正人而物故以众上甚怜之侍御史王公遂因奏乞还黄干易名之典厚李燔娄昉李道传陈宓饰终之恩复徐瑄与公在身之官优加褒赠録用其子仍札本贯存恤其家丞相郑公清之乃奏赠公员外郎与一子恩训词云朕访落伊始首下诏求谠直葢与諌皷谤木同意以直言求人以直言罪之岂朕心哉尔风裁峭洁志槩激壮由廷尉评上书公交车言人之所难言方嘉贯日之忠已堕偃月之计问涂胥口访事泷头曽无几微见于颜面何气节之烈也仁宗能全介于逺谪之余孝宗能拔铨于投荒之后抚今懐徃魂不可招潦雾堕鸢悲悔何及陟阶员外仍官厥子用旌折槛之直且识投杼之过尔虽死可不朽矣当笔者中书舎人洪咨夔也公一门孝友阃内无间言嚢无私蓄其去国也弟利用相従于象死其归骨也兄梦白至自象以瘴毒疽发于背死方公太琮在言路日当复极论济邸继絶事谓公死南弟兄暴骨虽官一子未足偿一门之痛方旋去事未及行复平章事乔公行简监修宁宗皇帝实录行下本贯取索奏议行实修纂立传其从祀县学宫则邑令陈君元晋其从祀郡学宫则太守从林李公义山其从事象学宫则广漕比林罗公愚也
 　　○轮对札
 　　嘉定壬午六月五日轮对第一札
 　　臣一介谬庸备数理寺循次陛对自幸遭逢越职献言辄忘狂僣幸陛下容纳焉臣仰惟陛下以纯诚事天严恭寅畏是也以实徳格天寛仁勤俭是也以陛下之操守践履无一毫人伪介乎其间明白洞逹真可对越在天故临御以来变故之更歴者不知其几而借助于天以消弭之者亦不知其几试以大者言之外而强藩跋扈人皆曰此唐之淮蔡也雷厉风飞不旋踵而诛之内而权臣根据皆曰此汉之梁氏也天开日明一反掌而去之斯二者非人力所能与也天也昔之转祸为福转危为安者无一非天迩者镇寳之彰彰来归舆地之寖寖自复者又何徃而非天抑臣闻之承天眷之已至者易迓天眷于方来者难镇寳之归天也然讲东都之会而使夷夏之玉帛交归者此其兆也舆地之复天也然雪南渡之耻而使祖宗之境土尽复者此其占也兴复之祥天方界之兴复之运天方启之臣愿陛下爱惜日力而以慊然不自足之心应之上下戒于骄盈内外惩于玩愒以事机易失为深虑以事力未奋为深耻以事变叵测为深忧涤荡振刷之意日新于一日经营图治之功日加于一日则天之启迪陛下者岂特如今日可观而巳江宁获寳晋惟哆然自足也卒无以大规恢之业河湟归土唐惟哆然自足也卒无以收振起之功徃事亦可鉴也书曰惟王受命无疆惟休亦无疆惟恤惟陛下兢兢而亟图之传曰责难于君谓之恭臣不胜惓惓
 　　第二札
 　　臣闻谋国者不可有所玩天下之患常伏于所玩秦以慕容埀为不足忌而玩之秦之患卒生于埀梁以侯景为不足疑而玩之梁之患卒生于景方今天下所通患者埀亡之势也此患之显于有形者也臣窃以大势而逆料之其亡之迟速未可知而终于必亡为可知葢其兵力销于战场民力疲于转饷财力匮于应办外示强大之形内戚危亡之证釡鱼幕燕视荫几何国家之患终不在心腹臣之所患者则山东归附之众是也此则患之隠于无形是也当其归附之初国论哗然或有养鹰扬去之疑或有养虎遗患之惧陛下断断然推赤心以待之果能竭智勇以报我倾忠诚以附我缓急惟命令是聴平居惟纪律是安昔焉以为可疑者今固不足疑矣然玩之而不复为之防可乎昔焉以为可惧者今固不足惧矣然玩之而不复为之虑可乎陛下庙谟明照固足以消其奸宄之谋大臣边筹深宻必有以杜其奸宄之谋秦梁之变万万无之抑臣之私忧过计则深以为不可玩焉葢我之阻隘彼尽知之我之虚实彼尽熟之生聚日繁温饱难适希觊日重怨怒易生首领縦无他志偏裨宁肯协心茍不先时而为之堤防随时而为之操縦卒然有变何以制之夫此辈平昔之所自负者特以其勇于战斗而王师莫能及之臣窃闻淮甸之所藉以御者民兵之力居多而官兵之怯特甚今莫若汰官兵之老弱核官兵之虚籍就移其廪给以资民兵焉合其强壮者而教阅之择其英杰者而统率之畧复其租赋常寛其徭役以优假之将见官兵之在籍者日精民兵之附籍者日众有犬牙相制之形无尾大不掉之患彼自有所顾忌而不敢妄生邪念矣臣所谓先时而为之堤防者此也夫此辈平昔之所不满者其志毎在于攻取朝廷则不欲其生事而禁约之臣窃谓雠敌未有灭亡之日边戍未有撤还之期以守为守不若以战为守官兵民兵养威持重以待而时遣归附之兵乗间以抵其隙聚则散散复聚或持其急或捣其虚知罃所以困楚王朴所以取淮其策葢出于此灭则有分地可以处之未灭则此辈之狠心勇气有所发泄终不至于蓄而生变焉臣所谓随时而为之操縦者此也堤防操縦而尽其道非特可以销患于未形而患之显于有形者亦不足虑矣臣之愚虑近乎迂臣之过计近乎拙惟陛下采曲突徙薪之说持履霜坚氷之戒与大臣兢兢亟图之宗社幸甚
 　　嘉定甲申正月二十二日轮对第一札
 　　臣理寺之贱有司也惟刑谳是评其于当时之大务讵敢出位而妄言然忠诚所激有勃勃而不容遏者辄昧死为陛下陈之臣闻汉臣董仲舒之策曰国家将有失道之败天乃先出灾害以谴告之不知有省又出怪异以警惧之尚不知变而伤败乃至以此见天心仁爱人君而欲止其乱也陛下之严恭寅畏天实鉴之陛下之寛仁勤俭天实知之矧简畀之方隆宜休祥之洽至然灾异之来未有如故岁之数者逺郡之旱近郡之水京畿之火谴告亦既谆谆矣继以日蚀之变又继以冬雷之变乃若星陨于西北有光如电有声如雷则尤异之大者仰窥天意俯察人事谴告未已而警惧继之者其故果安在也臣窃思之残贼未殄报复必深祸所伏也新令方张窥觎难免祸所伏也归附之众情态叵测祸所伏也骄蹇之卒辄肆扇摇阻饥之民间行剽掠祸所伏也祸机伏于隠微之中而未发焉葢贾谊所谓痛哭流涕者也柰何习俗惟玩愒是躭人情惟茍且是溺乆安长治之策尚阙于建明防微杜渐之计或疎于植立窃意天心仁爱陛下之深惟恐祸机之发而伤败至焉此谴告警惧所以不厌其数也以故岁天灾流行若此继自今以徃陛下无徒区区为荒政之讲火禁之修而已盍亦逆计事变而思膏泽有当霈者欤横流有当遏者欤曲突徙薪之谋有当谨者欤以故岁之变屡形若此继自今以徃陛下无徒屑屑然斋心膳素露立黙祷而巳盍亦推测端倪而思离明之或蔽欤涣号之或愆欤星拱之邦或有阴懐不靖者欤书曰王省惟岁陛下临御之岁今又新矣政当以故岁之灾异而深省之易曰履霜坚氷至言虑患贵乎早也诗曰迨天之未阴雨彻彼桑土绸缪牖户言防患贵乎预也今日转祸为福转危为安于以消弭灾异于以迎迓休祥顾陛下之施行如何耳昔范纯仁进言于神宗皇帝朝以为郡邑之弊守令知之一路之弊职司知之茶盐利病民兵刑法差役之弊提其局及受其害者知之军政之弊主帅与将领知之边之弊守边知之伏望特下明诏申勅中外各使条陈本职限一月闻奏然后审择而行之此葢救时之切论也臣敢摭之以为陛下献愿陛下谨天之戒畏天之威鉴已徃毖方来与二三大臣兢兢亟图之若夫三白已见一稔可期固自可以占陛下献岁之祥臣犹哓哓然以故岁之灾异言之可为不识忌讳之甚者惟陛下矜其嫠不恤纬之忧而赦之
 　　贴黄
 　　臣生长庄农窃知所在赋额亏陷而作邑者有汤火煎熬之叹役诉纷纭而充役者有破产代输之苦其蠧弊之源葢有在焉诸县之书手是也臣耳目所接如江东西诸县所谓书手者官无一钱一粟请给及之然圣节敷买之糜费取办焉监司过徃之供应取办焉佐官白直之佣顾取办焉甚至县官宴集之需送迎之具亦取办焉其它百色诛求犹有不容缕数者夫既空役其身以服劳于官而又虚取白撰以应办于官所以自餍其溪壑之欲者不与焉茍非肆欺籍帐隠漏税苗诡甲名为乙户指土著为逃移籍有产之家以为嚢槖焉其费从何而出其间县计从容去处能免此弊者无几以江东西诸县推之他处未必皆然今日之经界藉使无弊而书手之害未去焉不数年间其弊又将如故矣臣窃以为诸县书手人虽甚微而蠧弊之闗系则甚大继自今当给以重禄县计之窘促者计之申明于州州申明于上司畧豁其经赋以佐其经费之不及若是而犹敢取办于书手则以枉法赃坐之庶乎书手免重费之累畏重禄之法而有所顾藉矣不特经界之已行者不至于弊经界之未行者亦可许之首正而革其弊矣如臣言可采望陛下并付有司订议修立成法而颁行之天下幸甚
 　　甲申拟对第二札
 　　臣窃惟边戌未撤帅阃之闗繋甚重以今日三边计之山阳之帅阃闗系尤重葢归附之众实萃于山阳任总戎之责者茍无以镇服之则彼将有所玩而生变无以驾驭之则彼将有所激而生变授钺之或当或否国之安危判焉臣谓为山阳之帅阃闗繋尤重者此也臣请以古事证之河南新附在祖逖固能以恩结之抑亦平昔之雅望素孚焉一旦统之以戴渊则乌坞相继叛去矣此无他无以镇服其心故也姚襄单骑来归纔见谢尚面欢若平生一旦制之以殷浩则反噬之祸不旋踵此无他驾驭之失其道故也山阳帅阃之虚乆矣庙谟宏深本难窥测外议揣度未免纷纭咸谓向来之策勲边头者陛下实注意焉臣窃以为归附之首领平时颇以战功自负且以忠赤自许万一陛下之谋帅果如外间揣度之论彼将曰子功出吾下而位居吾上何也窃恐不能无忿心又将曰岂无他人而使是子临我是防我也窃恐不能无疑心疑忿既生衅隙易起萧墙之变将必随之今日文武之士布满中外宸衷所契翘馆所储与夫公论所推人望所属岂无鸿儒硕徳胷中自有兵甲可以授钺而分阃者愿陛下与二三大臣早为之所选择而遣之使如李光弼之始至而壁垒旌旗精彩皆变可也又使如韩琦范仲淹之经畧西夏而边上有一韩一范之謡可也庶乎羣疑亡而众论塞矣归附之情不特帖然相安抑亦可以得其死力而终为吾用矣春秋时师慧之过朝也曰必无人焉则轻之绕朝之赠策也曰子无谓秦无人则晋惧焉以山阳帅阃之乆虚而陛下弄印迟疑几半载而未有所属焉觇国者其谓之何此臣所以日夜痛心疾首而不能已于言也惟陛下与二三大臣亟图之
 　　○水石图讃
 　　赵文
 　　故园松菊归歩月明萧然独徃百世之英
 　　曽先之
 　　新松日长水月亡恙乃如之人霄汉之上　松竹犹存水石如故人月争光千古万古
 　　李元正
 　　月到天心水不湍中流但见石■〈山赞〉岏是间有恨君知否莫作当年八阵看
 　　杨如珪
 　　石或泐水或竭松竹或折月或缺亘万古者独立之节
 　　康民献
 　　百世之英万夫之雄其挠而不浊若山下之水其翳而不昬若空中之月而其涅而不缁又何愧大夫之松
 　　象台首末巻二
 　　●钦定四库全书
 　　象台首末巻三
 　　（宋）胡知柔 编
 　　○诗
 　　泉南翁定
 　　应诏书闻便逺行庐陵不独诧邦衡寸心祗恐孤天地百口何期累弟兄世态浮云多变换公朝初日盍清明危言在国为元气君子从来岂■〈〈一上自下〉页〉名
 　　同邑胡炎
 　　嚢封朝奏大明宫嘘起庐陵古直风言路从来天様阔蛮荒谁使径旁通朝中竞送长沙傅岭表争迎小澹翁自愧圣贤无补报临分忧国意何穷
 　　东山杨长孺
 　　新来消息使人疑一网如何尽去之元佑祗今为绍圣姫周嫠妇谩深悲
 　　世事昏昏酒正酣苦言难药盗言甘李庭男子真竒絶便是吾乡小澹庵
 　　小山杜耒
 　　庐陵一小郡百岁两胡公论事若少异处心应畧同有书莫焚藁无恨岂伤亏病愧不逺送冩诗霜月中
 　　天台谢郓
 　　燕雀羣飞敞汉宫惊闻伏马忽嘶风洪恩大度祈三宥乌府何颜奏一通劲节敢攀丹陛槛忠言应梦白头翁象台一贬端然直所幸身穷道不穷
 　　永嘉戴栩
 　　古郡荒凉象迹新君行况是去装贫此愁欲别柳邉雨明日初程桂外人从古不多如意事加飡宜惜未归身春风未必天涯尽木斛花开瘴水深
 　　皆山李元实次王卢溪送澹庵贬新州韵以送之
 　　知公不怕鬼门关直气横干清禁闲鵰觜明知林甫毒鲠言要与澹庵班一身渠任黄茅里千古名标青史间非晚清朝邪正辨紫薇红药待君还
 　　清名传播到黄支直节寜忧赵氏危虎尾蹈时都不畏象台到日大为竒是行廊庙人皆怍所过山川鬼亦知官职本为饧（音寻）底鸩（音郑）伤今正论有谁持
 　　再作十絶寄胡伯贠兵侍仲方尚书
 　　文昌武库九霄中翁是新州老澹翁应念象台今日客清风端与我翁同
 　　公家富贵足掀天都出新州十九年若念象台今日客方知澹老子孙贤
 　　官职庐陵不是无文章更亦拟欧苏若言直气横牛斗但见人间说姓胡
 　　赤手批鳞事最难况渠班底一薇官澹翁去后能如此当作三生石上看
 　　澹翁直气贯三才八座云仍渐上台料想而今闻底事中心应亦念渠回
 　　朝行多少气英英不怕霜朝曲觜鹰一网而今都打尽庐陵人且说庐陵
 　　绍兴秦桧秉洪钧澹老昌言斩桧秦犹恨日来三四子抗章不说斩奸臣
 　　一从艺祖握干符元气都凭直气扶若欲皇家宗社永胡家直气岂容无
 　　东西两浙及闽川皆见鸳行有直言若我江西独钳口澹翁九地也埋寃
 　　寄语朝家廊庙人新州竒事又重新肯甘富贵忘他底应为斯人作好春
 　　自咏歩王卢溪韵
 　　新来时事不相关嬴得蛮荒日月闲存取丹心照碧汉任他黄口闹清班非求美誉传千古不欲浮生愧两间天亦而今无柰说秀才且荷肯相还
 　　瘴地人忧我莫支人虽危我我何危元来忧国不怕死非为捐身要出竒肯怨江山千里逺幸逢天地一时知孔光张禹人无笑禄位输他善保持
 　　再寄
 　　沉沉汉殿晓烟迷燕雀输他取次飞爰把丹衷吐骨鲠且甘白饭与鱼肥意循天理可无忤岂料人心各有机日薄西山予未死当留此语待公归
 　　同邑李伯圭
 　　伏马緫为刍豆谋孤忠嫠纬不胜忧事当言路官无小理未安时心肯休千古纲常増砥柱一身去就等虚舟恶■〈氏鸟〉尽任陵鸾鳯嬴得清名雪外州
 　　豫章宋自适
 　　凛凛庐陵一澹翁飞扬复起振髙风周无二叔圣何别商有三仁道则同孤迹本如云出岫清名应比日行空翩翩鴈影梅花外雪片飞来酒对中
 　　同邑曽夣选
 　　象州销黯又钦州道路何辞作逺逰投北谁怜新逐客落南不减旧编修江山在处犹加护廊庙诸公底着羞天定从来人可胜著书消日海西头
 　　印山罗存甫
 　　赤心端欲赞皇图鼓瑟那知却好竽崇论已闻惊仗马摅忠宁复忌城狐当为天下竒男子肯学人间小丈夫更问澹庵老居士儋州还似象州无
 　　安城刘夣才
 　　绍兴寳庆百年余古徃今来说二胡论事直湏殚恳切立朝端不忍阿谀两贤幸属吾州有万事何曽公议无象郡新宁不同诏九重天子正仪图
 　　竹谷罗茂良
 　　好读床头易一编盈虚消长緫天然峥嵘齿颊皆氷雪肯怕炎方有瘴烟频寄书来洗我愁莫言无鴈到南州长相思外加餐饭记取承君旧话头
 　　池阳丁黼
 　　一封书奏触天威万里徒行出帝畿始得明时来谠论岂知薄命堕危机身同季弟辞兄去女抱婴儿伴母归风雨潇潇秋又老鴈应不到岭南飞
 　　刚简公留象自咏榕阴图
 　　古人遗直今人是肯效乡原事踽凉不把危言陈北阙因何着脚到南荒排奸斥佞风霜手耐冷禁寒铁石肠赢得榕阴浓宻处忘言黙坐对炉香
 　　侄大用
 　　伯父竹林先生因济邸狱谪象郡其在贬所常坐榕阴对炉薫赋咏自适大端弟笔以成图乆矣今上嘉其忠烈赐谥刚简岂胜存没之光亟欲镵此图以贻无穷頋力有所未逮且依先生自述韵拜赓一律以俟云侄大用顿首
 　　权臣擅命乆心伤贼主之兄意未凉今日封章期救死明朝削籍自投荒九重偶眩诬贤舌四海皆知疾恶肠事乆划逢天一笑锡知刚简易名香
 　　侄孙震雷
 　　伯祖刚简公榕阴图先君肯堂翁常欲镵石因循至今一日震雷从家弟震载观则名公巨笔聮编盈轴益知我公大节起敬慕扵易世之未歇者如此虽名光史册而图不多见不得无余恨乃追和自述并名笔勒之石侄孙震雷顿首
 　　霅川疑狱独承当敬逺炎炎即馆凉帝子几曽谋不道相臣自弗肯包荒李猫初劾犹全命梁犬重评竟断肠甘死如饴行素志岂知流入杀青香
 　　艮岩罗■〈门外旦内〉用王卢溪韵
 　　虎豹摩牙闯九关人心节义不踰闲监门郑侠能无惧折槛朱云若是班頼有名留千古重不容身在众邪间忠臣义士骨不朽白日青天敕许还百世期令固本支一身宁复许安危前瞻象郡贤方去后有鹤山人效竒地接宜阳山谷笑舟回湘水屈原知椟中龟玉而轻毁禄位何妨善保持
 　　凤山曽宏甫
 　　湘山冷熖氷四海寒蔽天晴日昼阴朝路偷生尽缄口瘴乡投死犹甘心里闾节义绍襄简史册姓名光古今天定胜人公议在褒忠録后上恩深
 　　皆山李庭芝
 　　緑鬓两科好丹心一片忠言言关国体蹇蹇匪渠躬谁谓鸳行底能持鲠论公象台死得所万古忆清风
 　　玉季当春孟公书以讣闻但期同气骨不作异乡坟岂料鳞音后俄传蝶夣云想教宁越水恨不识朱云
 　　同邑李伯圭
 　　危言不畏触干戈瘴雨蛮烟换玉珂今古庐陵两胡老是非儋耳一东坡拳拳抗志甘三已恻恻招魂听九歌信得平生稽古力初心不为履朝鞾（即靴）
 　　圣朝寛诏下龙墀尽放累臣脱串覊痛失长沙贾谊舎空存潮海退之祠孤忠元自轻生死白骨宁知问去归万里江山丹旐返悲风一掬泪沾衣
 　　南溪杨宾言
 　　湛湛长江月髙标太华清孤忠千古重去国一身轻个事从来有近时多怕行凛然公屹立一死足平生
 　　贵溪叶夣得
 　　澹庵乆死瘴江濵依旧归来侍禁宸浩叹宗孙长去国从知志士不谋身皇天若假令多筭圣代终无弃（阙）我时阅报痛生哀洒泪南詹吊象台今日方知公有子皇天佑善世生才
 　　后坡林经德
 　　扶植纲常抗直声白头不惮岭南行书云惟孝友兄弟臣罪当诛王圣明削籍投荒从寳庆陟阶録后頼端平朝家赐谥今方举凛凛孤忠死亦生
 　　永嘉林起鳌
 　　直节盘盘古树平纲常山重一身轻歴陈髙庙神灵语愿法周公日月更飞雾堕鸢迁客憾漏泉踈爵大君明百年富贵端能几天壤无穷独令名
 　　子诚李虔敬
 　　至元壬午省委至吉山村出示刚简公象台首末读之凛然
 　　为君细读象台词前代悠悠事可知逐客逺投魑魅窟奸臣髙照凤凰池腹诽论起秦刑酷斗粟謡兴汉道亏幸有褒封丹诏在忠臣纔免似湘累
 　　济邸狱成寃莫雪朝臣仗马气先降自知白日孤忠贯独拟洪锺寸筳撞坡老肯留儋耳郡退之还问乐昌泷二公以后评人物未信钦州是陋邦
 　　巍天壮志切云冠恳恳封章洞肺肝痛恨帝阍排虎豹终教象郡铩（音晒）鹓鸾一棺英骨重泉夜两字清名六月寒读尽余编三叹息忠臣心事古今难
 　　方崖萧太登
 　　大德辛丑秋分司象州重新刚简祠宇越明年壬寅春孟诗以识之
 　　吊古来磨前日恨入南又记去年时老榕偃蹇浑无恙谁与重新刚简祠
 　　伤心徃事可重论独坐掀髯水竹村千古庐陵髙絶处先生又是澹庵孙
 　　象台首末巻三
 　　●钦定四库全书
 　　象台首末巻四
 　　（宋）胡知柔 编
 　　○哀词
 　　友人罗幼明
 　　大理评事胡公季昭余执友也昔所敬慕异扵他朋自拾两科为天子士官声实炳着余尝至京蒙握手如褐衣旧继闻以敢言斥象郡余寔匏系不克送欲赠以言又未克即达心甚愧焉其介弟国宾讣至又未几季昭讣至州里叹惜去年秋天子追慨遗直诏返柩归塟叹者始恱余悲季昭为直臣国宾为爱弟而溘殒荒峤无所寄余悰焉昔屈原未死宋玉词以招其魂今季昭国宾已死独不招其魂耶乃为赋哀词且附以招魂之词曰繄若人之负抱兮蔼温润而清明学既粹扵风雅兮行亦中乎凖绳奉孀母以克谨兮友哲兄而和平俯科目以荐掇兮匪中扄之所荣俨执操以坚挺兮肃官箴而是程爰因职以有諌兮乃人伦之大经惟哲之肇古兮夫孰叅其至情事有异而莫测兮若混昊之与灵本揆权以适正兮凛羣疑而未氷岂通国之少亢兮何退瑟而凌兢羌立志之謇謇（音捡）兮独慷慨而羾诚谓正主以大义兮讵容托诸鲜能既考理以稽则兮言弥激而弥峥睨虎豹之九关兮披琅玕而毕呈贯忠烱扵阳乌兮曷虹蜺之足凌伟劲厉以非婞兮宁有觊乎骨鲠之称伊国典之贵宥兮犹未逭扵南征若爱弟之知孝兮愿以身而偕行念手足之一体兮矧可愧乎脊令虽共履于蝮虺兮濒万死而忍更彼百越之臻臻兮邈覊鬼之相仍惟药剂之弗时兮迫竒疾而易婴悲鴈序之先断兮震哀鸿而必惊惨联璧之先露兮识不识而涕零幸天道之好还兮皎白日之晶荧俾輤帷之速返兮显覆盖之益宏睠臣子之一节兮初奚间于死生峭千仞以贾患兮视九殒而固轻卓公议之不泯兮上下各保夫全名等百世以靡憾兮曷余涕之纵横骇今昔之夐隔兮怅永懐之弗剩嗟南方之迢逓兮虑刚魂之惸惸欲遐招而未果兮恐巫阳之莫凭乃自招曰魂兮归来无久滞于南方些嗟彼南方瘴墨横空雾雨冥冥为鬼为人怵脉丧神魂兮归来不可乆留些嗟彼南方火日如焚血石沸川四序不移翕赫崩狞魂兮归来不可乆留些嗟彼南方■〈风贝〉颷海腾七昼八夕飐踣隮颠魂兮归来不可乆留些粤惟故乡风土恬夷白鹭青原欝洁明眸沙麓逢春草木葱笼魂兮归来可徜可徉些旧隠逶迤华室靓深祚阶隆隆祢庙孔安岁时焄蒿饮食芳馨魂兮归来可歆可宁些乱曰四月维夏兮日淑时宜离苦即休兮灵车启途路经铧觜兮遨以逰由湘之源兮泛兰舟九嶷舜藏兮呌以登灵妃皷瑟兮如相迎屈原孤愤兮昔所尊精神黙通兮造幽玄自古有死兮直则难求仁而得兮又何叹昆弟携手兮宛如存既忠且敬兮辉一门乃瞻祝融兮顾炎皇灵风吹雨兮旐以扬州邑奠瘗兮非故常贞肝义胆兮凛不亡富之濡兮杭之湄斧封载兆兮卜无违猿吟鹤唳兮相与随或骑鲸鱼兮款天扉千秋万岁何穷期魂兮归来察余词
 　　○祭文
 　　罗居易
 　　鸣呼天下之公论岂待百年而后定耶惟公孝友之德称于乡党忠谠之节闻于朝廷人之所难行者公则力行而不倦人之所难言者公则直言而无隠其过人逺矣岭表之责将老其才而大其用也孰不期公以生还乃遽厄终穷而没于瘴域夙有令名而无寿考伤哉伤哉虽然人谁无死修短数也死而芬芳传不朽也有命自天特俾归塟岂惟足以慰九泉之灵凢宇内负忠谠之气者亦自是少伸矣呜呼天下之公论岂待百年而后定耶嗟我与公情亲道合自公云亡我生靡乐缪此花封之抚字适逢旅衬之经从触目酸辛满懐悲怆既捐俸给以助舟车恨守官箴无由逺送难兄令子扶护间关精魂如生应与偕还不腆酒殽哭奠江渚忆公清泪如此江水归欤归欤一隔千里
 　　戴文子栩
 　　呜呼元化槖钥干流为神志士心胷浩达为伸神非尔僣吉凶在人伸不我回贤佞几尘嗟嗟季昭伊国靡家论议罍洗胆肝莫鎁昔者同朝有骖其骅觚棱拜舞星澹月斜谁招君言谁斥君死淮南之谏平津之诋南冠到头一身万里人为天疑我窥其神人为君咤我究其伸不然胡不憗君以富贵寿考而径殒于瘴江之濵是故昔贤所以求仁而先正龚邹不以戚而易欣者也自君之行逐客相继沈预议而遭弹余赠吟而同祟自叹数竒不诿君累天王圣明公论首出云开南荒恩沾白骨君之姱节允为国光匪国之光抗我三纲三纲斯张宇辉宙煌回首昨逰夣逾一纪宦情秋薄分刺君里冩哀一酹芼苹湘芷
 　　象州学祠堂奉安文（邹济）
 　　呜呼徐公之治狱若徐有功之平胡公之言事有胡忠简之直一时之屈万世之信不在其身在其子孙徐公曩时寓居僧寺因此有祠焉胡公则僦民居以处而无所于祠二公学同道官同寺去国同时贬死同地合堂而祠谁不谓宜乃相学宫讲堂之东奉二公祠髙山仰止嘉与学者共之秋菊寒泉世世其永无替
 　　吉水县学祠堂奉安文（李义山）
 　　岁在乙酉谁秉国成事有难言众噤不声公繇下僚奋身起争上批龙鳞气直理明下捋虎须辞峻义精羣憸骇闻颡泚胆惊偃月微笑而公南行既斥不复虽死犹生褒表恤録训辞哀矜旌直识过惟天子明呜呼浮云蔽空波頺谷倾彼譛人者为公为卿曾荣华之几时纷唾骂其可憎而羇臣之遗墨逐客之落魄使人起敬起慕曰彼秽而此馨以是观之士生斯世义利取舎可不谨其所程呜呼公之幼学慕汲直之为人仗节秉义固出于中心之诚为臣委质视一死为甚轻茍纲常其不坠宁有觊于身后之名比仁山而争高凛劲节之嶙峋附祠学宫公岂此荣从澹翁之俎豆埀乡社之仪刑洗腆明荐掲虔妥灵魂无不之宁不此歆
 　　吉州学祠堂奉安文（李义山）
 　　惟公寳庆迁客端平忠魂以一身荷名义之重以数语救纲常之存何蛮烟瘴雨之弗贷而不使少待夫朝暾此悲悔何及之恨所以回放告于训词之温也呜呼天子圣明公死犹生一廷尉评万古汗青我来作州适在公里忆公平生人逺室迩爰肇公祀于儒之宫匪我私公卿评之同吉日辰良敬妥祠事百祀千秋以引勿替
 　　○跋封事后
 　　张侍讲之言曰为已无所为而然者也嗟乎此天理人心之正而公私义利之所由判欤大理评事胡公书云今日之追赠褒崇其实于济王有何加益然于主上君德所益实多可谓无所为而为之者矣遂是时庐居句曲山中读考功奏疏言霅川之乱非济王之心济王之死非主上之心固已为之三叹比读公封事而主上之心与济王之心亦以明白遂为之慨然以迄于今去夏以副端入对首论公仗节秉义之风足以寒乱臣贼子之胆主上玉色为之愀然今丞相又奏赠公员外郎仍与一子恩岂非天理人心之不容已者欤因为之敬书其后以告来者端平二年四月既望旉易王遂谨书
 　　祖宗忠厚立国涵养士气故小大之臣皆得以危言谠论植立名节今观竹林胡公封事则宁皇三十年丰芑之泽可知巳孟子曰欲为君尽君道欲为臣尽臣道三■〈氵复〉此藁为之歆叹淳佑三年七月二十四日临川罗愚谨书
 　　岁在辛酉绳祖仕于李湛溪先生幙中阅邸报见廷评胡公封事明辩济狱之寃既而获谴为象之行矫首南望哀不自胜涕泗滂如斯涕也不为无从而出也今三十七年矣自郎畀节于江右公之子金溪令君始以公之象台首末见示获尽观公之前后諌疏及名世羣英题跋不胜起敬起叹九京不可作孰能起公之死而从之逰乎虽然盛德之后必大公有子今通闺籍试壮邑三异腾播行有鳬蜚丹极之招矣绳祖不揆缀两诗附于末椟且备员举陟明之椟以少见其思贤之心景定二年十一月日眉山学斋史绳祖谨题
 　　寳庆己酉竹林先生以封事掇竒祸谪象未期年徙钦未及行而殁越六年有归塟之命又越二年有复官之命延赏之命恩数便蕃训词隠恻四海臣子有以知先生乙酉之谪非圣天子本心也呜呼范司諌之贬忤吕夷简尔岂忤仁皇也哉郑监门之斥忤吕惠卿尔岂忤神考也哉胡编修之窜忤秦桧尔岂忤髙庙也哉柄天工者窃弄霆电以行胸臆方其砰訇迅烈之时俄而度者未必不疑天怒之不可回也然太虚湛一非客感所能终蔽所过者化俄而开明曽不崇朝亦犹人身病在股肱暂然痿痹而心君无恙方且豁然醒脱然瘳矣然司谏寻膺柄用编修寖被咨庸监门虽不幸犹及见更张而闻收召也独先生委骨炎荒阳春雨露沛然九天而老栢孤根槁死风雪中矣此圣天子所以为之叹悼同时气类所以为之感且恸也九原义烈英英长存方将喜见天日开明岂以死生昼夜为隔也哉先生昉有列于朝也在宁皇时不愿以寳赏转官力言得寳归疆未必为福逆全方以战多自诡逆未有萌先生首言祸必在山东欲先时堤防随时操纵许国之遣尤隠忧焉大则因星雷极言隠伏之机小则因经界极言増赋之害先生天性忠爱如水必湿如火必热盖其素所蓄积自然而然乙酉封事非激于一发之暂者不如是何以感悟渊衷如史鱼身后之谏也哉先生嗣子知柔彚录首末彬斋沐薫祓庄诵敬叹曰复其见圣人天地之心乎景定辛酉六月上澣里中后朝散大夫行常丞兼权兵部郎中兼史馆校勘陈彬顿首谨书
 　　国无纲常不可以为国人无气节不可以为人寳庆一疏凤鸣朝阳竹林知爱国耳不知爱其身也欲植纲常耳非欲植气节也先皇帝嘉其忠而官其子今天子又嘉其子之能官而擢之朝着而节惠之典且行又所以寿千万世之纲常而非独昭一士之气节而已余尝访象台之遗辙过鹭洲之故家奕奕髙风九京如可作也咸淳丁卯与公之子部门公同朝出示象台首末敬瓣香再拜附书于后是歳良月既望杭山章鉴
 　　自有天地以来人伦之常至于今不坠其间非无阙齾之处必有豪杰之士出力而扶持之一时罔上之奸惧其不便于巳也挟权势而与之角徃徃能摧折其身而不能泯灭其言能使之流离窜斥于天未定之时而不能不使光明赫奕于氷山既摧之后是足以见天理民彛之真决非人力之私所能胜也理评胡公陈大义于寳庆之初一字一言皆赤心片片中流出视澹庵斩桧之疏不可优劣权奸不容竟以谪死端平改纪公论大明公之忠烈当与天壤俱弊曩时诬善之徒虽三尺童子争唾之矣虽然公之为此岂其出于一旦之决也哉惟公弟兄俱贤阃无间言槖无私蓄其贬也季弟相从竟死象台厥后伯氏归公之骨亦殒于瘴一门之内其于人伦之常亦可谓无愧焉耳矣当公草奏时灼然知不可以不言而言之不可已也公之心惟徐公瑄足以知之谓公于他人奏事急急传録问之则曰若幸他人言之则某可以止胡公封事有恻怛忧爱之诚无激讦呌呼之气呜呼是可为后世事君者法矣咸淳丁夘小雪前一日天台董朴百拜敬书
 　　三百年权奸之误国亡国者五初亡以蔡后亡以贾开禧之败去亡无几绍兴寳庆虽未有亡国之祸然挟敌势贪天功诬上行私使不得尽为臣为子为弟之道则二凶之恶殆浮于三凶当是时小而敢言国家之大事以扶天地之常经者庐陵二胡公也忠简忠愤激烈警悚一世刚简援引故实敷陈伦理明白恳切不为危辞又不抵忤时宰而贻书以感动之忠简之言似贾谊刚简之言似陆贽二公知爱君而不知爱其身一也夫人臣之告君冀其悟耳岂欲触其怒哉夫子之请讨陈恒也所以告其君大夫严正而不迫如此后之忠君徇国者其尚有味于吾言临川草庐吴澄敬书
 　　寳庆霅川之事兄弟天伦一大变也时玉堂行词有曰长枕大衾之乐岂不尔思尺布斗粟之謡自贻伊戚读者至今悲之在廷诸贤身任纲常相继论列公以棘属毅然批鳞且献言抵触权近至谪死象郡悠然不悔虽其忠诚根于天性亦国家涵飬人才崇奨公论之効也迨绍定霈恩而特旨归塟端平改纪而褒赠延赏咸淳嗣服又易名刚简得鲁公所不得之谥英英忠魂亦可少慰于九原之下矣盛德余泽天所锡予百世宜未艾然铜仙露泣似践畀秦得请之夣玉盌人间或者至以叔子识环之报疑之呜呼吾属尚忍言之公之诸孙克绍先烈以家乗征言于余余谓公之芳名在史册忠义在穹壤奚庸赘然髙山景行千载一日余则不能巳于言也因疥名氏于编末云大德丙午后学东阳厉一鹗拜书
 　　刚简公上穆陵书字字从天理中流出不待赞羙至谓幸而有他人言之则某可以止此真无所为而为期于人主之一悟而巳所谓求仁得仁者谪死岭外公何怨乎穆陵后闻王公遂之言为之愀然加恩延赏曽不崇朝则公之谪死直由丞相嗔耳又所谓君仁臣直者也呜呼盛哉俛仰今古为之慨然大德丁未八月望鄱阳徐明善拜手敬书
 　　象台首末巻四
 　　●钦定四库全书
 　　象台首末巻五
 　　（宋）胡知柔 编
 　　○谥札
 　　赐谥省札
 　　承议郎干办行在诸司胡知柔札子知柔一介谬庸误蒙拔擢伏念先父夣昱于寳庆初任大理评事值有诏求直言时真公德秀魏公了翁洪公咨夔相继明辩济邸事而先父身为法官亲阅案牍遂上疏极论请亟行追赠褒崇且贻书时宰言尤恳切真魏二公读而叹曰下僚乃有斯人吾当端拜寻闻忤当国意将寘重宪相顾太息曰果尔吾二人当直造榻前争之得其语以告当国于是真公先黜而后御史李知孝乃劾先父乞窜海外或议起大狱以祸诸贤先父曰吾办一死不为人累頼先帝察其非辜迄从寛典覊管象州明年司諌梁成大复奏罚轻于罪乞更施行有旨徙宁越未及行以疾终暴露七年乃沐恩霈归殡于乡端平更化收召正人贬黜者以次尽用先帝悯先父忠节赠恤録孤恩纶甚宠至有魂不可招悲悔何及用旌折槛之直且识投杼之过之语知柔偎以无庸获叨延赏兹拜洪造偹数周行早夜静思公朝之假借休宠者岂以知柔才足数哉特念先父抵触祸机视当时诸贤独惨而不及身被宠光欲使臧孙有后于鲁尔窃稽令甲节义彰着不以官品命谥知柔家于江西所知者曽三聘范应铃以庶官得谥至于先父徒以不肖孤未能发潜阐幽尚尔遗憾不孝之罪将何以归见丘冢谨依格具録封事行状及赠恤省札告词冐昧百拜控露欲望公朝特赐敷奏褒表易名以昭先帝念忠之本心岂惟先父九地衔恩将俾天下后世忠臣烈士皆知所劝伏候指挥奏讫六月九日奉圣旨特与赐谥右札本家咸淳三年六月某日押
 　　○谥议
 　　朝奉郎行太常博士王■〈直上土下〉
 　　议曰传曰国于天地必有与立立者犹人身之有命脉关于兴废存亡不少也我朝以议论立国焯焯在人耳目者濮议也新法也和议也伪学也今观诸贤之论建始或拂欝终必消融暂当晦沈乆复昭晰间有不幸而蹈穷愁幽忧之境英风谊概之死靡悔千载有景光也是岂偶然之故哉上之所向下之所趋也前之所植后之所仰也夫以我朝富强不如秦隋威武不如汉唐而本领清正之气浑全巍乎与帝王比隆非议论之明効欤若使如公孙弘孔光张禹胡广軰何以导永命而夷厉阶也按特赠朝奉郎胡公状公慷慨有大节试中刑法除大理评事两遇登对言获寳玺非福国家之患在山东时逆全未叛也寳庆甲申霅川变起仓卒下于理寺时相因穷治钩党转相诬引少卿徐公瑄实莅其狱与公意合会诏求直言公遂极言其事乞以周公于管蔡太宗皇帝于秦邸为法以齐威公于子纠唐太宗于建成元吉为戒又移书时相谓公论未有乆而不明寃抑未有乆而不伸言者李知孝劾公党逆遂语连洪公咨夔公谪象州徐公亦谪道州已而司谏梁成大亦疏徙徐公象州公钦州皆死囚山矣先是徐公举公引经决疑近古遗直又言之时相公所草封事出于至诚非沽激求名者比成大所谓瑄极力怂惥合谋共议而为之者也端平甲午上始亲政殿中侍御史王公遂奏徐公及公保护诸贤扶植谠议仗节秉义足以寒乱臣贼子之胆诏与褒赠制词有曰方嘉贯日之忠已堕偃月之计又曰用旌折槛之直且识投杼之过尔虽死可不朽矣公之心迹至是暴白于天下后世呜呼岂非天哉方寳绍间讳人言事言纲常为尤讳既责真公魏公洪公同时得罪者凢十余人独公与徐得祸最烈及议论反正缙绅之彦草茅之士稍复言人伦矣方公大琮擢谏垣首请继絶谓公一疏贯穿百代之兴亡读之令人流涕先皇初不以为拂也何物蒋岘论方公等四人无将不道頼睿明洞照议遂格夫是是非非交乱于一时未有不遄定于异日今当权销势歇之余而或者犹踵丑正恶直之辙然则公之蒙疑负谤于是非未定之时尚何怪焉惟其弥挫而弥厉愈逺而愈芳国家一线命脉頼以不亡则其有功于世教也其可没乎公丧四十年上特赐公谥下有司议且两年■〈直上土下〉待罪博士反复遗事蹙然有感于中也故因素为绘推明我朝立国之本末以厉万世之臣子而诛夫贼灭良心附和时好者按谥法刑政罚奸曰宪刚德决断曰肃易公名谨议
 　　○覆谥议
 　　朝请郎尚书考功贠外郎兼沂靖惠王府校授杨潮南
 　　议曰先皇践祚之十年改元端平将与天下更始至是始亲政六月有旨胡夣昱复元资继又特赠朝奉郎官与一子训词有曰以直言求人以直言罪之岂朕心哉又曰方嘉贯日之忠已堕偃月之计又曰用旌折槛之直且识投杼之过大哉王言兹理考所以为此理之宗主欤用能抚有方夏享国四十一年天命人心凝固而不可觧其本在此先是嘉定之季年谢周卿等狱具先皇帝知非济邸意有旨追赠议者驳之胡公时为廷尉评每阅案牍有感诣卿长徐公瑄欲退具封事乆矣驳疏行不胜愤烈会诏求直言既四阅月未有痛哭流涕为上言者公于是以书伏阙下排议者之说且白故王本心乞援秦邸追封赐谥恤孤故事又乞降存亡继絶之诏同日贻书时宰极言之实寳庆元年八月也甫数日御史李知孝劾公削籍窜象州徐公以上书救公连坐窜舂陵明年六月諌官梁成大谓罪大罚轻又劾公徙钦徐徙象公未去象死焉旋殡凢六年遇庆霈始得归塟公殁之明年徐公亦殁于象公之将窜象也真公德秀最先逐与公同章被罪洪公咨夔杨公长孺也一时憸人怙威煽熖自谓可以烹制海内然自是言者不絶如魏公了翁诸臣遭黜谪不悔而当受祸之烈莫胡徐二公若也然公之身虽亡而公之言已入于先帝之心故端平之所行动荡发逹如矢徃如川决见于亲政之数月一时治象赫然比隆元佑益见前此驳疏之行且必死公于穷荒瘴疠之濵非先帝意也时台諌如王公遂如方公大琮皆由亲擢慨然论及兹事先帝曽不以为忤王公至谓徐胡二公之逐含笑谢妻子以保护诸贤以扶持谠议仗节秉义之风足以寒乱臣贼子之胆方公又谓公一疏贯穿百代之兴亡读之令人流涕此于公何有哉盖天理人心之至而意向由此明伦义由此立气脉由此续其所系甚不细也皇上嗣大歴服首诏复故王封爵天下莫不鼓舞于咸淳之政良由上在青宫日深知先帝意形之诏旨蔼如也继又有旨下有司命公谥大明正照幽隠毕伸天地中间莫不顺序上此心即先帝之心先帝此心本无所为而为之即天心也呜呼理考可谓处天下之至难公可谓言人之所难亦惟心与天一则难者直不啻折枝之易尔伊川谓如今人道尚不废者只是有那些秉彛卒殄灭不得以是知三纲五常之定理繋于人而命于天天一日不壊则此理一日不易寳绍诸人遂欲尽力斩伐之以行于一时可乎不可也故王之心頼胡公而白胡公之心頼先帝而白胡公得白于先帝之心暴之千万而无怍斯固伏于秉彛之性抑亦祖宗仁孝之传干淳诸老流风之近固应有此呜呼公所言十行六七矣天诱圣衷将尽行其言无难也庻乎人纪尽而覆载之内无一不满之处呜呼真无愧于人臣之分矣公庐陵人其行与事具见家集谨案所上封事徐公所上时宰书质之告词札命台疏互考颠末而识其大节如此奉常议易名宪肃而公之父讳宪于名称未安按谥法内外宾服曰正刚德克就曰肃请改谥曰正肃谨覆谥
 　　○都省集议
 　　吏部申胡夣昱覆谥事稽之典故赐谥者太常礼院议定博士撰议考功审覆都省集议省官有异议者听具议以闻窃惟名者实之宾易名之典必摭其行事之实寳庆间诏求直言时大理评事胡夣昱上书极諌力诋时政嘉其贯日之忠旌其折槛之直有诏复官继赠朝奉郎官其一子训词有曰以直言求人以直言罪之岂朕心哉御史称夣昱保护诸贤扶持谠议仗节秉义足以寒乱臣贼子之胆此夣昱之大节表表在人耳目而公朝赐谥之本意也谥法曰强毅果敢曰刚正直无邪曰简若夣昱者可谓刚而塞简而廉者矣有强毅正直之实宜得强毅正直之名庻几天下后世闻其谥而知其事称其名而想其人得之无愧而名之非溢美也奉常初议谥以宪肃考功以夣昱之父讳宪于名称未安乞行改谥但正肃二字恐于夣昱平生大节尚体状未真合行详审欲批送礼部下奉常叅考审谥申
 　　○审谥
 　　奉议郎太常博士夏锡
 　　人道以纲常为大扶植纲常以强毅正直为大盖强毅则其志伸乎万物之上正直则其气塞乎天地之间此胡公夣昱身可死而节不可夺时愈久而名愈不可磨也准批下公有强毅正直之实冝得强毅正直之名事情允惬审谥法合谥刚简申省部偹申朝廷取自指挥施行
 　　○覆审谥
 　　承议郎守宗正丞兼权考功郎官兼沂靖恵王府教授梅应发
 　　议曰咸淳三年夏有旨赐故大理评事胡夣昱谥奉常谥议曰宪肃前考功以其父名宪请改正肃上之省矣省官议送奉常审定曰刚简仍下考功审覆切惟本朝以议论立国所以扶植天理民彛于不壊不灭之地者惟士大夫一点忠义之气不以死生祸福易其介尔孟轲氏有言其为气也至大至刚以直飬而无害则塞乎天地之间坤以简能故坤之六二臣道也必曰直方大盖气无是馁则为刚动直以方则为简士大夫以此为气节则上不负天子下不负所学矣寳庆初先皇帝命追赠济邸棠棣孔懐之情恻如也何物奸邪肆为疏驳诏求直言时政将以来谠议既四阅月蔑有推广先帝之本心者评事以棘寺小吏独当雷霆恳恳欵欵惟以伦纪之天为急先帝亦既采纳之言路憸壬附和时宰极力抵排一疏贬之象再疏徙之钦而评事竟殒炎荒矣羣阴睍消端平亲政追念遗直既■〈亻畀〉归塟且复其官録其子训词有曰以直言求人以直言罪之岂朕心哉又曰方嘉贯日之忠已堕偃月之计又曰用旌折槛之直且识投杼之过至是先帝友爱之心益张而评事死且不朽矣按谥法强毅果敢曰刚正直无邪曰简若评事之不怵于势不靡于邪仗节死义主尔忘身谥曰刚简畴不谓宜昔叅政鲁公宗道太常初拟以刚简易其名议者不知为美谥竟改曰肃简欧阳公每以为惜今鲁公所不得者评事得之抑亦可以无憾矣冝如太常议谨覆谥九月二十九日奉圣旨依吏部审覆至事理胡夣昱特赐谥刚简
 　　○像赞
 　　雍虞集
 　　山深茅屋风波阔孤舟小去处本无心于焉发长啸白云莘野耕清风渭川钓悠悠千载下斯人可同调
 　　钱习礼
 　　藴纯正之学负方刚之气侃侃立朝屡陈谠议其欲厚者昆弟之大伦其所切者邦国之重计竟致忤于权奸甘逺被于播弃正类抑于当时公论伸于后世如公者信所谓世之伟人国之令器也
 　　周述
 　　抗疏以援懿亲冀欲回乎天意忠言至于激切甘逺死乎荒裔谴莫甚于寳庆之斥恩莫隆于端平之谥身虽诎于一时名乃昭于万世我见公像而再拜凛乎其有生气仰辉光于庐陵其视忠简为无愧也
 　　熊概
 　　氷肌玉骨铁石心肠清秩跻庸于棘寺危言激切于庙堂仗义秉节宜乎为奸谀之是妬推忠布赤凛然与日月而争光一斥不复竟殒遐荒蹈寳庆之咎不测受端平之命惟良公之事业载诸青史固不在画像之有无公之后人岁时景仰庻几展孝思而感秋霜余生也晚慕蔺尤长幸忝公之乡里愧材识之薄凉视公死生髙明正大诚足以厉风化而植纲常岂但视澹庵而无愧上当与忠节千古而同芳
 　　李祯
 　　惟刚简公当宋季世直慕汲黯言如陆贽上书穆陵恳切谆至权奸嫉之卒蹈颠踬忠义炳然星辉日炽上配澹庵亦以简谥呜呼庐陵盛哉胡氏
 　　陈文
 　　鐡石真心圭璋羙质问学则底于纯明爵秩则跻于华宻其谠议也实天理民彛之所关其贬斥也乃奸谀权幸之所嫉身虽殒于炎荒名乃垂于史笔宜谥号之宠加昭忠义之罕匹皎若秋霜凛踰烈日噫顾予忝乡郡而为之后进慕公勤山斗而莫之绍述也
 　　象台首末巻五
 　　●钦定四库全书
 　　象台首末附録
 　　印纸题
 　　穆陵在御四十一年臣子之攻上躬者莫大于霅川之事得罪窜斥乃断国者有不得不然暨主德尊鼎命固权相殁化弦更窜斥者复美仕通贵穆陵之心白于后世矣士大夫立朝抗论当先寘祸福度外吉凶死生固非人所能为而天亦不可必刚简胡公之疏岂异于天日之洪者不幸物故不端平之待岂非天者亦不可必耶当时施行既曰追毁出身以来文字考功厯独非耶宜在所毁而犹经有司批给临安视亰兆府公引典故为疑为此典者盖以为他日牵复张本府公不署亦欲异于时后耳殆未思立法者忠厚之旨不可以不论也故国三百年间于士大夫来始终而通塞则有命存焉胡氏子孙试以余说概之则知故国之延促有不系乎是者独怪议者后五十年主少国危之际犹追咎此虽谓不知天可也少微之野郑陶孙书
 　　桷幼岁尝读曽大父枢宻越公家乗言寳庆改元九月旦胡评事进对首言济邸死非上指使当立孤以明本意于时相臣震怒入对两宫乞黜未几御史李知孝希旨具疏削籍度岭先公时尹钱塘力过合言削籍二字故事必下京兆书考功籍公迟不肯署三入合相怒曰趣书何言宿留凡七月始下公曰不十载当悔复且考功籍谨不渉署后必有知我者繇是戒兵士善护行复宻以钱镪相遗赆自后先公门人王公迈亦踵论济邸事而公亦被黜去端平末年公始得遂复桷独恨不得与胡氏子弟叅论来京师豫章周仪之间言是事桷具所以仪之曰刚简诸孙携考功纸来与予语诚不妄噫呉夫人之复封端平之初也复立济祀德佑之末也驯致于此其何可言刚简丁丑试殿下先公时为叅详并识于是大德乙已四明后学袁桷识
 　　阜陵之于忠简眷眷如此则知庙谟岂尝湏臾忘克复哉志欲有为时未可为天也干淳遗民之玄来呉澄再拜观异谨记
 　　渡江炎德衰颠倒由奸桧胡公进谠言直欲扫萧艾居然新州谪名震天壤内恢复事已非能保清凈退孝皇眷先臣拔擢起滞废羽仪廊庙间议论尤正大丘园将佚老耿耿丹心在耆明嘅凋谢一札重恩赉矫首仰干淳芳猷传异代龙章俨如新字画有余态前修不可作展巻一长喟后学生金华叶谨翁拜手敬题
 　　右刚简胡公考功印纸一巻得不与出身以来文字同时追毁若端平追复赠官朝奉当由至元初悉上送官今不知在亡矣大德丙午余客洪泮时缙云郑公潜昭提学江右三山王澧翁适留公馆中胡扬自立以此卷属余求公一言遂并得王诗语各有意去之二十五年自立之子义同复求余书其后谨按刚简当宋寳庆乙酉上书言济邸事称周公诛蔡叔而封蔡仲此周之所以长齐桓公杀子纠唐太宗杀建成元吉皆絶其世此齐之所以乱不旋踵则天之所以杀唐子孙几尽又引申生得请其应为韩谓济王不幸事异蔡叔子纠元吉宜厚其追赠褒崇録其子孙岁时致其祭祀使济王之寃如戾太子之得以自伸不至如恭世子之欝而不散语极沉痛此宋三百年理义之所渐摩涵飬者也呜呼逺矣反复此书有味其言故特着之巻末昔先祖成敬先生与刚简同年以诗贡于乡名次适相先后宋嘉定丙子也至顺二年正月初吉里契家诸孙刘岳申拜手谨书
 　　出身文字尽追休底事尚书印纸留法宻以踈唐律令谥刚与简鲁春秋批书毕竟明功过开写如今信觧由当日有心言济邸后来无命到钦州诸公长乐方资笑千载权奸不掩羞开巻为公三下拜胡门家寳子孙收元统甲戌秋八月朔日郡诸生周似周拜手谨题
 　　徃年于胡刚简公之家见其奏稿读之流涕为缀数语于后今在洪又见此印厯观毕怆然临川呉澄识
 　　右宋大理评事胡公夣昱出身印纸一巻五缝尚书吏部考选之印钳之批书有刑部临安府吉州印巻端灭首三行第六纸去大半意此非告勑故毁而不追公贬在寳庆乙酉秋华文杨公长孺赠诗云便是吾乡小澹庵明年夏司諌梁成大摘以劾杨公并按大理徐卿及胡公犹以为罚轻有旨徐更镌三官谪象州胡自象移钦州未行卒尝语人以欠金之夣且曰彼纷纷者将谓岭表真能杀人其定力如此绍定辛夘蒙恩归榇启之面如生端平甲午从丞相郑清之殿院王遂奏赠朝奉郎予一子恩告云以直言求人岂以直言罪之又贯日偃月折槛投杼语精对的当笔者洪舍人咨夔即纸尾所书同时镌罚者也咸淳丁夘夏诏赐谥奉常初议宪肃考功以公父名宪周改正肃都省定为刚简考功覆审曰宜且谓昔鲁叅政宗道拟以是易名议者不知其美谥更曰肃简欧阳公以为惜今评事得之可无憾矣其秋命下如章公扶持纲常物议所共与亲阅辞读言责所当然余论建详本传所居功德源尚有子孙其居吉水东郭者曰扬字自立子士会能负艺为校官寳此巻如拱璧求余题缀院长临川公后于是乎书致和元年夏五月史官曽巽申拜手谨题
 　　右此忠简刚简两公家世所寳文字及元朝诸阁老所为题识翰墨也皇明洪武戊辰科进士吉水解缙持以视予谓忠简视刚简为从孙忠简后裔无闻刚简则有八世孙义同之子季琛义贤之子亮有守有为其家之藏更加装潢仍为题品是使胡家子孙有通知二父之美无材智不足之憾缙妙年用心忠厚若此逺到岂可量也哉观毕题识其后而归之洪武二十二年仓龙已巳冬十有一月丁夘朔翰林学士奉议大夫兼左春坊左赞善刘三吾书
 　　孔子曰国家将兴必有祯祥国家将亡必有妖孽宋之亡秦之贼史之专妖孽也胡铨与夣昱祯祥也妖祥不两立秦史不死公之手则公死其手明矣此宋家存亡之一机也或曰秦史奚而不簒曰势不可也忠臣义士满天下而二公尤卓卓者故当有所畏惮耶洪武已巳
 　　秋襄阳任三泰题麒麟凤凰芝草祥瑞之物幸而出于盛世人以为羙恨不生于其时身亲见之不幸而出于衰世见而惊怪之戕贼之鄙贱而轻易之闻者无不惜焉放臣出子不遇于时若子竒之逐屈原之放比干之剖心鄂侯之葅醢生无一日得志于时而坎坷者终其身然当时疾之不过幸臣一二而已天下至今惜之世愈逺而愈传传而益彰书之典册犹想望其风采思见其人而不可得视当时疾之者有甚于粪壤比之于仇雠恨不手刃而啖其肉犹足以相报当宋南渡髙宗以昏懦之才避敌一隅捐中原之地偷旦夕之安而屈身忝祖仆仆亟拜于金人之前曽无怍色而蟊贼之桧又阴蚀其中力主和议当时士大夫曲脊从流莫敢龃龉其间一编修官胡铨独能慨然以义诤之三百年士风頼以不泯虽遭贬窜而宋之宗社岌岌乎殆矣降及宁宗史弥逺恃小人之才专权擅势贵和以宗室贤子孙聦明过人疾恶如雠为所构陷出之宁国而立理宗于是母后内专权势而弥逺之势益炽矣霅川之后贵和既死犹议削夺以快其身心独一评事胡夣昱又能慨然以义诤之竟以贬死呜呼岂不重可惜哉今幸其八世孙士会之子若侄寳藏之其印厯及阜陵手勑一道赐铨者尚在反复熟玩慨然乆之洪武已已秋七月（缺）拜手谨题
 　　士大夫以道事君责难陈善身不暇恤其暇恤名哉刚简公以忠被斥至追毁出身以来文字陋哉小人之为也公身没而名愈彰天下公议自不可泯后之袭为小人者不可以鉴乎因拜观公考功厯于胡氏之后宗训所谨识于后泰和杨士竒书
 　　坟山祭田附
 　　刚简公墓在本县五十二都天玉山后白茅坑旧名邓家墓今左曰小塘园右曰故事坑海螺形未山丑向之原　一坟山四至东至田直下西至坑心直出南至第三尖峰北至直下抵田一原置醮祭租米六石六斗彭庚一佃白马庙前早米五斗彭重八佃天玉山下晚米一石五斗彭重六佃宋家屋场田四坵计米二石又佃天玉山下晚米一石五斗彭重七佃白马庙前早米二斗五升又佃宋家屋场早米四斗彭重十佃白马庙前早米二斗五升又佃宋家屋场早米二斗呜呼年代更歴既乆祭田不知为何人所侵而存焉者特簿籍耳虽公墓亦几夺于豪族成化间頼我先父恒孚处士暨伯父恒性恒仁君披荆棘逐狐兎相与竭力恢复乃于辛丑念六日乙酉之吉奉先大父幼文府君柩附塟于公墓之左岁时祭扫迄今不替尝与山近守墓者约每遇清明必先挂纸否则不许于墓之前后左右取茅并以其原约姓名刻于下方俾后之子孙凢登是墓者亦因有所稽考云嘉靖十四年乙未岁孟夏之吉禄谨识
 　　书印纸题后
 　　右先大祖刚简公印纸盖因宋理宗时明济邸寃被谪輙追毁出身以来文字则此印纸亦冝在追毁中而犹经有司批给止去首三行说者谓非诰勑类故毁而不追理或然也特不知何年代珍藏于水东自立君之族且请元季及我国朝诸元老为之题识其用心亦勤矣又不知何岁月流落于山下宋良臣氏之家弘治间郡庠生欧阳偕元氏为其门馆客见此题纸乡贯住址颇大惊异诘之曰此实新村胡氏先世之重噐子何因而得其速举以还庶几免祸良臣氏首肯遂因偕元氏送至而吾新村亦礼谢焉但首有忠简公诰命一通邑城东臻化君谓其派实出忠简多方力索余时侍诸父侧而议之曰刚简虽视忠简为从孙然罗一峯有刚简不附忠简之说执之何益遂劝以归诸呜呼物之存亡岂固自有数也耶去年方拟刻象台首末愈児适自家携至因请寿诸梓以免复为他姓所得余然而笑曰物之存亡固自有数他非乃所知矣十一世孙两峯胡禄谨书
 　　书象台首末后
 　　先大祖刚简公讳夣昱字季昭又字季汲号竹林愚隠宋理宗朝为大理评事应诏上疏讼济邸寃言甚切直忤旨同日贻书史相弥逺亦触其怒遂谪象州羇管未几御史李知孝希旨劾以罪重罚轻复有移钦之命行间构疾语人以欠金之夣寻卒于象越七年理皇悔悟始诏许归骨予一子恩即讳知柔字惠直君由功德源徙居新村之祖也君号慕无及乃搜其书疏送行哀挽若诗与文彚集一帙题之曰象台首末云呜呼自宋迄今三百余年于兹幸其遗稿尚存先人讳达字恒孚号诚庵处士尝手録一册以赐禄曰知父而不知祖飞鸟是也汝軰其毋忘先公之羙哉禄以甲申冬应贡北上丙戌春拜桂阳州训导俱寳如拱璧携之以行恒惴惴然恐负先人之教乃今捐俸锓梓盖将藏之于家以免誊冩之劳且俾凢为吾胡氏后者皆知先公仗节死义凛然犹有生气务思修身慎行以求无忝乃所愿也否则徒为人口实又何贵于斯刻也哉嘉靖十四年乙未岁孟夏之吉十一世孙桂阳州学训导胡禄顿首拜书
 　　象台首末附録

