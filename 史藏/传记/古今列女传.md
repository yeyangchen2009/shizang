　　钦定四库全书　　　　　　　史部七
　　古今列女传　　　　　　　传记类三【总録之属】提要
　　【臣】等谨案古今列女传三巻明解缙等奉勅撰先是明太祖孝慈皇后马氏每聴女史读书至列女传谓宜加讨论因请于帝命儒臣攷订未就永乐元年成祖既追上马后尊諡册寳仁孝皇后徐氏复以此书为言因命缙及黄淮胡广胡俨杨荣金幼孜杨士竒王洪蒋骥沈度等同加编辑书成上进帝自制序文刋印颁行上巻皆厯代后妃中巻诸侯大夫妻下巻士庶人妻时徐后作贞烈事实以阐幽防显颇留意于风教故诸臣编辑是书稍为经意不似五经四书大全之潦草所录事迹起自有虞迄于元明汉以前多本之刘尚书后代则畧取各史列女传而以明初人附益之去取颇见审慎盖在明代官书之中犹为善本此为秀水项元汴家所藏犹明内府初刋之板黄虞稷千顷堂书目称此书成于永乐元年十二月今考成祖御制序实题九月朔旦知虞稷未见原书仅据传闻著录矣乾隆四十三年八月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀








　　古今列女传原序
　　朕闻惟天下至诚为能经纶天下之大经立天下之大本知天地之化育大经者五品之人伦也大哉经纶之道乎而以人伦为本人之大伦有五而男女夫妇为先有夫妇而后有父子有父子而后有君臣妃匹之际生民之始万福之原经训之作皆载之首篇圣帝明王相传之要道岂有加于此哉是故唐虞逺矣三代莫盛于周太王王季肇建邦家文王诞膺天命以抚方夏武王周公修太平之业姜任继美姒续徽音辅成闗雎麟趾之化朕尝求之豳风观其习俗之羙家人妇子驩然有恩粲然有文馌田亩为酒食治蚕绩供衣裳以奉献祭实二南之权舆也及乎周南后妃贵而勤富而俭长而敬不防于师傅嫁而孝不衰于父母乐而不滛忧而不伤逮下而有螽斯之祥仁厚而致麟趾之应雍雍乎熙熙乎汉广汝坟咸被其化端荘静一无狎眤之私离别告语皆忠厚之意何其盛也盖古必有女师之官所以教之之具委曲详尽皆着于书周衰散佚今内则诸篇寂寥数言而巳近世有欲复古者相承述作其説浸广独刘向辑古列女传上自后妃下逮士庶人之妻惓惓忠爱之意欲以感悟其君其意亦美矣惜其传乆殽乱南丰曽巩已不得其详论其乖异而曰览者择其是非向之分类尤不能无议者有虞二妃而冠之母仪之篇谓之何哉向之失不至此其亦未成之书欤朕自少时伏覩皇考修身齐家皇妣辅治同德训饬整齐委曲详尽古人之遗意复见于今日皇妣毎聴女史读书至列女传谓宜加讨论删定为书永作世范请于皇考命儒臣考正有绪未就皇妣违荣皇考毎叹息悲伤其意竟未及成书永乐元年六月朕既上册寳尊諡皇考圣神文武钦明啓运俊徳成功统天大孝髙皇帝皇妣孝慈昭宪至仁文徳承天顺圣髙皇后纂成实録宫壸复申皇妣之意朕不敢违乃命儒臣编次古今后妃诸侯大夫士庶人妻之事分为三巻颁之六宫行之天下俾为师氏知所以教而闺门知所以学庶修身者不至以家自累而内外有以相成全体经纶之功大复虞周之盛以知天地之化衍闗雎麟趾之风朕于是书实有望焉永乐元年九月朔旦御制












　　钦定四库全书
　　古今列女传卷一
　　明　解缙等　撰
　　虞
　　有虞【舜氏】二妃者帝尧之二女也长娥皇次女英舜父顽母嚚父号瞽【音古】叟弟曰象敖游于嫚【慢同】舜能谐柔之承事瞽叟以孝母憎舜而爱象舜犹内治靡有奸意四岳荐之于尧尧乃妻以二女以观厥内二女承事舜于畎畆之中不以天子之女故而骄盈怠嫚犹谦谦恭俭思尽妇道瞽叟与象谋杀舜使涂廪【音凛】舜归告二女曰父母使我涂廪我其徃二女曰徃哉舜既治廪乃捐【音防】阶【梯也】瞽叟焚廪舜以两笠自扞【音汗】而下复使舜浚【询去声】井舜乃告二女二女曰俞徃哉舜徃浚井格其出入从掩舜从匿空【去声】傍出时既不能杀舜瞽叟又速舜饮酒醉将杀之舜告二女二女乃与药浴汪【汪池也】遂徃舜终日饮酒不醉舜之女弟系怜之与二嫂谐父母欲杀舜舜犹不怨怒之不已舜徃于田号泣日呼旻【音民】天呼父母惟害若兹思慕不已不怨其弟笃厚不怠既纳于百揆宾于四门选于林木入于大麓【音鹿】尧试之百方每事常谋于二女舜既嗣位升为天子娥皇为后女英为妃封象于有庳【音鼻地名】事瞽叟犹若焉天下称二妃聪明贞仁舜陟【音职】方死于苍梧【地名】号曰重华二妃死于江湘之间俗谓之湘君君子曰二妃徳纯而行笃诗云不显惟徳百辟【音璧】其刑之此之谓也
　　夏
　　启母者涂山氏长女也夏禹娶以为妃既生启辛壬癸甲启【音孤】泣禹去而治水惟荒度土功三过其家不入其门涂山独明教训而致其化焉及启长化其徳而从其教卒致令名禹为天子而启为嗣持禹之功而不殒【云上声】君子谓涂山彊于教诲诗云厘【音离】尔士女从以孙子此之谓也
　　商
　　契【音屑】母简狄者有娀【音崧】氏之长女也当尧之时与其妺娣浴于丘之水有鸟衔卵过而坠之五色甚好简狄与其妺娣竞徃取之简狄得而含之误而吞之遂生契焉简狄性好人事之治上知天文乐于施惠及契长而教之理顺之序契之性聪明而仁能育其教卒致其名尧使为司徒封之于亳【音薄】及尧崩舜即位乃勑之曰契百姓不亲五品不逊汝作司徒而敬敷五教在寛其后世世居亳至殷汤兴为天子君子谓简狄仁而有礼诗云有娀方将帝立子生商又曰天命鸟降而生商此之谓也
　　汤妃有防【莘同】者有防氏之女也殷汤娶以为妃生仲壬外丙亦明教训致其功有防之妃汤也统领九嫔【音频】后宫有序咸无妬【都去声】媢【音冒】逆理之人卒致王功君子谓妃明而有序诗云窈【音杳】窕【条上声】淑女君子好逑言贤女能为君子和好众妾其有防之谓也
　　周
　　弃母姜嫄【音原】者邰【音台】侯之女也当尧之时行见巨人迹好而履之归而有娠【音身】浸以益大心怪恶之卜筮禋【音因】祀以求无子终生子以为不祥而弃之隘【厓去声】巷牛羊避而不践乃送之平林之中后伐平林者咸荐之覆之乃取置寒氷之上飞鸟伛【区上声】翼之姜嫄以为异乃収以归因命曰弃姜嫄之性清静专一好种稼穑及弃长而教之种树桒麻弃之性明而仁能育其教卒致其名尧使弃居稷官更国邰地遂封弃于邰号曰后稷及尧崩舜即位乃命之曰弃黎民阻饥汝后稷播时百谷其后世世居稷至周文武而兴为天子君子谓姜嫄静而有化诗云赫赫姜嫄其徳不回上帝是依又曰思文后稷克配彼天立我烝民此之谓也
　　太姜者王季之母有吕氏之女太王取【娶同】以为妃生太伯仲雍王季贞顺率道靡有过失太王谋事迁徙必与太姜君子谓太姜广于徳教诗云爰及姜女聿来胥宇此之谓也
　　太任者文王之母挚【音至】任氏中女也王季娶为妃太任之性端一诚荘惟徳之行及其有娠目不视恶色耳不听淫声口不出敖言生文王而明圣太任教之以一而识百君子谓太任为能胎教古者妇人姙子寝不侧坐不边立不跸【音必】不食邪味割不正不食席不正不坐目不视于邪色耳不聴于淫声夜则令瞽诵诗道正事如此则生子形容端正才徳必过人矣故姙子之时必慎所感感于善则善感于恶则恶人生而肖【音笑】万物者皆其母感于物故形音肖之文王母可谓知肖化矣太姒者武王之母禹后有莘姒氏之女仁而明道文王嘉之亲迎于渭造舟为梁及入太姒思媚太姜太任旦夕勤劳以进妇道太姒号曰文母文王治外文母治内太姒生十男长伯邑考次武王次周公旦次管叔鲜次蔡叔度次曹叔振铎次霍叔武次成叔处次康叔封次聃【音躭】季载太姒教诲十子自少及长未尝见邪僻之事及其长文王继而教之卒成武王周公之徳君子谓太姒仁明而有徳诗曰大邦有子伣【音岘】天之妹文定厥祥亲迎于渭造舟为梁不显其光又曰太姒嗣徽【音晖】音则百斯男此之谓也
　　周宣姜后者齐侯之女也贤而有徳事非礼不言行非礼不动宣王常早卧晏起后夫人不出房姜后脱簪珥【音耳】待罪于永巷使其傅姆通言于王曰妾之不才至使君王失礼而晏朝以见君王乐色而忘徳也夫茍乐色必好奢穷欲乱之所兴也原乱之兴从婢子起敢请婢子之罪王曰寡人不徳寔自生过非夫人之罪也遂复姜后而勤于政事早朝晏退卒成中兴之名君子谓姜后善于威仪而有徳行夫礼后夫人御于君以烛进至于君所灭烛适房中脱朝服衣防【音泄】服然后进御于君鸡鸣乐师击鼓以告旦后夫人鸣佩而去诗曰威仪抑抑徳音秩秩又曰隰【音习】桒有阿其叶有幽既见君子徳音孔胶【音交】夫妇人以色亲以徳固姜氏之徳行可谓孔胶也
　　前汉
　　冯昭仪者孝元帝之昭仪右将军光禄勲冯奉世之女也元帝二年昭仪以选入后宫始为长使数月为美人生男是为中山孝王美人为婕【音接】妤【音余】建昭中上幸虎圏【音劝畜闲】鬬兽后宫皆从熊【音雄】逸出圏攀槛欲上殿左右贵人傅昭仪皆惊走而冯婕妤直当熊而立左右格杀熊天子问婕妤人情皆惊惧何故当熊对曰妾闻猛兽得人而止妾恐至御坐故以身当之元帝嗟叹以此敬重焉傅昭仪等皆慙明年中山王封乃立婕妤为昭仪随王之国号中山太后君子谓昭仪勇而慕义诗云公之媚子从公于狩论语曰见义不为无勇也昭仪兼之矣
　　班婕妤者左曹越骑班况之女汉孝成皇帝之婕妤也贤才通辩始选入后宫为小使俄而大幸为婕妤成帝游于后庭尝欲与婕妤同辇辞曰观古图画贤圣之君皆有名臣在侧三代之末主乃有女嬖今欲同辇得无似之乎上善其言而止太后闻而喜曰古有樊姬今有班婕妤每诵诗及窈窕徳象女师之篇必三复之每进见上疏依古礼自鸿嘉之后成帝稍隆于女宠婕妤进侍者李平平得幸立为婕妤帝曰始卫皇后亦从微起乃赐平姓曰卫所谓卫婕妤也其后赵飞燕姊【音子】妹有宠骄妬譛诉班婕妤云挟邪诅【租去声】祝【周去声】上考问班婕妤曰妾闻死生有命富贵在天修正尚未防福为邪欲以何望且使鬼神有知不受不臣之诉如其无知诉之何益故弗为也上善其对而怜悯之赐黄金百斤时飞燕骄妬婕妤恐乆见危求供养皇太后于长信宫上许焉婕妤退处东宫作赋自伤至成帝崩婕妤充奉园陵薨因葬园中君子谓班婕妤辞同辇之言盖宣后之志也进李平于同列樊姬之徳也释诅祝之譛定姜之知也求供养于东宫寡李之行也及其作赋哀而不伤归命不怨诗云有斐君子如切如磋如琢如磨瑟兮僩【闲上声】兮赫兮喧【暄上声】兮有斐君子终不可谖【萱同】兮其班婕妤之谓也
　　汉王皇后者安汉公太傅大司马王莽之女孝平皇帝之后也为人婉淑有节行平帝即位后年九嵗莽秉政欲依霍光故事以女配帝后立嵗余平帝崩后数年莽簒汉位后年十八自刘氏废常称疾不朝防莽敬惮哀伤意欲嫁之令立国将军孙建世子豫将医徃问疾后大怒鞭笞旁侍御因废疾不肯起莽遂不敢强也及汉兵诛莽燔烧未央后曰何面目以见汉家自投火中而死君子谓平后体自然贞淑之行不为存亡改意可谓节行不亏汚者矣诗曰髧【音蓞】彼两髦实惟我仪之死矢靡他此之谓也
　　后汉
　　光烈隂皇后讳丽华南阳新野人初光武适新野闻后美心恱之后至长安见执金吾车骑甚盛因叹曰仕宦当作执金吾娶妻当得隂丽华更始元年六月遂纳后于宛当成里时年十九及光武为司校尉方西之洛阳令后归新野及邓奉起兵后兄识为之将后随家属徙淯【音育】阳止奉舍光武即位令侍中傅俊迎后与胡阳宁平主诸宫人俱到洛阳以后为贵人帝以后雅性寛仁欲崇以尊位后固辞以郭氏有子终不肯当故遂立郭皇后建武四年从征彭宠生显宗于元氏九年有盗刼【兼入声】杀后母邓氏及弟防【音银】帝甚伤之乃诏大司空曰吾微贱之时娶于隂氏因将兵征伐遂各分离幸得安全俱脱虎口以贵人有母仪之美宜立为后而固辞弗敢当列于媵【音孕】妾朕嘉其义让许封诸弟未及爵土而遭患逢祸母子同命愍【音闵】伤于怀小雅曰将恐将惧惟予与汝将安将乐汝转弃予风人之戒可不慎乎其追爵諡【音示】贵人父陆为宣恩哀侯弟防为宣义恭侯以弟就嗣哀侯后及尸柩【音旧】在堂使大中大夫拜授印绶如在国列侯礼魂而有灵嘉其宠荣十七年郭后废遂立为皇后后在位恭俭少嗜【音视】玩不喜笑谑【香入声】性仁孝多矜慈七嵗失父虽已数十年言及未尝不流涕帝见常叹息显宗即位尊后为皇太后永平三年冬帝从太后幸章陵置酒旧宅防隂邓故人诸家子孙并受赏赐七年崩在位二十四年年六十合葬原陵明帝性孝爱追慕无已十七年正月当谒原陵夜梦先帝太后如平生欢既寤悲不能寐即案厯明旦日吉遂率百官及故客上陵其日降甘露于陵树帝令百官采取以荐防毕帝从席前伏御牀视太后镜奁【音亷】中物感动悲涕令易脂泽装具左右皆泣莫能仰视焉
　　明徳马皇后讳某伏波将军援之小女也少丧父母兄客卿敏慧早夭母蔺【音吝】夫人悲伤疾慌【荒上声】惚【音忽】后时年十嵗干理家事勑制僮御内外谘禀事同成人初诸家莫知者后闻之咸叹异焉后尝乆疾太夫人令筮之筮者曰此女虽有患状而当大贵兆不可言也后又呼相者使占诸女见后大惊曰我必为此女称臣然贵而少子若养它子者得力乃当逾于所生以选入太子宫时年十三奉承隂后傍接同列礼则修备上下安之遂见宠异常居后堂显宗即位以后为贵人时后前母姊女贾氏亦以选入生肃宗帝以后无子命令养之谓曰人未必当自生子但患爱养不至耳后于是尽心抚育劳悴【音萃】过于所生肃宗亦孝性淳笃恩性天至母子慈爱始终无纎介之间后常以皇嗣未广每怀忧叹荐达左右若恐不及后宫有进见者每加慰纳若数所宠引辄増隆遇永平三年春有司奏立长秋宫帝未有所言皇太后曰马贵人徳冠后宫即其人也遂立为皇后先是数日梦有小飞虫无数赴着身又入皮肤中而复飞出既正位宫闱愈自谦肃身长七尺二寸方口美发能诵易好读春秋楚辞尤善周官董仲舒书常衣大练裙不加縁朔望诸姬主朝请望见后袍疎麤【粗同】反以为绮縠就视乃笑后辞曰此缯【音憎】特宜染色故用之耳六宫莫不叹息帝尝幸苑囿离宫后辄以风邪露雾为戒辞意欵备多见详择帝幸濯龙中并召诸才人下邳【音丕】王已下皆在侧请呼皇后帝笑曰是家志不好乐虽来无欢是以游娯之事希尝从焉十五年帝案地图将封皇子悉半诸国后见而言曰诸子裁食数县于制不已俭乎帝曰我子岂宜与先帝子等乎嵗给二千万足矣时楚狱连年不防囚相证引坐系者甚众后虑其多滥乘间言及恻然帝感悟之夜起仿【音旁】偟【音皇】为思所纳卒多有所降宥时诸将奏事及公卿较【音教】议难平者帝数以试后后辄分解【音娶】理各得其情每于侍执之际辄言及政事多所毗【音琵】补而未尝以家私干欲宠敬日隆始终无衰及帝崩肃宗即位尊后曰皇太后诸贵人当徙居南宫太后感析别之怀各赐王赤绶加安车驷马白越三千端杂帛二千匹黄金十斤自撰显宗起居注削去兄防参医药事帝请曰黄门舅旦夕供养且一年既无褒异又不録勤劳无乃过乎太后曰吾不欲令后世闻先帝数亲后宫之家故不着也建初元年欲封爵诸舅太后不听明年夏大旱言事者以为不封外戚之故有司因此上奏宜依旧典太后诏曰凡言事者皆欲媚朕以要福耳昔王氏五侯同日俱封其时黄雾四塞不闻澍【音树】雨之应又田蚡【坟上声】窦婴宠贵横恣倾覆之祸为世所传故先帝防慎舅氏不令在枢机之位诸子之封裁令半楚淮阳诸国尝谓我子不当与先帝子等今有司柰何欲以马氏比隂氏乎吾为天下母而身服大练食不求甘左右但着帛布无香薫之饰者欲身率下也以为外亲见之当伤心自勑但笑言太后素好俭前过濯龙门上见外家问起居者车如流水马如游龙仓头衣緑褠【音沟单衣】领袖正白顾视御者不及远矣故不加谴【牵去声】怒但絶嵗用而已兾以黙愧其心而犹懈怠无忧国忘家之虑知臣莫若君况亲属乎吾岂可上负先帝之防下亏先人之徳重袭【音习】西京败亡之祸哉固不许帝省诏悲叹复重请曰汉兴舅氏之封侯犹皇子之为王也太后诚存谦虚奈何令臣独不加恩三舅乎且卫尉年尊两校尉有大病如令不讳使臣长抱刻【音克】骨之恨宜及吉时不可稽【音鸡】留太后报曰吾反覆念之思令两善岂徒欲获谦让之名而使帝受不外施之嫌哉昔窦太后欲封王皇后之兄丞相条侯言受髙祖约无军功非刘氏不侯今马氏无功于国岂得与隂郭中兴之后等耶常观富贵之家禄位重叠犹再实之木其根必伤且人所以愿封侯者欲上奉祭祀下求温饱耳今祭祀则受四方之珍衣食则防御府余资斯岂不足而必当得一县乎吾计之熟矣勿有疑也夫至孝之行安亲为上今数遭变异谷价数倍忧惶昼夜不安坐卧而欲先营外封违慈母之拳拳乎吾素刚急有胸中气不可不顺也若隂阳调和边境清静然后行子之志吾但当含饴【音移】弄孙不能复闗政矣时新平主家御者失火延及北阁后殿太后以为已过起居不欢时当谒原陵自引守备不慎慙见陵园遂不行初太夫人葬起坟微高太后以为言兄廖等即时减削其外亲有谦素义行者辄假借温言赏以财位如有纎介则先见严恪【康入声】之色然后加谴其美车服不轨【音诡】法度者便絶属籍遣归田里广平钜鹿乐成王车骑朴素无金银之饰帝以白太后太后即赐钱各五百万于是内外从化被服如一诸家惶恐倍于永平时乃置织室蚕于濯龙中数徃观视以为娱乐常与帝旦夕言道政事及教授诸小王论议经书述叙平生雍和终日四年天下丰稔【任上声】方垂无事帝遂封三舅廖防光为列侯并辞让愿就闗内侯太后闻之曰圣人设教各有其方知人情性莫能齐也吾少壮时但慕竹帛志不顾命今虽已老而复戒之在得故日夜惕【音剔】厉【音利】思自降损居不求安食不念饱兾乗此道不负先帝所以化导兄弟共同斯志欲令瞑目之日无所复恨何意老志复不从哉万年之日长恨矣廖等不得已受封爵而退位归第焉太后其年寝疾不信巫祝小医数勑絶祷【音岛】祀至六月崩在位二十三年年四十余合葬显节陵
　　和熹邓皇后讳绥【音虽】太傅禹之孙也父训护羌校尉母隂氏光烈皇后从弟女也后年五嵗太傅夫人爱之自为翦髪夫人年髙目防误伤后额忍痛不言左右见者怪而问之后曰非不痛也太夫人哀怜为防髪难伤老人意故忍之耳六嵗能史书十二通诗论语诸兄每读经传辄下意难问志在典籍不问居家之事母常非之曰汝不习女工以供衣服乃更务学宁当举博士耶后重违母言昼修妇业暮诵经典家人号曰诸生父训异之事无大小辄与详议永元四年当以选入防训卒后昼夜号泣终三年不食盐菜憔【音樵】悴毁容亲人不识之后尝梦扪天荡荡正青若有钟乳状乃仰漱饮之以讯诸占梦言尧梦攀天而上汤梦及天而咶【音是】之斯皆圣王之前占吉不可言又相者见后惊曰此成汤之法家人窃喜而不敢宣后叔父陔【音该】言尝闻活千人者子孙有封兄训为谒者使修石臼河嵗活数千人天道可信家必防福初太傅禹叹曰吾将百万之众未尝妄杀一人其后世必有兴者七年后复与诸家子俱选入宫后长七尺二寸姿顔姝【音枢】丽絶异于众左右皆惊八年冬入掖【音亦】庭为贵人时年十六恭肃小心动有法度承事隂后夙夜战兢接抚同列常克己以下之虽宫人役皆加恩借帝深嘉爱焉及后有疾特令后母兄弟入侍医药不限日数后言于帝曰宫禁至重而使外舍乆在内省上令陛下有幸私之讥下使贱妾获不知足之谤上下交损诚不愿也帝曰人皆以数入为荣贵人反以为忧深自抑损诚难及也每有防【音燕】防诸姬贵人竞自修整簪珥光采袿【音圭】裳鲜明而后独着素装服无饰其衣有与隂后同色者即时解易若并时进见则不敢正坐离立行则偻【音缕】身自卑帝每有所问常逡巡后对不敢先隂后言帝知后劳心曲体叹曰修徳之劳乃如是乎后隂后渐疎每当御见辄辞以疾时帝数失皇子后忧继嗣不广恒垂涕叹息数选进才人以博帝意隂后见后徳称日盛不知所为遂造祝诅欲以为害帝尝寝病危甚隂后密言我得意不令邓氏复有遗类后闻乃对左右流涕言曰我竭诚尽心以事皇后竟不为所祐而当获罪于天妇人虽无从死之义然周公身请武王之命越姬心誓必死之分上以报帝之恩中以解宗族之祸下不令隂氏有人彘之讥即欲饮药宫人赵玉者固禁之因诈言属有使来上疾已愈后信以为然乃止明日帝果瘳【音抽】十四年夏隂后以巫蛊【音古】事废后请救不能得帝便属意焉后愈称疾笃深自闭絶防有司奏建长秋宫帝曰皇后之尊与朕同体承宗庙母天下岂易哉唯邓贵人徳冠后庭乃可当之至冬立为皇后辞让者三然后即位手书表谢深陈徳薄不足以充小君之选是时方国贡献竞求珍丽之物自后即位悉令禁絶嵗时但供纸墨而已帝每欲官爵邓氏后辄哀请谦让故兄隲【音质】终帝世不过虎贲【音奔】中郎将元兴元年帝崩长子平原王有疾而诸皇子夭殁前后十数后生者辄隐秘养于人间殇【音伤】帝生始百日后乃迎立之尊后为皇太后太后临朝和帝葬后宫人并归园太后赐周冯贵人防曰朕与贵人托配后庭共欢等列十有余年不获福祐先帝早弃天下孤心茕茕【音琼】靡所瞻仰夙夜永怀感怆【音创】中今当以旧典分归后园惨结増叹燕燕之诗曷能喻焉其赐贵人王青盖车采饰辂【音路】骖【音参】马各一驷黄金三十斤杂帛三千匹白越四千端又赐冯贵人王赤绶以未有头上步摇环佩加赐各一具是时新遭大忧法禁未设宫中亡大珠一箧太后念欲考问必有不辜乃亲阅【音悦】宫人观察顔色即时首服又和帝幸人吉成御者共枉吉成以巫蛊事遂下掖庭考讯辞证明白太后以先帝左右待之有恩平日尚无恶言今反若此不合人情更自呼见实覈【音核】果御者所为莫不叹服以为圣明常以鬼神难征淫祀无福乃诏有司罢诸祠官不合典礼者又诏赦除建武以来诸犯妖恶及马窦家属所被禁锢【音固】者皆复之为平人减太官导官尚方内者服御珍膳靡丽难成之物自非供陵庙稻粱米不得导择朝夕一肉饭而已旧太官汤官经用嵗且二万万太后勑止曰杀省珍费自是裁数千万及郡国所贡皆减其过半悉斥卖上林鹰犬其蜀汉扣【音口】器九带佩刀并不复调止画工三十九种又御府尚方织室锦绣氷纨绮縠金银珠玉犀象瑇【玳同】瑁雕镂【音漏】翫弄之物皆絶不作离宫别馆储峙【迟上声】米糒【音败】薪炭悉令省之又诏诸园贵人其宫人有宗室同族若羸【音累】老不任使者令园监实覈上名自御北宫増喜观阅问之恣其去留即日免遣者五六百人及殇帝崩太后定防立安帝犹临朝政以连遭大忧百姓苦役殇帝康陵方中秘藏及诸工作事事减约十分居一诏告司校尉河南尹南阳太守曰每览前代外戚宾客假借威权轻薄【宗去声】詷【音洞】至有浊乱奉公为人患苦咎在执法怠懈不辄行其罚故也今车骑将军隲等虽怀敬顺之志而宗门广大姻戚不少宾客奸猾多干禁宪其明加检勑勿相容防自是亲属犯罪无所假贷太后愍隂氏之罪废赦其徙者归乡勑还资财五百余万永初元年爵号太夫人为新野君万户供汤沐邑二年夏京师旱亲幸洛阳寺録寃狱有囚实不杀人而被考自诬羸困舆见畏吏不敢言将去举头若欲自诉太后察视觉之即呼还问状具得枉实即时収洛阳令下狱抵【低上声】罪行未还宫澍雨大降三年秋太后体不安左右忧惶祷请祝辞愿得代命太后闻之即谴怒切勑掖庭令以下但使谢过祈【音其】福不得妄生不祥之言旧事嵗终当享遣卫士大傩【音那】逐疫【音役】太后以隂阳不和军旅数兴诏飨防勿设戱作乐减逐疫侲【音真】子之半悉罢象橐【音托】驼【音陀】之属丰年复故太后自入宫掖从曹大家受经书兼天文筭数昼省王政夜则诵读而患其谬【音缪】误惧乖典章乃博选诸儒刘珍等及博士议郎四府掾史五十余人诣东观雠校传记事毕奏御赐葛布各有差又诏中官近臣于东观受读经传以教授宫人左右习诵朝夕济济及新野君薨太后自侍疾病至乎终尽忧哀毁损事加于常赠以长公主赤绶东园秘器玉衣绣衾又赐布三万匹钱三千万隲等遂固让钱布不受使司空持节防丧事仪比东海恭王諡曰敬君太后谅闇【庵同】既终乆旱太后比三日幸洛阳録囚徒理出死罪三十六人耐罪八十人其余减罪死右趾已下至司冦七年正月初入太庙斋七日赐公卿百僚各有差庚戌谒宗庙率命妇羣妾相礼仪与皇帝交献亲荐成礼而还因下诏曰凡供荐新味多非其节或郁养强熟或穿掘萌牙味无所至而夭折生长岂所以顺时育物乎传曰非其时不食自今当奉祠陵庙及给御者皆须时乃上凡所省二十三种自太后临朝水旱十载四夷外侵盗贼内起每闻人饥或达旦不寐而躬自减彻以救灾阸【音戹】故天下复平嵗还丰穰【音禳】永宁二年二月寝病渐笃乃乘辇于前殿见侍中尚书因北至太子新所缮宫还大赦天下赐诸园贵人王主羣僚钱布各有差诏曰朕以无徳托母天下而薄祐不天早离大忧延平之际海内无主元元戹运危于累卵勤勤苦心不敢以万乘为乐上欲不欺天愧先帝下不违人负宿心诚在济度百姓以安刘氏自谓感彻天地当防福祚【音胙】而丧祸内外伤痛不絶顷以废病沉滞乆不得侍祠自力上原陵加欬【音慨】逆唾血遂至不解存亡大分无可奈何公卿百官其勉尽忠恪以辅朝廷三月崩在位二十年年四十一合葬顺陵
　　晋
　　文明王皇后讳元姬东海郯【音谈】人也父肃魏中领军兰陵侯后年八嵗诵诗论尤善丧服茍有文义目所一见必贯于心年九嵗遇母疾扶侍不舍左右衣不解带者乆之每先意候指动中所适由是父母令摄家事每尽其理祖朗甚爱异之曰兴吾家者必此女也惜不为男矣年十二朗薨后哀戚哭泣于自然其父益加敬异既笄归于文帝生武帝及辽东悼王定国齐献王攸城阳哀王兆广汉殇王广徳京兆公主后事舅姑尽妇道谦冲接下嫔御有序及居父丧身不胜衣言与泪俱时钟防以才能见任后每言于帝曰防见利忘义好为事端宠过必乱不可大任防后果反武帝受禅【音膳】尊为皇太后宫曰崇化初置宫卿后虽处尊位不忘素业躬执纺绩器服无文御浣【完上声】濯之衣食不参味而敦睦九族垂心万物言必典礼浸润不行四年后崩时年五十二合葬崇阳陵
　　唐
　　髙祖太穆顺圣皇后窦氏京兆平陵人父毅【音义】在周为上柱国尚武帝姊襄阳长公主入隋为定州緫管神武公后生发垂过颈【经上声】三嵗与身等读女诫列女等传一过辄不忘武帝爱之养宫中异它甥时突厥女为后无宠后密谏曰吾国未靖虏且强愿抑情抚接以取合从则江南闗东不吾梗【更上声】武帝嘉纳及崩哀毁同所生闻隋髙祖受禅自投牀下曰恨我非男子不能捄【音救】舅家祸毅遽掩其口曰毋妄言赤吾族尝谓主曰此女有竒相且识不凡何可妄与人因画二孔雀屏间请昬者使射二矢隂约中目则许之射者阅数十皆不合髙祖最后射中各一目遂归于帝始元贞太后羸老有疾而性素严诸姒娣皆畏莫敢侍后事之独怡谨尽孝或淹月不释衣履工为篇章规诫文有雅体又善书与高祖书相杂人不辨也崩于涿【音卓】郡年四十五帝在帝时多畜善马后见曰上性乐此盍【音合】以献徒留之速罪无益也不聴顷果坐谴帝后见隋政乱多妄诛殛【音棘】乃为自安计数奏鹰犬异驹帝果喜擢位将军因泣谓诸子曰早用而母言得此乆矣帝有天下诏即所葬园为寿安陵諡曰穆及祔【音附】献陵尊为太穆皇后始太宗生有二龙之符后于诸子中爱视最笃后即位过庆善宫览观哽欷【音稀】顾侍臣曰朕生于此今母后永违育我之徳不可报因号恸左右皆流涕乃享后于正寝它日幸九成宫梦后若平生既寤潸【音删】然不自胜明日诏有司大仓赈【音震】贫瘠【音籍】以为后报焉上元中益諡太穆神皇后
　　太宗文徳顺圣皇后长孙氏河南洛阳人其先魏拓【音托】防【音防】氏后为宗室长因号长孙髙祖穉【音治】大丞相冯翊【音翼】王曽祖裕平原公祖兕【音姒】左将军父晟【音盛】字季涉经史趫【音骄】鸷【音至】晓兵仕隋为右骁卫将军后喜图传视古善恶以自鉴矜尚礼法晟兄炽【音帜】为周通道馆学士尝闻太穆劝抚突【豚入声】厥女心志之语晟曰此明睿【音鋭】人必有竒子不可以不图昬故晟以女太宗后归宁舅高士亷妾见大马二丈立后舍外惧占之遇坤之泰卜者曰坤顺承天载物无疆马地类也之泰是天地交而万物通也又以辅相天地之宜繇【音宙】恊【音侠】归妹妇人事也女处尊位履中而居顺后妃象也时隐太子衅【欣去声】防【馨入声】已搆后内尽孝事髙祖谨承诸妃消释嫌猜及帝授甲宫中后亲慰勉士皆感奋【分去声】寻为皇太子妃俄为皇后性约素服御取给则止益观书虽容栉【臻入声】不少废与帝言或及天下事辞曰牝【贫上声】鸡司晨家之穷也可乎帝固要之讫不对后廷有被罪者必助帝怒请绳治俟意解徐为开治终不令有寃卞嫔【音贫】生豫章公主而死后视如所生媵【音孕】侍疾病辍【音拙】所御饮药资之下怀其仁兄无忌于帝本布衣交以佐命为元功出入卧内帝将引以辅政后固谓不可乘间曰妾托体紫宫尊贵已极不愿私亲更防权于朝汉之吕霍可以为诫帝不聴自用无忌为尚书仆射【音夜】后密谕令牢让帝不获已乃聴后喜见顔间异母兄安业无行父丧逐后无忌还外家后贵未尝以为言擢位将军后与李孝常等谋反将诛后叩头曰安业罪死无赦然向遇妾不以慈户知之今论如法人必谓妾释憾【含去声】于兄无乃为帝累乎遂得减流越嶲【音髄】太子承干乳媪【音袄】请増东宫什器后曰太子患无徳与名器何请为从幸九成宫方属疾防柴绍等急变闻帝甲而起后舆疾以从宫司諌止后曰上震惊吾可自安疾稍亟【音棘】太子欲请大赦泛度道人祓【音拂】塞灾防后曰死生有命非人力所支若修福可延吾不为恶使善无效我尚何求且赦令国大事佛老异方教耳皆上所不为岂宜以吾乱天下法太子不敢奏以告房龄龄以闻帝叹美而羣臣请遂赦帝既许后固争止及大渐与帝诀时龄小谴就第后曰龄乆事陛下预竒计秘谋非大故愿勿置也妾家以恩泽进无徳而禄易以取祸无属枢柄以外戚奉朝请足矣妾生无益于时死不可以厚葬愿因山为陇无起坟无用棺椁器以瓦木约费送终是妾不见忘也又请帝纳忠容諌勿受谗省游畋【音田】作役死无恨崩年三十六后尝采古妇人事着女则十篇又为论斥汉之马后不能检抑外家使与政事乃戒其车马之侈此谓开本源恤末事常诫守者吾以自检故书无条理勿令至尊见之及崩宫司以闻帝为之恸示近臣曰后此书可用垂后我岂不通天命而割情乎顾内失吾良佐哀不可巳巳諡曰文徳葬昭陵因九【音防】山以成后志帝自着表序始末揭陵左上元中益諡文徳圣皇后
　　太宗贤妃徐惠湖州长城人生五月能言四嵗通论语诗八嵗自晓属文父孝徳试使拟离骚为小山篇曰仰幽岩而流盼抚桂枝以凝想将千龄兮此遇荃何为兮独徃孝徳大惊知不可掩于是所论著遂盛传太宗闻之召为才人手未尝废巻而辞致赡蔚又无淹思帝益礼顾擢孝徳水部员外郎惠再迁充容贞观末数调兵讨定四夷稍稍治宫室百姓劳怨惠上疏极谏且言东戍辽海西讨昆丘士马罢【音疲】耗【蒿去声】漕饟【音饷】漂【音飘】没捐有尽之农趋无穷之壑图未获之众丧已成之军故地广者非常安之术也人劳者为易乱之符也又言翠微玉华等宫虽因山借水无筑搆之苦而工力和僦【秋去声】不谓无烦有道之君以逸逸人无道之君以乐乐身又言伎【音妓】巧为丧国斧斤珠玉为荡心酖【音鸩】毒侈丽纎美不可以不遏【安入声】志骄于业泰体逸于时安其剀【音槩】切精诣大畧如此帝善其言优赐之帝崩哀慕成疾不肯进药曰帝遇我厚得先狗马侍园寝吾志也复为诗连珠以见意永徽元年卒年二十四赠贤妃陪葬昭陵石室
　　徳宗贤妃韦氏戚里旧族也祖濯尚定安公主初为良娣徳宗贞元四年册拜贤妃宫壸【音悃】事无不听而性敏淑言动皆有绳矩帝宠重之后宫莫不师其行帝崩自表留奉崇陵园元和四年薨
　　顺宗荘宪皇后王氏琅【音郎】邪【音耶】人祖难得有功名于世代宗时后以良家选入宫为才人顺宗在藩帝以才人幼故赐之为王孺人生宪宗顺宗在东宫册为良娣后性仁顺宫中化其徳莫不柔雍顺宗即位疾已绵顿后侍医药不少怠将立后防病棘而止宪宗内禅尊为太上皇后元和元年乃上尊号曰皇太后后谨畏深抑外家无毫丝假贷训厉内职有古后妃风十年崩年五十四葬丰陵
　　宪宗懿安皇后郭氏汾【音坟】阳王子仪之孙父暧【音爱】尚升平公主实生后宪宗为广陵王聘以为妃顺宗以其家有大功烈而母素贵故礼之异诸妇是生穆宗元和元年进册贵妃八年羣臣三请立为后帝以嵗子午忌章报闻罢穆宗嗣位上尊号皇太后赠暧太尉母齐国大长公主擢兄钊【音昭】刑部尚书鏦【音聦】金吾大将军后移御兴庆宫凡朔望三朝帝率百官诣宫门为寿帝崩中人有为后谋称制者后怒曰吾效武氏耶今太子虽幼尚可选重徳为辅吾何与外事哉敬宗立号太皇太后宝厯仓卒后召江王嗣皇帝位是为文宗文宗性谨孝事后有礼凡羞果鲜珍及四方竒奉必先献宗庙三宫而后御之武宗喜畋游角武抃【音卞】择五坊小儿得出入禁中它日问后起居从容请曰如何可为盛天子后曰諌臣章疏宜审览度可用用之有不可以询宰相毋拒直言勿纳偏言以忠良为腹心此盛天子也帝再拜还索諌章阅之徃徃道游猎事自是畋幸稀小儿武抃等不复横赐矣宣宗时崩有司上尊諡葬景陵外园懿宗咸通中从礼官王皥【音昊】言诏后主袝宪宗庙
　　宋
　　真宗章穆郭皇后太原人宣徽南院使守文第二女真宗在襄邸【低上声】太宗为聘之封鲁国夫人进封秦国真宗嗣位立为皇后谦约惠下性恶奢靡族属入谒禁中服饰华侈必加戒勗【音旭】有以家事求言于上者后终不许兄子出嫁以贫欲祈恩赉但出装具给之上尤加礼重
　　仁宗慈圣光献曹皇后真定人枢宻使曹武惠王彬之孙也明道二年诏聘入宫景祐元年册为皇后性慈俭重稼穑尝于禁苑种谷亲蚕善飞白书庆厯八年闰正月帝将以望夕再张灯后諌止后三日卫卒数人作乱夜越屋叩寝殿后方侍帝闻变遽起帝欲出后闭阁拥持【音促】呼都知王守忠使引兵入贼伤宫嫔殿下声彻帝所宦者以乳妪【余去声】殴小女子绐【台上声】奏后叱之曰贼在近杀人敢妄言耶后度贼必纵火隂遣人挈【牵入声】水踵其后果举炬焚帘水随灭之是夕所遣宦侍后皆亲剪其髪谕之曰明日行赏用是为验故争尽死力贼即禽灭閤内妾与卒乱当诛祈哀幸姬姬言之帝贷其死后具衣冠见请论如法曰不如是无以肃清禁掖帝命坐后不可立请移数刻卒诛之张妃怙宠上僣欲假后盖出游帝使自来请后与之无靳【斤去声】色妃喜还以告帝曰国家文物仪章上下有秩汝张之而出外廷不汝置妃不怿【音亦】而辍英宗方四嵗育禁中后拊鞠周尽迨入为嗣子赞防居多帝夜暴疾崩后悉敛诸门钥【音药】寘于前召皇子入及明宰臣韩琦等至奉英宗即位尊后为皇太后检柅【尼上声】曹氏及左右臣仆毫分不以假借宫省肃然神宗立尊为太皇太后名宫曰庆寿帝致极诚孝所以承迎娱悦无所不尽后亦慈爱天至或退朝稍晚必自至屏扆【衣上声】候瞩【音烛】间亲持膳饮以食帝外家男子旧毋得入谒后春秋髙弟佾【音逸】亦老帝数言宜使入见辄不许他日佾侍帝帝复为请乃许之因偕诣后閤少焉帝先起若令佾得伸亲亲意后遽曰此非汝所当得留趣遣出晚得水疾侍医莫能治元丰二年崩初王安石当国变乱旧章后乘间语神宗谓祖宗法度不宜轻改熙宁宗祀前数日帝至后所后曰吾昔闻民间疾苦必以告仁宗因赦行之今亦当尔帝曰今无他事后曰吾闻民间甚苦青苗助役宜罢之安石诚有才学然怨之者甚众帝欲爱惜保全之不若暂出之于外帝悚【音耸】聴埀欲止复为安石所持遂不果帝尝有意于燕蓟【音计】已与大臣定议乃诣庆寿宫白其事后曰储蓄赐予备乎铠【音恺】仗士卒精乎帝曰固已办之矣后曰事軆至大吉凶悔吝生乎动得之不过南面受贺而已万一不谐则生灵所系未易以言茍可取之太祖太宗収复乆矣何待今日帝曰敢不受教苏轼【音式】以诗得罪下御史狱人以为必死后违豫中闻之谓帝曰尝忆仁宗以制科得轼兄弟喜曰吾为子孙得两宰相今闻轼以作诗系狱得非仇人中伤之乎捃【君上声】至于诗其过微矣吾疾势已笃不可以寃滥致伤中和宜熟察之帝涕泣轼由此得免
　　冯贤妃东平人曽祖炳知杂御史祖起兵部侍郎妃以良家女九嵗入宫及长得侍仁宗生邢鲁国二公主封始平郡君帝将登其品秩力辞不拜林美人得幸神宗生二王而殁王尚幼妃保育如己子在禁掖几六十年始终五朝动循礼度薨年七十七赠贤妃
　　英宗宣仁圣烈髙皇后亳【音薄】州防城人曽祖琼祖继勲皆有勲王室至节度使母曹氏慈圣光献皇后姊也故后少鞠宫中时英宗亦在帝所与后年同仁宗谓慈圣异日必以为配既长遂成昬濮邸生神宗皇帝岐王颢【音昊】嘉王頵【音君】寿康公主治平二年册为皇后后弟内殿崇班士林供奉乆帝欲迁其官后谢曰士林获升朝籍分量已过岂宜援先后家比辞之神宗立尊为皇太后居宝慈宫帝屡欲为髙氏营大第后不许乆之但斥望春门外隙【音绤】地以赐凡缮营百役费悉出宝慈不调大司农一钱元丰八年帝不豫浸剧【音屐】宰执王珪等入问疾乞立延安郡王为皇太子太后权同听政帝颔【音函】之珪等见太后下后泣抚王曰儿孝顺自官家服药未尝去左右喜学书已诵论语七卷絶不好弄乃令王出帘外见珪等是日降制立为皇太子初岐嘉二王日问起居至是毋令辄入又隂勑中人梁惟简使其妻制十嵗儿一黄袍怀以来盖密为践阼仓卒备也哲宗嗣位尊为太皇太后驿召司马光吕公着未至迎问今日设施所宜先未及条上已散遣修京城役夫减皇城觇【音苫】卒止禁庭工技废导洛司出近侍尤无状者戒中外毋苛敛寛民间保户马事由中防王珪等弗预【音豫】知又起文彦博于既老遣使劳诸途谕以复祖宗法度为先务且令亟疏可用者从父遵裕坐西征失律抵罪蔡确【音殻】欲献谀【音防】以固位乞复其官后曰遵裕灵武之役涂炭百万先帝中夜得报起环榻行彻旦不能寐圣情自是惊悸【葵去声】驯致大故祸由遵裕得免刑诛幸矣先帝肉未冷吾何敢顾私恩而违天下公议确悚栗而止光公着至并命为相使同心辅政一时知名士彚【音谓】进于廷凡熙宁以来政事弗便者次第罢之于是以常平旧式改青苖以嘉祐差役参募【音慕】役除市易之法逭【音换】茶盐之禁举边砦【寨同】不毛之地以赐西戎而宇内复安契【音挈】丹主戒其臣下勿复生事于疆曰南朝尽行仁宗之政矣蔡确坐车盖亭诗谪【音责】岭表后谓大臣曰元丰之末吾以今皇帝所书佛经出示人是时惟王珪曽奏贺遂定储极且以子继父有何间言而确自谓有定防大功妄扇事端规为异时【音县】惑地吾不忍明言姑托讪【山去声】上为名逐之耳此宗社大计奸邪怨谤所不暇恤也廷试举人有司请循天圣故事帝后皆御殿后止之又请受册宝于文徳后曰母后当阳非国家美事况天子正衙岂所当御就崇政足矣上元灯宴后母当入觐【音近】止之曰夫人登楼上必加礼是由吾故而越典制于心殊不安但令赐之灯烛遂嵗以为常侄公绘公纪当转观察使力遏之帝请至再仅迁一秩终后之世不复改又以官冗当汰诏损外氏恩四之一以为宫掖先临政九年朝廷清明华夏绥【音虽】定宋用臣既被斥祈神宗乳媪入言之冀复得用后见其来曰汝来何为得非为用臣等游説乎且汝尚欲如曩【囊上声】日求内降干挠国政耶若复尔吾即斩汝媪大惧不敢出一言自是内降遂絶力行故事抑絶外家私恩文思院奉上之物无问巨细终身不取其一人以为女中尧舜
　　神宗钦圣宪肃向皇后河内人故宰相敏中曽孙也治平三年归于颍【音影】邸封安国夫人神宗即位立为皇后帝不豫后赞宣仁后定建储之议哲宗立尊为皇太后宣仁命葺【音集】庆寿故宫以居后后辞曰安有姑居西而妇处东渎上下之分不敢徙遂以庆寿后殿为隆祐宫居之帝将卜后及诸王纳妇后勑向族勿以女寘选中族党有欲援例以恩换閤职及为选人求京秩者且言有特防后曰吾族未省用此例何庸以私情挠公法一不与帝仓卒晏驾独决防迎端王章惇【音敦】异议不能沮徽宗立请权同处分军国事后以长君辞帝泣拜移时乃聴凡绍圣元符以还惇所斥逐贤大夫士稍稍収用之故事有如御正殿避家讳立诞节之类皆不用至闻宾召故老寛徭【音遥】息兵爱民崇俭之举则喜见于色才六月即还政
　　髙宗宪圣慈烈呉皇后开封人年十四髙宗为康王被选入宫后颇知书从幸四明卫士谋为变入问帝所在后绐之以免未几帝航海有鱼跃入御舟后曰此周人白鱼之祥也帝大悦封和义郡夫人进封才人后益博习书史又善翰墨由是宠遇日至寻进贵妃显仁太后亦爱后邢皇后崩显仁以为言诏册为皇后显仁性严肃后身承起居顺适其意尝绘古列女图置座右为鉴又取诗序之义扁其堂曰贤志初伯琮以宗子召入宫命张氏育之后时为才人亦请得育一子于是得伯更名璩【音渠】中外议颇籍籍张氏卒并育于后后视之无间伯琮性恭俭喜读书帝与后皆爱之封普安郡王后尝语帝曰普安真天日之表也帝意决立为皇子封建王出璩居绍兴髙宗内禅手诏后称太上皇后居徳寿宫上皇崩孝宗欲迎还大内后以上皇几筵在徳寿宫不忍舍去因命所御殿曰慈福居焉尝与光宗言及用人后曰宜崇尚旧臣嘉王侍侧后勉以读书辨邪正立纲常为先孝宗崩光宗疾未平不能执丧宰臣请埀主丧事后不可已而宰执请如唐肃宗故事羣臣丧太极殿成服禁中许之后代行祭奠礼寻用赵汝愚请于梓宫前埀宣光宗手诏立皇子嘉王为皇帝翌日册夫人韩氏为皇后撤汝愚后以谪死中书舍人汪义端目汝愚为李林甫欲并逐其党后闻而非之年八十三崩
　　孝宗谢皇后丹阳人初被选入宫宪圣太后以赐普安郡王封咸安郡夫人王即位逾年进贵妃淳熙三年立为皇后后性俭慈减膳羊每食必先以进御服澣【浣同】濯衣有数年不易者弟渊以后贵授武翼郎后尝戒之曰主上化行恭俭吾亦躬服澣濯尔宜崇谦抑远骄侈后崩諡成肃
　　元
　　世祖昭睿顺圣皇后名彻伯尔鸿吉哩氏济寜忠武王按陈之女也生裕宗中统初立为皇后至元十年三月授册宝上尊号贞懿昭圣顺天睿文光应皇后一日四怯薛官奏割京城外近地牧马帝既允方以图进后至帝前将諌先阳责太保刘秉忠曰汝汉人聦明者言则帝聴汝何为不諌向初到定都时若以地牧马则可今军民俱分业已定夺之可乎帝黙然命寝其事后尝于太府监支缯帛表里各一帝谓后曰此军国所需非私家物后何可得支后自是率宫人亲执女工拘诸旧弓练之缉【侵入声】为防以为衣其韧【音刃】密比绫绮宣徽院羊臑【音猱】皮置不用后取之合缝为地毯【贪上声】其勤俭有节而无弃物类如此十三年平宋幼主朝于上都大宴众皆欢甚唯后不乐帝曰我今平江南自此不用兵甲众人皆喜尔独不乐何耶后跪奏曰妾闻自古无千嵗之国毋使吾子孙及此则幸矣帝以宋府库故物各聚置殿廷上召后视之后徧视即去帝遣宦者追问后欲何所取后曰宋人贮蓄以遗其子孙子孙不能守而归于我我何忍取一物耶待宋太后全氏甚厚其帽旧无前檐帝因射日色【去声】目以语后后始制前檐又制衣前有裳无衽后长倍于前无领袖缀两襻【音盼】以便弓马时皆效之后性明达国初左右有力十四年二月崩成宗即位追諡焉
　　国朝
　　太祖孝慈昭宪至仁文徳承天顺圣髙皇后马氏其先自宋太保黙家于宿州闵子乡新丰里世豪里中父马公性刚直爱人喜施赒【音周】人之急如将不及母郑氏早卒后幼父素与定远人郭子兴为刎颈之交遂以后托其家父卒子兴育后同己女后自少贞静端一孝敬慈惠聦明出人意表尤好诗书既笄嫔于太祖圣神文武钦明启运俊徳成功统天大孝髙皇帝诚敬感孚【音夫】内外咸誉之值嵗大歉【音慊】后从帝在军尝自忍饥怀糗【休去声】饵脯修供帝未尝乏絶造次颠沛恪遵妇道帝每有识记书札辄命后藏之仓卒取视后即于囊中出而进之未尝脱误帝焚香祝天愿天命早有所付毋苦天下生民后谓帝曰方今豪杰并争虽未知天命所归以妾观之惟以不杀人为本颠者扶之危者救之収集人心人心所归即天命所在彼纵杀掠以失人心天之所恶虽其身亦难保也帝曰尔言深合我意明日冒雨归语后曰昨闻尔言徃来方寸间不能忘有一卒违令忽与妇人俱诘之不能隠吐实云掠得之我告之曰今日用兵所以禁乱若寡人之妻孤人之子适以生乱不即舍之吾必戮尔此卒感悟遂即舍之由尔之言也后曰用心如此何忧人心之不归乎后初未有子抚育帝兄子文正姊子李文忠及沐英等数人爱如己出后太子诸王生恩无替焉帝帅师渡江后亦率诸将士妻妾继至太平及居建康时呉汉接境战无虚日亲率妾媵完缉衣鞵助给将士夜分不寐时时左右帝规画动合事机洪武元年春正月帝即位册为皇后因谓侍臣曰昔汉光武劳冯异曰仓卒芜蒌亭豆粥滹【音呼】沱【音陀】河麦饭厚意乆不报君臣之间始终保全朕念皇后起布衣同甘苦尝从朕在军仓卒自忍饥饿怀糗饵食朕比之豆粥麦饭其困尤甚昔唐太宗长孙皇后当隠太子搆隙之际内能尽孝谨承诸妃消释嫌猜朕数为郭氏所疑朕径情不恤将士或以服用为献后先献郭氏慰悦其意及欲危朕后辄为弥缝卒免于患殆又难于长孙皇后者朕或因服御诘怒小过辄为朕曰主忘昔日之贫贱耶朕复为惕然家之良妻犹国之良相岂忍忘之罢朝因以语后后曰妾闻夫妇相保易君臣相保难陛下既不忘妾于贫贱愿无忘羣臣百姓于艰难且妾安敢比长孙皇后贤但愿陛下以尧舜为法耳后既正位中宫益自勤励督宫妾治女工夙兴夜寐无时豫怠劝帝亲贤务学随事几諌讲求古训谕告六宫孜孜不倦一日集女史清江范孺人等问曰自汉唐以来何后最贤家法何代最正对曰惟赵宋诸后多贤家法最正后于是命女史録其家法贤行每令诵而聴之曰不徒为吾今日法子孙帝王后妃皆当省览此可以为万世法也或曰宋朝过于仁厚后曰过于仁厚不犹愈于刻薄乎吾子孙茍能以仁厚为本至于三代不难矣仁厚虽过何害于人之国哉帝尝谓后曰君者百责所萃一夫不得其所君之责也后即起拜曰妾闻古人有云一夫失所时予之辜一民饥曰我饥之一民寒曰我寒之今陛下之言即古人之心也致谨于圣心加惠于穷民天下受其福妾亦与有荣焉又尝从容告帝曰人主虽有明圣之资不能独理天下必择贤以图治然世代愈降人无全材陛下于人材固能各随其短长而用之然尤宜赦小过以全其人帝喜称善一日闻得元府库输其货宝至京师问帝曰得元府库何物帝曰宝货耳后曰元氏有此宝何以不能守而失之盖货财非可宝抑帝王自有宝也帝曰皇后之意朕知之矣但谓以得贤为宝耳后即拜谢曰诚如圣言妾每见人家产业厚则骄至时命顺则逸生家国不同其理无二人之常情所当深戒妾与陛下同处穷约今富贵至此恒恐骄纵生于奢侈危亡起于忽微故世传技巧为丧国斧斤珠玉为荡心酖【音鸩】毒诚哉是言但得贤才朝夕启沃共保天下即大宝也显名万世即大宝也而岂在于物乎帝曰善尝侍坐乾清宫语及穷约时事帝曰吾与尔防涉艰难备尝辛苦今日化家为国无心所得上感天地之徳祖宗之恩然亦尔内助之功也后曰陛下一念救民之心格于皇天天命眷之祖宗祐之妾何力之有但愿陛下不忘于穷约之时而警戒于治安之日妾亦不忘相从于患难而谨饬于朝夕则天地祖宗非惟庇佑于今日将为子孙无穷之福耳帝凡御膳后必躬自省视宫人请曰宫中人众无烦圣体后曰吾固知宫中有人但妇之事夫不可不谨膳羞上进不可不蠲【音涓】洁脱有不至汝辈受责吾心岂安吾所以为此者一以敬上而不敢忽一以保汝辈免于责也岂为无人耶宫人闻之莫不感悦后闻女史论西汉窦太后好黄老顾而问曰黄老何如女史答曰清静无为为本若絶仁弃义民复孝慈是也后曰不然孝慈即仁义事也讵【音巨】有絶仁义而为孝慈哉仁义乃为治之本乃曰絶之弃之非理也后令诵小学书注意聴之既而奏曰小学书言易晓事易行于人道无所不备真圣人之教法盍表章之帝曰然吾已令亲王驸马太学生咸讲读之矣后尝闻元世祖后煑故弓事亦命取练之织为衾【音钦】裯以惠孤老每制衣裳余帛缉为巾褥曰身处富贵当为天地惜物暴殄【天上声】天物古人深戒也织工治丝有荒纇【音耒】弃遗者亦俾缉而织之以赐诸王妃公主谓曰生长富贵当知桑之不易此虽荒纇弃遗在民间犹为难得故织以示汝不可不知也平居服澣濯之衣不喜侈丽衾裯虽敝不忍易有言于后曰享天下至贵至富何庸惜此后曰吾闻古之后妃皆以富而能俭贵而能勤见称于载籍盖奢侈之心易萌崇高之位难处不可忘者勤俭不可恃者富贵也勤俭之心一移祸福之应响至每念及此自不敢有忽易之心耳宫人有过帝怒之后亦怒命左右执付宫正司议罪帝怒解问后曰尔不自责罚付之宫正司何也后曰妾闻赏罚惟公足以服人故不以喜而加赏不以怒而加刑喜怒之际而行赏罚必有偏重人议其私付之宫正司则当斟酌其轻重矣治天下者亦岂能人人自赏罚哉有司者论之耳帝曰尔亦怒之何也后曰当陛下怒时遽自罚之非惟宫人得重责陛下亦损中和之气故妾之怒者所以解陛下之怒也帝喜后以不逮事舅姑为恨见帝追慕悲伤亦为之流涕晨夕祎翟从帝拜谒奉先殿每当祭躬治膳羞务尽诚敬接妃嫔以下有恩被宠顾有子者待之加厚语诸王妃公主曰无功受福造物所恶吾与若属被金绣美饮食终日无所为当勤女工以报造物者太子诸王虽爱之甚笃勉令务学谆切恳至尝曰汝父尊临万国身致太平亦由学以聚之尔小子当思继继绳绳以不辱所生又曰吾闻女史言邓禹为将不妄杀人故其女为后吾家世忠厚至吾父虽无禹之功然平生急于义今日为后非偶然也汝辈异日有人民社稷之寄尤必积累忠厚乃可长世切不可自恃而不务徳谓事有偶然也汝切识之诸王或以衣服器皿相尚者后曰唐尧虞舜茅茨土阶夏禹文王恶衣卑服汝父俭朴尤恶奢丽日夜忧勤以治天下汝辈无功锦衣玉食犹欲以服御相加何志气不同如是乎惟当亲师取友讲论圣贤之学开明心志自无此气习也后慈以接下亲戚勲旧之家无不得其懽心命妇入朝不以尊贵临之延接如家人礼遇水旱嵗凶进食必间设麦饭野蔬帝因告以赈防之事后曰妾闻水旱无时无之赈防之有方不如蓄积之先备卒不幸有九年之水七年之旱将何法以赈之帝深以为然尝为帝言施恩欲溥徧然亦有等差众庶日给固有艰难百官家在京者其乡里远近不同家贫富亦异而俸入有限虑或不给艰难必甚遇暑雨祁寒辄形于嗟叹帝感其意每遣存问周给之近臣及诸奏事官朝罢防食廷中后命中官取其饮食亲尝之滋味凉薄不防奏帝曰朝廷用天禄以养天下之贤故自奉欲其薄养贤欲其丰今之典大亨【烹同】者不能辑其下人惟奉上者甘防羣臣饮食皆不得其味岂陛下养贤之意乎上曰饮食之事朕不经心将谓羣臣皆得甘防岂意所司自分厚薄想羣臣欲言又难于启齿事虽甚防所系亦大皇后今日不言朕岂知其如此亟【音棘】召光禄卿徐兴祖等切责之兴祖等皆慙服帝尝临太学祀先师孔子还后问曰太学生几何帝曰数千又问悉有家乎曰亦多有之后曰善理天下者以贤才为本今人才众多深足为喜但生员廪食于太学而妻子无所仰给彼宁无所累于心乎帝即命月赐粮给其家以为常尝谓帝曰事几得失本君心之邪正天下安危系民情之苦乐又曰法屡更必弊法弊则奸生民数扰必困民困则乱生帝皆命女史书之后得疾帝寝食不安以语羣臣羣臣请祷祀山川徧求名医后闻谓帝曰妾平生无疾今一旦得疾如此自度不能起死生有命祷祀求医何益之有及疾亟帝问曰尔有身后之属乎后曰陛下与妾起布衣今日陛下为亿兆主妾为亿兆母尊荣至矣尚何言惟感天地祖宗无忘布衣而已帝复问之后曰陛下当求贤纳谏明政教以致雍熙教育诸子使进徳修业帝曰吾已知之但老身何以为怀后复曰死生命也愿陛下慎终如始使子孙皆贤臣民得所妾虽死如生也遂崩年五十一洪武壬戌八月丙戌也帝恸哭终身不复立后帝尝罢朝内臣女史更进奏事不已帝凄然不怿曰皇后在吾岂有此烦聒哉后在时内政一不以烦帝帝从容甚适故不胜哀悼焉是嵗九月庚午葬钟山孝陵諡曰孝慈皇后永乐元年六月丁巳加上尊諡孝慈昭宪至仁文徳承天顺圣髙皇后

　　古今列女传卷一
<史部,传记类,总录之属,古今列女传>
　　钦定四库全书
　　古今列女传巻二
　　明　解缙等　撰
　　周列国
　　卫姑定姜者卫定公之夫人公子之母也公子既娶而死其妇无子毕三年之丧定姜归其妇自送之至于野恩爱哀思悲心感恸立而望之挥泣垂涕乃赋诗曰燕燕于飞差池其羽之子于归远送于野瞻望不及泣涕如雨送去归泣而望之又作诗曰先君之思以畜寡人君子谓定姜为慈姑过而之厚定公恶孙林父孙林父奔晋晋侯使郤犫【音隙抽人姓名】为请还定公欲辞定姜曰不可是先君宗卿之嗣也大国又以为请而弗许将亡虽恶之不犹愈于亡乎君其忍之夫安民而宥宗卿不亦可乎定公遂复之君子谓定姜能远患难诗曰其仪不忒正是四国此之谓也定公卒立敬姒【音似】之子衎【音侃人名】为君是为献公献公居丧而慢定姜既哭而息见献公之不哀也不内【音纳】食饮叹曰是将败卫国必先害善人夫祸卫国也夫吾不获鱄【音专人名】也使主社稷大夫闻之皆惧孙文子自是不敢舍其重器于卫鱄者献公弟子鲜也贤而定姜欲立之而不得后献公暴虐慢侮定姜卒见逐走出亡至境使祝宗告亡且告无罪于庙定姜曰不可若令无神不可诬有罪若何告无也且公之行舍大臣而与小臣谋一罪也先君有【钟上声】卿以为师保而【绵入声】之二罪也余以巾栉【臻入声】事先君而暴妾使余三罪也告亡而已无告无罪其后赖鱄力献公复得反国君子谓定姜能以辞教诗云我言惟服此之谓也郑皇耳帅师侵卫孙文子卜追之献兆于定姜曰兆如山林有夫出征而丧其雄定姜曰征者丧雄御冦之利也大夫图之卫人追之获皇耳于大丘君子谓定姜达于事情诗云左之左之君子宜之此之谓也
　　卫宣夫人者齐侯之女也嫁于卫至城门而卫君死保姆曰可以还矣女不聴遂入持三年之丧毕弟立请曰卫小国也不容二庖请愿同庖终不聴卫君使人愬【诉同】于齐兄弟皆欲与君使人告女女终不聴乃作诗曰我心匪石不可转也我心匪席不可巻也厄穷不闵劳辱不茍然后能自致也言不失也然后可以济难矣卫宗二顺者卫宗室灵王之夫人而及其傅妾也秦灭卫君乃封灵王世家使奉其祀灵王死夫人无子而守寡傅妾有子傅妾事夫人八年不衰供养愈谨夫人谓傅妾曰孺【儒去声】子养我甚谨子奉祀而妾事我我不聊也且吾闻主君之母不妾事人今我无子于礼斥绌【音出】之人也而得留以尽其节是我幸也今又烦孺子不改故节我甚内慙【惭同】吾愿出居外以时相见我甚便之傅妾泣而对曰夫人欲使灵氏受三不祥耶不幸早终是一不祥也夫人无子而婢妾有子是二不祥也夫人欲出居外使婢子居内是三不祥也妾闻忠臣事君无懈【音戒】倦时孝子养亲患无日也妾岂敢以少贵之故变妾之节哉供养固妾之职也夫人又何勤乎夫人曰无子之人而辱主君之母虽子欲尔众人谓我不知礼也吾终愿居外而已傅妾退而谓其子曰吾闻君子处顺奉上下之仪修先古之礼此顺道也今夫人难我将欲居外使我居内此逆也处逆而生岂若守顺而死哉遂欲自杀其子泣而守之不聴夫人闻之惧遂许傅妾留终年供养不衰君子曰二女相让亦诚君子可谓行成于内而名立于后世矣诗曰我心匪石不可转也此之谓也
　　齐田稷子之母也田稷子相齐受下吏之货金百镒【音逸二十两曰镒】以遗其母母曰子为相三年矣禄未尝多若此也岂修士大夫之费哉安所得此对曰诚受之于下其母曰吾闻士修身洁行不为茍得竭情尽实不行诈伪非义之事不计于心非理之利不入于家言行若一情貌相副今君设官以待子厚禄以奉子言行则可以报君夫为人臣而事其君犹为人子而事其父也尽力竭能忠信不欺务在効忠必死奉命亷洁公正故遂而无患今子反是远忠矣夫为人臣不忠是为人子不孝也不义之财非吾有也不孝之子非吾子也子起田稷子慙而出反其金自归罪于宣王请就诛焉宣王闻之大赏其母之义遂舍【音释】稷子之罪复其相位而以公金赐母君子谓稷母亷而有化诗曰彼君子兮不素餐兮无功而食禄不为也况于受金乎
　　齐相晏子仆御之妻也号曰命妇晏子将出命妇窥其夫为相御拥大盖防驷马意气扬扬甚自得也既归其妻曰宜矣子之卑且贱也夫曰何也妻曰晏子长不满六尺身相齐国名显诸侯今者吾从门间观其志气恂恂自下思念深矣今子身长八尺乃为之仆御耳然子之意扬扬若自足者妾是以去也其夫谢曰请自改何如妻曰是怀晏子之智而加以八尺之长也夫躬仁义事明主其名必矣且吾闻宁荣于义而贱不虚骄以贵于是其夫乃深自责学道谦逊常若不足晏子恠而问其故具以实对于是晏子贤其能纳善自改升诸景公以为大夫显其妻以为命妇君子谓命妇知善故贤人之所以成者其道博矣非特师傅朋友相与切嗟也妃匹亦居多焉诗云髙山仰止景行行止言当常向为其善也
　　齐灵仲子者宋侯之女齐灵公之夫人也初灵公娶于鲁声姬生子光以为太子夫人仲子与其娣【音弟】戎子皆嬖于公仲子生子牙戎子请以牙为太子代光公许之仲子曰不可夫废常不祥间诸侯难失谋夫光之立也列于诸侯矣今无故而废之是专绌诸侯而以难犯不祥也君必悔之在我而已仲子曰妾非让也诚祸之萌也以死争之公终不聴遂逐太子光而立牙为太子髙厚为傅灵公疾髙厚微迎光及公薨崔杼【音伫人名】立光而杀髙厚以不用仲子之言祸至于此君子谓仲子明于事理诗云聴用我谋庶无大悔仲子之谓也
　　孟姬者华氏之长女齐孝公之夫人也好礼贞一过时不嫁齐中求之礼不备终不徃蹑【音聂】男席语不及外远别避嫌齐中莫能备礼求焉齐国称其贞孝公闻之乃修礼亲迎于华氏之室父母送孟姬不下堂母醮【焦去声】房之中结其衿【音今】缡【音离】诫之曰必敬必戒无违宫事父诫之东阶之上曰必夙兴夜寐无违命其有大妨于王命者亦勿从也诸母诫之两阶之间曰敬之敬之必终父母之命夙夜无怠视之衿缡父母之言谓何姑姊【音子】妹诫之门内曰夙夜无愆视之衿鞶【音盘】无忘父母之言孝公亲迎孟姬于其父母三顾而出亲迎之绥【音虽】自御轮三曲顾姬与遂纳于宫三月庙见而后行夫妇之道既居乆之公游于琅邪【音耶地名】华孟姬从车奔姬堕【陀去声】车碎孝公使驷马立车载姬以归姬使侍御者舒帷以自障【音帐】蔽而使傅母应使者曰妾闻妃后逾阈【音域】必乘安车辎【音缁】軿【音萍】下堂必从傅母保阿进退则鸣玉环佩内饰则结纽【音扭】绸【音稠】缪野处则帷裳拥蔽所以正心一意自敛制也今立车无軿非所敢受命也野处无卫非所敢乆居也二者失礼多矣夫无礼而生不若早死使者驰以告公更取安车比其反也则自经矣傅母救之不絶傅母曰使者至辎軿已具姬氏苏然后乘而归君子谓孟姬好礼礼妇人出必辎軿衣服绸缪既嫁归问女昆弟不问男昆弟所以远别也诗曰彼君子女绸直如髪其此之谓也
　　齐杞梁殖【音寔】之妻也齐荘公袭莒殖战而死荘公归遇其妻使使者吊之于路杞梁妻曰今殖有罪君何辱命焉若令殖免于罪则贱妾有先人之敝庐在下妾不得与郊吊于是荘公乃还车诣其室成礼然后去杞梁之妻无子内外皆无五属之亲既无所归乃枕其夫之尸于城下而哭内诚动人道路过者莫不为之挥涕十日而城为之崩既葬曰吾何归矣夫妇人必有所倚者父在则倚父夫在则倚夫子在则倚子今吾上则无父中则无夫下则无子内无所依以见吾诚外无所倚以见吾节吾岂能更二哉亦死而已遂赴淄【音兹水名】水而死君子谓杞梁之妻贞而知礼诗云我心伤悲聊与子同归此之谓也
　　虞姬者名娟之齐威王之姬也威王即位九年不治委政大臣佞臣周破胡专权擅势嫉贤妬能即墨大夫贤而日毁之阿大夫不肖反日誉之虞姬谓王曰破胡谗谀之臣也不可不退齐有北郭先生者贤明有道可置左右破胡闻之乃恶虞姬曰其幼弱在于闾巷之时尝与北郭先生通王疑之乃闭虞姬于九层之台而使有司即穷验问破胡赂执事者使竟其罪执事者诬其词而上之王视其词不合于意乃召虞姬而自问焉虞姬对曰妾姢之幸得防先人之遗体生于天壤之间去蓬庐之下侍明王之防泥附王着荐床蔽席供执扫除掌奉汤沐至今十余年矣惓惓【音拳】之心冀幸补一言而为邪臣所挤【音虀】湮【音因】于百重之下不意大王乃复而与之语妾闻玉石坠泥不为污栁下覆寒女不为乱积之于素雅故不见疑也经田不纳履过李园不整冠妾不避此罪一也既防难中有司受赂聴用邪人卒见覆冒不能自明妾闻寡妇哭城城为之崩亡士叹市市为之罢诚信内感动城市妾之寃明于白日虽独号于九层之内而众人莫为毫厘妾之罪二也既有污名而加此二罪义固不可以生所以生者为莫白妾之污名也且自古有之伯竒放野申生被患孝顺至明反以为残妾既当死不复重陈然愿戒大王羣臣为邪破胡最甚王不执政国殆危矣于是王大寤出虞姬显之于朝市封即墨大夫以万户烹阿大夫与周破胡遂起兵収故侵地齐国震惧人知烹阿大夫不敢饰非务尽其职齐国大治君子谓虞姬好善诗云既见君子我心则降【平声】此之谓也
　　钟离春者齐无盐邑之女宣王之正后也其为人极丑无双臼头深目长指大节卬【音昂】鼻结喉肥项少髪折腰出胸皮肤若漆行年四十无所容入【音县】嫁不售流弃莫执于是乃拂拭【音式】短褐【音曷】自诣宣王谓谒者曰妾齐之不售女也闻君王之圣徳愿备后宫之扫除顿首司马门外唯王幸许之谒者以闻宣王方置酒于渐台左右闻之莫不掩口大笑曰此天下强顔女子也岂不异哉于是宣王乃召见谓之曰昔者先王为寡人娶妃匹皆已备有列位矣今夫人不容于乡里布衣而欲于万乘之主亦有何竒能哉钟离春对曰无有特窃慕大王之美义王曰虽然何喜良乆曰窃尝喜隐宣王曰隐固寡人之所愿也试一行之言未卒忽然不见宣王大惊立隠书而读之退而推之又未能得明日更召而问之不以隠对但目衔齿举手拊【音府】膝曰殆哉殆哉如此者四宣王曰愿遂闻命钟离春对曰今大王之君国也西有衡秦之患南有强楚之讐外有二国之难内聚奸臣众人不附春秋四十壮男不立不务众子而务众妇尊所好忽所恃一旦山陵崩弛【音豕】社稷不定一殆也渐台五重黄金白玉琅玕笼疏翡翠珠玑幕络连饰万民罢【音疲】极二殆也贤者匿于山林謟谀强于左右邪伪立于本朝諌者不得通入三殆也饮酒沈湎【音免】以夜继昼女乐俳【音排】优纵【音踪】横大笑外不修诸侯之礼内不秉国家之治四殆也故曰殆哉殆哉于是宣王喟然而叹曰痛乎无盐君之言乃今一闻于是拆渐台罢女乐退謟谀去雕琢【音卓】选兵马实府库四辟公门招进直言延及侧陋卜择吉日立太子进慈母拜无盐君为后而齐国大安者丑女之力也君子谓钟离春正而有辞诗云既见君子我心则喜此之谓也
　　宿瘤【音留】女者齐东郭采桑之女闵王之后也项有大瘤故号曰宿瘤初闵王出游至东郭百姓尽观宿瘤采桑如故王恠之召问曰寡人出游车骑甚众百姓无少长皆弃事来观汝采桑道傍曽不一视何也对曰妾受父母教采桑不受教观大王王曰此竒女也惜哉宿瘤女曰婢妾之职属之不二予之不忘中心谓何宿瘤何伤王大悦之曰此贤女也命后乘载之女曰赖大王之力父母在内使妾不受父母之教而随大王是奔女也大王又安用之王大慙曰寡人失之又曰贞女一礼不备虽死不从于是王遣归使使者加金百镒徃聘迎之父母惊惶欲洗沐加衣裳女曰如是见王则变容更服不见识也请死不徃于是如故随使者闵王归见诸夫人告曰今日出游得一圣女今至斥汝属矣诸夫人皆恠之盛服而卫迟其至也宿瘤骇宫中诸夫人皆掩口而笑左右失貌不能自止王大慙曰且无笑不饰耳夫饰与不饰固相去十百也女曰夫饰相去千万尚不足言何独十百也王曰何以言之对曰性相近也习相远也昔者尧舜桀纣俱天子也尧舜自饰以仁义虽为天子安于节俭茅茨不剪采【柞木也】椽不斵【音卓】后宫衣不重采食不重味至今数千嵗天下归善焉桀纣不自饰以仁义习为苛文造为高台深池后宫蹈绮縠【音斛】弄珠玉意非有餍时也身死国亡为天下笑至今千余嵗天下归恶焉由是观之饰与不饰相去千万尚不足言何独十百也于是诸夫人皆大慙闵王大感瘤女以为后出令卑宫室填【音田】池泽损饍减乐后宫不得重采期月之间化行邻国诸侯朝之侵三晋惧秦楚一立帝号闵王至于此也宿瘤女有力焉及女死之后燕遂屠齐闵王迯亡而弑死于外君子谓宿瘤女通而有礼诗云菁菁【音精】者莪在彼中阿既见君子乐且有仪此之谓也
　　孤逐女者齐即墨之女齐相之妻也初逐女孤无父母状甚丑齐相妇死逐女造襄王之门而见谒者曰妾昔三逐于乡五逐于里孤无父母摈【音鬓】弃于野无所容止愿当君王之盛顔尽其愚辞左右复于王王辍【音拙】食吐哺【音步】而起左右曰三逐于乡者不忠也五逐于里者少礼也不忠少礼之人王何为遽王曰子不识也夫牛鸣而马不应非不闻牛声也异类故也此人必有与人异者矣遂见与之语三日始一日曰大王知国之柱乎王曰不知也逐女曰柱相国是也夫柱不正则栋不安栋不安则榱【音衰】橑【音老】堕则屋几覆矣王则栋矣庶民榱橑也国家屋也夫屋坚与不坚在乎柱国家安与不安在乎相今大王既有明知而国相不可不审也王曰诺其二日王曰吾国相奚若对曰王之国相比目之鱼也外比内比然后能成其事就其功王曰何谓也逐女对曰朋其左右贤其夫妻是外比内比也其三日王曰吾相其可易乎逐女对曰中才也求之未可得也如有过之者何为不可也今则未有妾闻明王之用人推一而用之故楚用虞丘子而得孙叔敖燕用郭隗【桅上声】而得乐毅大王诚能厉之则此可用矣王曰吾用之奈何逐女对曰昔者齐桓公尊九九之人而有道之士归之越王敬螳【音堂】蜋【音郎】之怒而勇士死之叶公好龙而龙为暴下物之所徴固不须顷王曰善遂尊相敬而事之以逐女妻之齐国以治诗云既见君子并坐鼓瑟此之谓也王孙氏之母者齐大夫王孙贾之母也贾年十五事齐闵王国乱闵王出见弑国人不讨贼王孙母谓贾曰汝朝出而晚来则吾倚门而望汝莫【音暮】出而不还则吾倚闾而望今汝事王王出走汝不知其处汝尚何归乎王孙贾乃入市中而令百姓曰淖【音閙】齿乱齐国弑闵王欲与我诛之者袒右市人从者四百人与之诛淖齿刺而杀之君子谓王孙母义而能教诗云教诲尔子式谷似之此之谓也
　　鲁季敬姜者莒女也号戴已鲁大夫公父穆伯之妻文伯之母季康子之从祖叔母也博达知礼穆伯先死敬姜守养文伯出学而还归敬姜侧目而盻之见其友上堂从后堦降而却行奉劒而正履若事父兄文伯自以为成人矣敬姜召而数之曰昔者武王罢朝而结丝【袜同】絶左右顾无可使结之者俯而自申之故能成王道桓公坐友三人諌臣五人日举过者三十人故能成伯【音霸】业周公一食而三吐哺一沐而三握髪所执贽【音至】而见于穷闾隘巷者七十余人故能存周室彼二圣一贤者皆伯王之君也而下人如此其所与游者皆过已者也是以日益而不自知也今以子年之少而位之卑所与游者皆为服役子之不益亦以明矣文伯乃谢罪于是乃择严师贤友而事之所与游处者皆黄耄【音冒】倪齿也文伯引衽【壬上声】攘【音禳】卷而亲馈【音匮】之敬姜曰子成人矣君子谓敬姜备于教化诗曰济济多士文王以宁此之谓也文伯相鲁退朝朝敬姜敬姜方绩文伯曰以歜【冲入声】之家而主犹绩惧干季孙之怒其以歜为不能事主乎敬姜叹曰鲁其亡乎使僮子备官而未之闻邪居吾语汝昔圣王之处民也择瘠【音籍】土而处之劳其民而用之故长王天下夫民劳则思思则善心生逸则淫淫则忘善忘善则恶心生沃土之民不材淫也瘠土之民向义劳也是故天子大采朝日与三公九卿祖识地徳日中考政与百官之政事师尹维旅牧相宣敬民事少采夕月与太史司载纠【音九】防【音干】天刑日入监九御使洁奉禘【音弟】郊之粢【音兹】盛而后即安诸侯朝修天子之业命昼考其国政夕省其典刑夜儆百工使无慆【音叨】淫而后即安卿大夫朝考其职昼讲其庶政夕序其业夜庀【卑去声】其家事而后即安士朝而受业昼而讲贯夕而习复夜而计过无憾而后即安自庶人已下明而动晦而休无日以怠王后亲织紞【贪上声】公侯之夫人加之以纮【音宏】綖【音延】卿之内子为大带命妇成祭服列士之妻加之以朝服自庶士以下皆衣其夫社而赋事烝而献功男女効绩愆则有辟古之制也君子劳心小人劳力先王之训也自上以下谁敢淫心舍力今我寡也尔又在下位朝夕防事犹恐忘先人之业况有怠惰其何以避辟吾兾汝朝夕修我曰必无废先人尔今曰胡不自安以是承君之官余惧穆伯之絶祀也仲尼闻之曰弟子志之季氏之妇不淫矣诗曰妇无公事休其蚕织言妇人以织绩为公事者也休之非礼也文伯饮南宫敬叔酒以露堵【都上声】父为客羞【音脩】鼈【边入声】焉小堵父怒相延食鼈堵父辞曰将使鼈长而食之遂出敬姜闻之怒曰吾闻之先子曰祭养尸飨养上宾鼈于人何有而使夫人怒遂逐文伯五日鲁大夫辞而复之君子谓敬姜为慎微诗曰我有防酒嘉宾式燕以乐言尊宾也文伯卒敬姜戒其妾曰吾闻之好内女死之好外士死之今吾子夭死吾恶其以好内闻也二三妇之辱共祀先祀者请毋瘠色毋挥涕毋搯膺毋忧容有降服毋加服从礼而静是昭吾子仲尼闻之曰女知莫如妇男知莫如夫公父氏之妇知矣欲明其子之令徳诗曰君子有谷贻【音移】厥孙子此之谓也敬姜之处丧也朝哭穆伯莫哭文伯仲尼闻之曰季氏之妇可谓知礼矣爱而无私上下有章敬姜尝如季氏康子在朝与之言不应从之及寝门不应而入康子辞于朝而入见曰肥也不得闻命毋乃罪耶敬姜对曰子不闻耶天子及诸侯合民事于外朝自卿大夫以下合官职于外朝合家事于内朝寝门之内妇人治其职焉上下同之夫外朝子将业君之官职焉内朝子将庀季氏之政焉皆非吾所敢言也康子尝至敬姜防【音蒍】门而与之言皆不逾阈祭悼【音盗】子康子与焉酢【音昨】不受彻俎【音祖】不防宗不具不绎绎不尽饫【音淤】则退仲尼谓敬姜别于男女之礼矣诗曰女也不爽【霜上声】此之谓也
　　鲁大夫栁下惠之妻也栁下惠处鲁三黜而不去忧民救乱妻曰无乃渎乎君子有二耻国无道而贵耻也国有道而贱耻也今当乱世三黜而不去亦近耻也栁下惠曰油油之民将防于害吾能已乎且彼为彼我为我彼虽裸【罗上声】裎【音呈】安能污我油油然与之处仕于下位栁下既死门人将诔【音累】之妻曰将诔夫子之徳耶则二三子不如妾知之也乃诔曰夫子之不伐兮夫子之不竭兮夫子之信诚而与人无害兮屈柔从俗不强察兮耻救民徳弥大兮虽遇三黜终不蔽兮岂【开上声】弟君子永能厉兮嗟呼惜哉乃下世兮庶几遐年今遂逝兮呜呼哀哉魂神泄兮夫子之諡【音示】宜为惠兮门人从之以为诔莫能窜【攅去声】一字君子谓栁下惠妻能光其夫矣诗曰人知其一莫知其他此之谓也
　　臧孙母者鲁大夫臧文仲之母也文仲将为鲁使至齐其母送之曰汝刻而无恩好尽人力穷人以威鲁国不容子矣而使子之齐凡奸将作必于变动害子者其于斯事乎汝其戒之鲁与齐通壁壁邻之国也鲁之宠臣多怨汝者又皆通于齐髙子国子是必使齐图鲁而拘汝留之难乎其免也汝必施恩布惠而后出以求助焉于是文仲托于三家厚士大夫而后之齐齐果拘之而兴兵欲袭鲁文仲微使人遗公书恐得其书而谬其辞曰敛小器投诸台食猎犬组羊裘琴之合甚思之臧我羊羊有母食我以同鱼冠缨不足带有余公及大夫相与议之莫能知之人有言臧孙母者世家子也君何不试召而问焉于是召而语之曰吾使臧子之齐今持书来云尔何也臧孙母泣下襟曰吾子拘有木治矣公曰何以知之对曰敛小器投诸台者言取郭外萌内【音纳】之于城中也食猎犬组羊裘者言趣飨战鬬之士而缮【音善】甲兵也琴之合甚思之者言思妻也臧我羊羊有母是盖告妻善养母也食我以同鱼同者其文错错者所以治锯【音据】锯者所以治木也是有木治系于狱矣冠缨不足带有余者头乱不得梳饥不得食也故知吾子拘而有木治者于是以臧孙母之言军于境上齐方兵将以袭鲁闻兵在境上乃还文仲而不伐鲁君子谓臧孙母识微见远诗云陟【音职】彼屺【音起】兮瞻望母兮此之谓也
　　鲁公乘姒者鲁公乘子皮之姊也其族人死姒哭之甚悲子皮止姒曰安之吾今嫁姊矣已过时子皮不复言也鲁君欲以子皮为相子皮问姒曰鲁君欲以我为相为之乎姒曰勿为也子皮曰何也姒曰夫临丧而言嫁一何不习礼也后过时而不言一何不达人事也子内不习礼外不达人事子不可以为相子皮曰姒欲嫁何不早言姒曰妇人之事唱而后和吾岂以欲嫁之故数子乎子诚不习于礼不达于人事以此相一国据大众何以理之譬犹掩目而别黒白也掩目而别黒白犹无患也不达人事而相国非有天咎必有人祸子其勿为也子皮不聴卒受为相居未期年果诛而死君子谓公乘姒縁事而知弟之遇祸也可谓智矣待礼而后动不茍触【冲入声】情可谓贞矣诗云萚【音托】兮萚兮风其吹汝叔兮伯兮唱予和汝又曰百尔所思不如我所之此之谓也
　　伯姬者鲁宣公之女成公之妹也其母曰【音穆】姜嫁伯姬于宋恭公恭公不亲逆伯姬迫于父母之命而行既入宋三月庙见当行夫妇之道伯姬以恭公不亲逆故不肯聴命宋人告鲁鲁使大夫季文子如宋致命于伯姬还复命公享之姜出于房再拜曰大夫勤劳于远道辱送小子不忘先君以及后嗣使下而有知先君犹有望也敢再拜大夫之辱伯姬既嫁于恭公十年恭公卒伯姬寡至景公时伯姬常遇夜失火左右曰夫人少避火伯姬曰妇人之义保傅不俱夜不下堂待保傅来也保母至矣傅母未至也左右又曰夫人少避火伯姬曰妇人之义傅母不至夜不可下堂越义而生不如守义而死遂逮于火而死春秋详录其事为贤伯姬以为妇人以贞为行者也伯姬之妇道尽矣当此之时诸侯闻之莫不痛悼以为死者不可以生财物犹可复故相与聚防于澶【音蝉】渊偿宋之所丧春秋善之君子曰礼妇人不得傅母夜不下堂行必以烛伯姬之谓也诗云淑慎尔止不愆于仪伯姬可谓不失仪矣
　　晋赵衰【音催】妻者晋文公之女也号赵姬初文公为公子时与赵衰奔狄狄人入其二女叔隗季隗于公子公以叔隗妻赵衰生盾【豚去声】及返国文公以其女赵姬妻赵衰生原同屏括楼婴赵姬请迎盾与其母而纳之赵衰辞而不敢姬曰不可夫得宠而忘旧舍义好新而嫚故无恩与人勤于隘厄富贵而不顾无礼君弃此三者何以使人虽妾亦无以侍执巾栉诗不云乎采葑采菲无以下体徳音莫违及尔同死与人同寒苦虽有小过犹与之同死而不去况于安新忘旧乎又曰防尔新婚不我屑以盖伤之也君其迎之无以新废旧赵衰许诺乃迎叔隗与盾来姬以盾为贤请立为嫡子使三子下之以叔隗为内妇姬亲下之及盾为正卿思赵姬之让恩请以姬之中子屏括为公族大夫曰君姬氏之爱子也微君姬氏则臣狄人也何以至此成公许之屏括遂以其族为公族大夫君子谓赵姬恭而有让诗曰温温恭人维徳之基赵姬之谓也
　　晋大夫伯宗之妻也伯宗贤而好以直辩凌人每朝其妻常戒之曰盗憎主人民爱其上有爱好人者必有憎妬人者夫子好直言枉者恶之祸必及身矣伯宗不聴朝而以喜色归其妻曰子貌有喜色何也伯宗曰吾言于朝诸大夫皆谓我知似阳子妻曰实谷不华至言不饰今阳子华而不实言而无谋是以祸及其身子何喜焉伯宗曰吾欲饮诸大夫酒而与之语尔试聴之其妻曰诺于是为大防与诸大夫饮既饮而问妻曰何若对曰诸大夫莫子若也然而民之不能戴其上乆矣难必及子子之仕固不可易也且国家多贰其危可立待也子何不预结贤大夫以托州犂焉伯宗曰诺乃得毕羊而交之及栾不忌之难郤害伯宗讃【簪去声】而杀之毕羊乃送州犂于荆遂得免焉君子谓伯宗之妻知天道诗云多将熇熇【音壑】不可救药此之谓也
　　叔姬者羊舌子之妻也叔向叔鱼之母也一姓杨氏叔向名肸叔鱼名鲋【音付】羊舌子好正不容于晋去而之三室之邑三室之邑人相与攘羊而遗之羊舌子不受姬曰夫子居晋不容去之三室之邑又不容于三室之邑是于夫子不容也不如受之羊舌子受之曰为肸与鲋亨之叔姬曰不可南方有鸟名曰干吉食其子不择肉子常不遂今肸与鲋童子也随大夫而化者不可食以不义之肉不若埋之以明不与于是乃盛以瓮【翁去声】埋垆【音卢】隂后二年攘羊之事发都吏至羊舌子曰吾受之不敢食也而视之则其骨存焉都吏曰君子哉羊舌子不与攘羊之事矣君子谓叔姬为能防害远疑诗曰无曰不显莫予云觏【音搆】此之谓也叔向欲娶于申公巫臣氏夏姬之女美而有色叔姬不欲娶其族叔向曰吾母之族贵而无庶吾惩舅氏矣叔姬曰子灵之妻杀三夫一君一子而亡一国两卿矣尔不惩此而反惩吾族何也且吾闻之有竒福者必有竒祸有甚美者必有甚恶今是郑穆少妃姚子之子子貉【音鹤】之妹也子貉早死无后而天钟美于是将必以是大有败也昔有仍氏生女髪黒而甚美光可鉴人名曰妻乐正夔【音逵】娶之生伯封实有豕心贪惏【音岚】毋期忿戾无餍谓之封豕有穷后羿【音义】防之夔是用不祀且三代之亡及恭太子之废皆是物也汝何以为哉夫有美物足以移人茍非徳义则必有祸也叔向惧而不敢娶平公强使娶之生食我食我号伯硕【音石】伯硕生时侍者谒之叔姬曰长姒产男叔姬徃视之及堂闻其号也而还曰豺【音柴】狼【音郎】之声也狼子野心今将灭羊舌氏者必是子也遂不肯见及长与祈胜为乱晋人杀食我羊舌氏由是遂灭君子谓叔姬为能推类诗云如彼泉流无沦胥以败此之谓也叔姬之始生叔鱼也而视之曰是虎目而豕喙鸢【音縁】肩而牛腹谿壑可盈是不可餍也必以赂死遂不见及叔鱼长为国赞理邢侯与雍子争田雍子入其女于叔鱼以求直邢侯杀叔鱼与雍子于朝韩宣子患之叔向曰三奸同罪请杀其生者而戮其死者遂族邢侯氏而尸叔鱼与雍子于市叔鱼卒以贪死叔姬可谓智矣诗云贪人败类此之谓也
　　晋范氏母者范献子之妻也其三子游于赵氏赵简子乘马园中园中多株问三子曰奈何长者曰明君不问不为乱君不问而为中者曰爱马足则无爱民力爱民力则无爱马足少者曰可以三徳使民设令伐株于山将有马为也已而开囿示之株夫山远而囿近是民一悦矣去险阻之山而伐平地之株民二悦矣既毕而贱卖民三悦矣简子从之民果三悦少子伐其谋归以告母母喟然叹曰终灭范氏者必是子也夫伐功施劳鲜能布仁乘伪行诈莫能乆长其后智伯灭范氏君子谓范氏母为知难本诗曰无忝尔祖式救尔讹此之谓也怀嬴【音盈】者秦穆之女晋惠公太子之妃也圉【音语】质【音志】于秦穆公以嬴妻之六年圉将逃归谓嬴氏曰吾去国数年子父之接忘而秦晋之友不加亲也夫鸟飞反乡狐死首丘我之首晋而死子其与我行乎嬴氏对曰子晋太子也辱于秦子之欲去不亦宜乎虽然寡君使婢子侍执巾栉以固子也今吾不足以结子是吾不肖也从子而归是弃君也言子之谋是负妻之义也三者无一可行虽吾不从子也子行矣吾不敢泄言亦不敢从也子圉遂逃归君子谓怀嬴善处夫妇之间
　　楚将子之母也子攻秦絶粮使人请于王因归问其母母问使者曰士卒得无恙乎对曰士卒并分菽【音叔】粒而食之又问将军得无恙乎对曰将军朝夕刍豢【音患】子破秦而归其母闭门而不纳使人数之曰子不闻越王勾践之伐呉客有献醇酒一器王使人注江之上流使士卒饮其下流味不及加美而士卒战自五也异日有献一囊糗【休上声】糒【音败】者王又以赐军士分食之甘不逾嗌【音益】而战自十也今子为将士卒并分菽粒而食之子独朝夕刍豢粱何也诗不云乎好乐无荒良士休休言不失和也夫使人入于死地而自康乐于其上虽有以得胜非其术也子非吾子也无入吾门子于是谢其母然后纳之君子谓子母能以教诲诗云教诲尔子式谷似之此之谓也
　　樊姬楚荘王之夫人也荘王即位好狩猎樊姬諌不止乃不食禽兽之肉王改过勤于政事王尝聴朝罢晏姬下殿迎曰何罢晏也得无饥倦乎王曰与贤者语不知饥倦也姬曰王之所谓贤者何也曰虞丘子也姬掩口而笑王曰姬之所笑何也曰虞丘子贤则贤矣未忠也王曰何谓也对曰妾执巾栉十一年遣人之郑卫求美人进于王今贤于妾者二人同列者七人妾岂不欲擅王之宠爱哉妾闻堂上兼女所以观人能也妾不能以私蔽公欲王多见知人能也今虞丘子相楚十余年所荐非子弟则族昆弟未闻进贤退不肖是蔽君而塞贤路知贤不进是不忠不知其贤是不知也妾之所笑不亦可乎王悦明日王以姬言告虞丘子丘子避席不知所对于是避舍使人迎孙叔敖而进之王以为令尹治楚三年而荘王以霸楚史书曰荘王之霸樊姬之力也诗曰大夫夙退无使君劳其君者谓女君也又曰温恭朝夕执事有恪此之谓也
　　楚令尹孙叔敖之母也叔敖为婴儿之时出游见两头蛇杀而埋之归见其母而泣焉母问其故对曰吾闻见两头蛇者死今者出游见之其母曰蛇今安在对曰吾恐他人复见之杀而埋之矣其母曰汝不死矣夫有隂徳者阳报之徳胜不祥仁除百祸天之处高而聴卑书不云乎皇天无亲惟徳是辅尔嘿【音墨】矣必兴于楚及叔敖长为令尹君子谓叔敖之母知道徳之次诗云母氏圣善此之谓也
　　伯嬴者秦穆公之女楚平王之夫人昭王之母也当昭王时楚与呉为柏举之战呉胜楚遂入至郢昭王亡呉王阖【音合】闾尽妻其后宫次至伯嬴伯嬴持刃曰妾闻天子者天下之表也公侯者一国之仪也天子失制则天下乱诸侯失节则其国危夫妇之道固人伦之始王教之端是以明王之制使男女不亲授坐不同席食不共器殊椸【音移】枷【架同】异巾栉所以施之也若诸侯外淫者絶卿大夫外淫者放士庶人外淫者宫割夫然者以为仁失可复以义义失可复以礼男女之失乱亡兴焉夫造乱亡之端公侯之所絶天子之所诛也今君王弃仪表之行纵乱亡之欲犯诛絶之事何以行令训民且妾闻生而辱不若死而荣若使君王弃其仪表则无以临国妾有淫端则无以生世一举而两辱妾以死守之不敢承命且君所欲妾者为乐也近妾而死何乐之有如先杀妾又何益于君王于是呉王慙遂退舍伯嬴与其保阿闭永巷之门皆不释兵三旬秦救至昭王乃复矣君子谓伯嬴勇而精一诗曰莫莫葛累施于条枚【音梅】岂弟君子求福不囘此之谓也
　　贞姜者齐侯之女楚昭王之夫人也王出游留夫人渐台之上而去王闻江水大至使使者迎夫人忘持其符使者至请夫人出夫人曰王与宫人约令召宫人必以符今使者不持符妾不敢从使者行使者曰今水方大至还而取符则恐后矣夫人曰妾闻之贞女之义不犯约勇者不畏死守一节而已妾知从使者必生留必死然弃约越义而求生不若留而死耳于是使者取符则水大至台崩夫人流而死王曰嗟夫守义死节不为茍生处约持信以成其贞乃号之曰贞姜君子谓贞姜有妇节诗云淑人君子其仪不忒此之谓也
　　楚昭越姬者越王勾践之女楚昭王之姬也昭王燕游蔡姬在左越姬叅右王亲乘驷以驰逐遂登附社之台以望云梦之囿观士大夫逐者既驩乃顾谓二姬曰乐乎蔡姬对曰乐王曰吾愿与子生若此死又若此蔡姬曰昔敝邑寡君固以其民之役事君王之马足故以婢子之身为苞苴【音疽】玩好今乃比于妃嫔固愿生俱乐死同时王顾谓史书之蔡姬许从孤死矣乃复谓越姬越姬对曰乐则乐矣然不可乆也王曰吾愿与子生若此死若此其不可得乎越姬对曰昔吾先君荘王淫乐三年不聴政事然而能改卒霸天下妾以君王为能法吾先君将改斯乐而勤于政也今则不然而要婢子以死其可得乎且君王以束帛乘马取婢子于敝邑寡君受之大庙也不约死妾闻之诸姑妇人以死彰君之善益君之宠不闻其以茍从其闇【音暗】死为荣妾不敢闻命于是王寤敬越姬之言而犹亲嬖蔡姬也居二十五年王救陈二姬从王病在军中有赤云夹日如飞鸟王问周史史曰是害王身然可以移于将相将相闻之将请以身祷于神王曰将相之于孤犹股肱也今移祸焉庸为去是身乎不聴越姬曰大哉君王之徳以是妾愿从王矣昔日之游淫乐也是以不敢许及君王复于礼国人皆将为君王死而况于妾乎请愿先驱狐狸于地下王曰昔之游乐吾戱耳若将必死是彰孤之不徳也越姬曰昔日妾虽口不言心既许之矣妾闻信者不负其心义者不虚设其事妾死王之义不死王之好也遂自杀王病甚让位于三弟三弟不聴王薨于军中蔡姬竟不能死王弟子闾与子西子期谋曰母信者其子必仁乃伏师闭壁迎越姬之子熊章立是为惠王然后罢兵归葬昭王君子谓越姬信能死义诗曰徳音莫违及尔同死越姬之谓也
　　息君夫人者息君之夫人也楚伐息虏其君使守门将妻其夫人而纳之于宫楚王出游夫人遂出见息君谓之曰人生要一死而已何至自苦妾无须臾而忘君也终不以身更贰醮生离于地上岂如死归于地下哉乃作诗曰谷则异室死则同穴谓予不信有如皦日息君止之夫人不聴遂自杀息君亦自杀同日俱死楚王贤其夫人守节有义乃以诸侯之礼合而葬之君子谓夫人説于行善故叙之于诗夫义动君子利动小人息君夫人不为利动矣诗云徳音莫违及尔同死此之谓也黎荘夫人者卫侯之女黎荘公之夫人也既徃而不同欲所务者异未尝得见甚不得意其傅母闵夫人贤公反不纳怜其失意又恐其已见遣而不以时去谓夫人曰夫妇之道有义则合无义则去今不得意胡不去乎乃作诗曰式微式微胡不归夫人曰妇人之道一而已矣彼虽不吾以吾何可以离于妇道乎乃作诗曰微君之故胡为乎中路终执贞一不违妇道以俟君命赵将马服君赵奢之妻赵括之母也秦攻赵孝成王使括代亷颇为将将行括母上书言于王曰括不可使将王曰何以曰始妾事其父父时为将身所奉饭者以十数所友者以百数大王及宗室所赐币者尽以与军吏士大夫受命之日不问家事今括一旦为将东向而朝军吏吏无所仰视之者王所赐金帛归尽藏之乃日视便利田宅可买者王以为若其父乎父子不同执心各异愿勿遣王曰母置之吾计已决矣括母曰王终遣之即有不称妾得无随坐王曰不也括既行代亷颇三十余日赵兵果败括死军覆王以括母先言故卒不加诛君子谓括母为仁智诗曰老夫灌灌小子蹻蹻【音脚】匪我言耄【音冒】尔用忧谑【香入声】此之谓也
　　赵津女姢者赵河津吏之女赵简子之夫人也初简子南击楚与津吏期简子至津吏醉卧不能渡简子欲杀之姢惧持楫而走简子曰女子走何为对曰津吏息女妾父闻主君来渡不测之水恐风波之起水神动骇故祷祠九江三淮之神供具备礼御厘【音僖】受福不胜至祝杯酌余沥【音歴】醉至于此君欲杀之妾愿以鄙躯易父之死简子曰非女之罪也姢曰主君欲因其醉而杀之妾恐其身之不知痛而心不知罪也若不知罪杀之是杀不辜也愿醒而杀之使知其罪简子曰善遂释不诛简子将度用楫者少一人姢攘巻操楫而请曰妾愿备父持楫简子曰不谷将行选士大夫斋戒沐浴义不与妇人同舟而渡也姢对曰妾闻昔者汤伐夏左牝骊【音离】右牝【频上声】靡而遂放桀武王伐殷左牝骐【音其】右牝防【音黄】而遂克纣至于华山之阳主君不欲渡则已与妾同舟又何伤乎简子悦遂与渡中流为简子河激之歌其辞曰升彼河兮面观清水波兮杳防防祷求福兮醉不醒诛将加兮妾心惊罚既释兮渎乃清妾持楫兮操其维蛟龙助兮主将归呼来櫂【棹同】兮行勿疑简子大悦曰昔者不谷梦娶妻岂此女乎将使人祝祓【音拂】以为夫人姢乃再拜而辞曰夫妇人之礼非媒不嫁严亲在内不敢闻命遂辞而去简子归乃纳币于父母而立以为夫人君子曰女姢通达而有辞诗云来游来歌以矢其音此之谓也
　　曲沃负者魏大夫如耳母也秦立魏公子政为魏太子魏哀王使使者为太子纳妃而美王将自纳焉曲沃负谓其子如耳曰王乱于无别汝胡不匡之方今战国强者为雄义者显焉今魏不能强王又无义何以持国乎王中人也不知其为祸耳汝不言则魏必有祸矣有祸必及吾家汝言以尽忠忠以除祸不可失也如耳未遇间防使于齐负因欵王门而上书曰曲沃之老妇也心有所怀愿以闻于王王召入负曰妾闻男女之别国之大节也妇人脆【音翠】于志寙【音愈】于心不可以邪开也是故必十五而笄【音鸡】二十而嫁早成其号諡所以就之也聘则为妻奔则为妾所以开善遏【安入声】淫也节成然后许嫁亲迎然后随从贞女之义也今大王为太子求妃而自纳之于后宫此毁贞女之行而乱男女之别也自古圣王必正妃匹妃匹正则兴不正则乱夏之兴也以涂山亡也以妹喜殷之兴也以有防【音莘】亡也以妲【丹入声】已周之兴也以太姒亡也以褒姒周之康王夫人晏出朝闗雎起兴思得淑女以配君子夫睢鸠之鸟犹未尝见乘居而匹处也夫男女之盛合之以礼则父子生焉君臣成焉故为万物始君臣父子夫妇三者天下之大纲纪也三者治则治乱则乱今大王乱人道之始弃纲纪之务敌国五六南有从楚西有横秦而魏国居其间可谓仅存矣王不忧此而从乱无别父子同女妾恐大王之国政危矣王曰然寡人不知也遂与太子妃而赐负三十钟如耳还而爵之王勤行自修劳来国家而齐楚强秦不敢加兵焉君子谓魏负知礼诗云敬之敬之天惟显思此之谓也
　　代赵夫人者赵简子之女襄子之姊代王之夫人也简子既葬襄子未除服北登夏屋诱代王使厨人持斗以食代王及从者行斟隂令宰人各以一斗击杀代王及从者因举兵平代地而迎其姊赵夫人夫人曰吾受先君之命事代之王今十有余年矣代无大故而主君残之今代已亡吾将奚归且吾闻之妇人执义无二夫吾岂有二夫哉欲迎我何之以弟慢夫非义也以夫怨弟非仁也吾不敢怨然亦不归遂泣而呼天自杀于靡【音摩】笄之地代人皆怀之君子谓赵夫人善处夫妇之间诗云不僣不贼鲜不为则此之谓也
　　陶大夫答子妻也答子治陶三年名誉不兴家富三倍其妻数諌不用居五年从车百乘归休宗人击牛而贺之其妻独抱儿而泣姑怒曰何其不祥也妇曰夫子能薄而官大是谓婴害无功而家昌是谓积殃昔楚令尹子文之治国也家贫国富君敬民戴故福结于子孙名埀于后世今夫子不然贪富务大不顾后害妾闻南山有豹雾雨七日而不下食何也欲以泽其毛而成文章也故藏而远害犬彘不择食以肥其身坐而须死耳今夫子治陶家富国贫君不敬民不戴败亡之徴见矣愿与少子俱脱姑怒遂弃之处朞年答子之家果以盗诛唯其母老以免妇乃与少子归养姑终卒天年君子谓答子妻能以义易利虽违礼求去终以全身复礼可谓远识矣诗曰百尔所思不如我所之此之谓也盖之偏将丘子之妻也戎伐盖杀其君令于盖羣臣曰敢有自杀者妻子尽诛丘子自杀人救之不得死既归其妻谓之曰吾闻将节勇而不果生故士民尽力而不畏死是以战胜攻取故能存国安君夫战而忘勇非孝也君亡不死非忠也今军败君死子独何生忠孝忘于身何忍以归丘子曰盖小戎大吾力毕能尽君不幸而死吾固自杀也以救故不得死其妻曰曩日有救今又何也丘子曰吾非爱身也戎令曰自杀者诛及妻子是以不死死又无益于君其妻曰吾闻之主忧臣辱主辱臣死今君死而子不死可谓义乎多杀士民不能存国而自活可谓仁乎忧妻子而忘仁义背故君而事暴强可谓忠乎人无忠臣之道仁义之行可谓贤乎周书曰先君而后臣先父母而后兄弟先兄弟而后交友先交友而后妻子妻子私爱也事君公义也今子以妻子之故失人臣之节无事君之礼弃忠臣之公道营妻子之私爱偷生茍活妾等耻之况于子乎吾不能与子防耻而生焉遂自杀戎君贤之祠以太牢而以将礼葬之赐其弟金百镒以为卿而使别治盖君子谓盖将之妻洁而好义诗云淑人君子其徳不囘此之谓也
　　前汉
　　棠邑侯陈婴之母也始婴为东阳令史居县素信为长者秦二世之时东阳少年杀县令相聚数千人欲立长帅未有所用乃请陈婴婴谢不能遂强立之县中从之得一万人欲立婴为王婴母曰我为子家妇闻先故不甚贵今防得大名不祥不如以兵有所属事成犹得封侯败则易以亡可无为人所指名也婴从其言以兵属项梁梁以为上柱国后项氏败婴归汉以功封棠邑侯君子曰婴母知天命又能守先故之业流祚后世谋虑深矣诗曰诒厥孙谋以燕翼子此之谓也
　　丞相安国侯王陵之母也陵始为县邑豪髙祖微时兄事陵及髙祖起沛陵亦聚党数千以兵属汉王项羽与汉为敌国得陵母置军中陵使至则东向坐陵母欲以招陵陵母既而私送使者泣曰为老妾语陵善事汉王汉王长者无以老妾故怀二心言妾已死也乃伏劒而死以固勉陵项羽怒烹之陵志亦感终与髙祖定天下位至丞相封侯爵五世君子谓王陵母能弃身立义以成其子诗云我躬不阅遑恤我后终身之仁也陵母之仁及五世矣
　　齐太仓女者汉太仓令淳于公之少女也名缇【音题】萦淳于公无男子有女五人孝文皇帝时淳于公有罪当刑是时肉刑尚在诏狱系长安当行防逮公骂其女曰生子不生男缓急非有益缇萦自悲泣而随其父至长安上书曰妾父为吏齐中皆称亷平今坐法当刑妾伤死者不可复生刑者不可复属【音烛】虽欲改过自新其道无由也妾愿入身为官婢以赎父罪使得自新书奏天子怜悲其意淳于公遂得免焉君子谓缇萦一言圣主之意可谓得事之宜矣
　　京兆尹隽不疑之母也仁而善教不疑为京兆尹行县录囚徒还其母辄问所平反活几何人即不疑多所平反母喜笑饮食言语异于他时或无所出母怒为之不食由是故不疑为吏严而不残君子谓不疑母能以仁教诗云昊天疾威敷于下土言天道好生疾威虐之行于下土也
　　杨夫人者汉丞相安平侯杨敞【长上声】之妻也汉昭帝崩昌邑王贺即帝位淫乱大将军霍光与车骑将军张安世谋欲废贺更立帝议已定使大司农田延年报敞敞惊惧不知所言汗出浃背徒曰唯唯而已延年出更衣夫人遽从东厢谓敞曰此国之大事今大将军议已定使九卿来报君侯君侯不疾应与大将军同心犹与无决先事诛矣延年更衣还敞夫人与延年参语许诺请奉大将军教令遂共废昌邑立宣帝居月余敞薨益封三千五百户君子谓敞夫人可谓知事之机者矣诗云辰彼硕女令徳来教此之谓也
　　河南太守东海严延年之母也生五男皆有吏材至二千石东海号曰万石严妪延年为河南太守所在名为严能冬月属县囚论府下流血数里河南号曰屠伯其母常从东海来欲就延年腊到洛阳适见报囚母大惊便止都亭不入府延年出至都亭谒母闭閤不见延年免冠顿首閤下母乃见之因责数延年曰幸备郡守不闻仁义教化有以全安愚民顾乘刑罚多刑杀人欲以致威岂为民父母之意哉延年服罪顿首谢因为御归府舍母毕正腊已谓延年曰天道神明人不可独杀我不自意老当见壮子被刑戮也行矣去汝东归扫除墓地耳遂去归郡见昆弟宗族复为言之后嵗余而府丞所章结延年罪名十事下御史按騐遂弃延年于市东海莫不称母贤智君子谓严母仁智信道诗云心之忧矣宁自全矣严母之谓也
　　后汉
　　梁夫人嫕【音翳】者梁竦【音耸】之女樊调之妻汉孝和皇帝之姨恭怀皇后之同产姊也初恭怀后以选入掖庭进御于孝章皇帝有宠生和帝立为太子窦后母养焉和帝之生梁氏喜相庆贺闻窦后窦后骄恣欲专恣害外家乃诬防梁氏时竦在本郡安定诏书収杀之家属移九真后和帝立窦后崩诸窦以罪恶诛放嫕从民间上书自讼曰妾同产女弟贵人前充后宫蒙先帝厚恩得见宠幸皇天授命育生明圣托体陛下为窦宪兄弟所譛诉而破亡父竦寃死牢狱体骨不掩老母孤弟远徙万里独妾脱身窜伏草野尝恐殁命无由自达今遭陛下神圣之徳揽统万机宪兄弟奸恶伏诛海内旷然各得其所妾幸苏息拭目更视敢昧死自陈父既湮没不可复生母埀年七十弟棠等远在絶域不知死生愿乞母弟还本郡収葬竦枯骨妾闻文帝即位薄氏蒙荣宣帝继统史氏复兴妾自悲既有薄史之亲独不得蒙外戚余恩章既上天子感悟使中常侍掖庭令杂讯问知事明审引见嫕等上泣涕赏赐累亿嫕既素有节行又首建此事上甚宠之称梁夫人擢嫕夫樊调为郎中迁羽林郎将恭怀后遂乃改殡【賔去声】于承光宫葬西陵追諡竦为褒亲愍【民上声】侯征还母及弟等棠既到皆封侯食邑五千户君子谓梁夫人以哀辞家门悟时主荣父之魂还母万里为家门开三国之祚使天子成母子之礼诗云世之不显厥犹翼翼思皇多士生此王国此之谓也
　　汉中程文矩妻者同郡李法之姊也字穆姜有二男而前妻四子文矩为安众令丧于官四子以母非所生憎毁日积而穆姜慈爱温仁抚字益隆衣食资供皆兼倍所生或谓母曰四子不孝甚矣何不别居以远之对曰吾方以义相导使其自迁善也及前妻长子兴遇疾困笃母恻隠自然亲调药膳恩情笃密兴疾乆乃瘳于是呼三弟谓曰继母慈仁出自天授吾兄弟不识恩养禽兽其心虽母道益隆我曹过恶亦已深矣遂将三弟诣南郑狱陈母之徳状已之过乞就刑辟县言之于郡郡守表异其母蠲【音防】除家徭遣散四子许以修革自后训导愈明并为良士穆姜年八十余卒临终勑诸子曰吾弟伯度智达士也所论薄葬其义至矣又临亡遗令贤圣法也令汝曹遵承勿与俗同増吾之累诸子奉行焉安定皇甫规妻者不知何氏女也规初丧室家后更娶之妻善属文能草书时为规答书记众人恠其工及规卒时妻年犹盛而容色美后董卓为相国承其名聘以輧辎百乘马二十匹奴婢钱帛充路妻乃轻服诣卓门跪自陈请辞甚酸怆卓使傅奴侍者悉防刀围之而谓曰孤之威教欲令四海风靡何有不行于一妇人乎妻知不免乃立骂卓曰君残暴之人毒害天下犹未足耶妾之先人清徳奕世皇甫氏文武上才为汉忠臣君亲非其趣使走吏乎敢欲行非礼于尔君夫人耶卓乃引车庭中以其头悬軶【音戹】鞭扑交下妻谓持杖者曰何不重乎速尽为惠遂死车下后人图画号曰礼宗云
　　晋
　　陶侃母湛氏豫章新淦【音绀】人也初侃父丹聘为妾生侃而陶氏贫贱湛氏每纺绩资给之使交结胜已侃少为浔阳县吏尝监鱼梁以一坩【音甘】鲊遗母湛氏封鲊及书责侃曰尔为吏以官物遗我非唯不能益吾乃以増吾忧矣鄱阳孝亷范逵寓宿于侃时大雪湛氏乃彻所卧新荐自剉【音莝】给其马又密截【千入声】髪卖与邻人供肴馔逵闻之叹息曰非此母不生此子后侃竟以功名显梁纬妻辛氏陇西狄道人也纬为散骑常侍西都防没为刘曜所害辛氏有殊色曜将妻之辛氏据地大哭仰谓曜曰妾闻男以义烈女不再醮妾夫已死理无独全且妇人再辱明公亦安用哉乞即就死下事舅姑遂号哭不止曜曰贞妇也任之乃自缢而死曜以礼葬之虞潭母孙氏呉郡富春人孙权族孙女也初适潭父忠恭顺贞和甚有妇徳及忠亡遗孤藐【音眇】尔孙氏虽少誓不改节躬自抚养劬【音瞿】劳备至性聦敏识鉴过人潭始自幼童便训以忠义故得声望允洽为朝廷所称永嘉未潭为南康太守值杜弢【音滔】构逆率众讨之孙氏勉潭以必死之义俱倾其资产以餽战士潭遂尅捷苏峻作乱潭时守呉兴又假节征峻孙氏戒之曰吾闻忠臣出孝子之门汝当舍生勿以吾老为虑也仍尽其家僮令随潭助战贸【音茂】其所服环佩以为军资于时防稽内史王舒遣子允之为督防孙氏又谓潭曰王府君遣儿征汝何为独不潭即以子楚为督防与允之合势其忧国之诚如此拜武昌候太夫人加金章紫绶潭立养堂于家王导以下皆就拜谒咸和末卒年九十五成帝遣使吊祭諡曰定夫人
　　隋
　　郑善果母崔氏者清河人也年十三适荥阳郑诚生善果周末诚讨尉迟迥力战死于阵母年二十而寡父彦睦欲夺其志母抱善果曰妇人无再见男子之义且郑君虽死幸有此儿弃儿为不慈背死夫为无礼宁当割耳剪髪以明素心违礼灭慈非敢闻命善果以父死王事年数嵗拜使持节大将军袭爵开封县公开皇初进封武徳郡公年十四授沂州刺史转景州刺史寻为鲁郡太守母性贤明有节操博涉书史通晓政事每善果出聴事母辄坐胡牀于障后察之闻其剖防合礼归则大悦即赐之坐相对谈笑若行事不允或妄瞠怒母乃还堂蒙袂而泣终日不食善果伏于牀前不敢起母方起谓之曰吾非怒汝乃愧汝家耳吾为汝家妇获奉洒扫知汝先君忠勤之士也守官清恪未尝问私以身徇国继之以死吾亦望汝副其此心汝既年小而孤吾寡妇耳有慈无威使汝不知礼训何可负荷忠臣之业乎汝自童子承袭茅土位至方伯岂汝身致之邪安可不思此事而妄加瞠怒心縁骄乐堕于公政内则坠尔家风或亡失官爵外则亏天子之法以取罪戾吾死之日亦何面目见汝先人于地下乎母恒自纺绩夜分而寐善果曰儿封侯开国位居三品秩俸幸足母何自勤如是耶答曰呜呼汝年已长吾谓汝知天下之理今闻此言故犹未也至于公事何由济乎今此秩俸乃是天子报尔先人之徇命也当须散赡六姻为先君之惠妻子奈何独擅其利以为富贵哉又丝枲纺织妇人之务上自王后下至大夫士妻各有所制若堕业者是为骄逸吾虽不知礼其可自败名乎自初寡便不御脂粉常服大练性又节俭非祭祀賔客之事酒肉不妄陈于前静室端居未尝辄出门閤内外姻戚有吉凶事但厚加赠遗皆不诣其家非自手作及荘园禄赐所得虽亲族礼遗悉不许入门善果歴任州郡惟内自出馔于衙中食之公所供皆不许受悉用修治宇及分给寮佐善果亦由此克已号为清吏帝遣御史大夫张衡劳之考为天下最徴授光禄卿其母卒善果为大理卿渐骄恣清公平允遂不如畴昔焉
　　裴伦妻河东栁氏女也少有风训大业末伦为渭源令属薛举之乱县城为贼所防伦遇害栁时年四十有二女及儿妇三人皆有美色栁氏谓之曰我辈遭逢祸乱汝父已死我自念不能全汝我门风有素义不受辱于羣贼我将与汝等同死如何其女等皆埀泣曰唯母所命栁氏遂自投于井其女及妇相继而下皆重死于井中
　　唐
　　李徳武妻裴氏字淑英户部尚书安邑公矩之女也性婉顺有容徳事父母以孝闻适徳武经一年而徳武坐事徙岭表矩时为黄门侍郎奏请徳武离婚帝许之徳武将与裴别谓曰嬿【音燕】婉【音宛】始尔便事分离方远投瘴【音帐】疠【音例】恐无还理尊君奏留必欲改嫁耳于此即事长诀矣裴泣而对曰妇人事夫无再醮之礼夫者天也何可背乎守之以死必无他志因操刀欲割耳自誓保者禁之乃止裴与徳武别后容貌毁悴【音萃】常读佛经不御膏泽李氏之姊妹在都邑者嵗时朔望必命左右致敬而省焉尝读列女传见称述不改嫁者乃谓所亲曰不践二庭妇人常理何为以此载于记传乎后十余年间与徳武音信防絶矩欲夺其志时有栁直求婚许之期有定日乃以剪刀断其髪悲泣絶粒矩不可夺乃止徳武已于岭表娶尔朱氏为妻及遇赦得还至襄州闻裴守节乃出其后妻为夫妇如初
　　楚王灵妃上官氏秦州上邽【音圭】人父怀仁右金吾将军上官年十八归于灵继楚哀王后而舅姑具存朝夕侍奉恭谨弥甚凡有新味非经献不先尝灵薨将葬前妃阎氏嫁不逾年而卒又无近族众议欲不举之上官氏曰逝者有知魂可无托乎乃备礼合葬闻者嘉叹服除诸兄姊谓曰妃年尚少又无所生改醮异门礼仪常范妃可思之妃掩泣对曰丈夫以义烈标名妇人以守节为行未能即先犬马以徇沟壑宁可复饰妆服有他志乎遽将截鼻割耳以自誓诸兄姊知其志不可夺叹息而止寻卒
　　髙叡【音鋭】妻秦氏女也叡为赵州刺史为黙啜所攻州防叡仰药不死夫妻至黙啜所示以宝带异袍曰降我赐尔官不降且死叡视秦秦曰君受天子恩当以死报贼一品官何足荣自是皆瞑目不语黙啜知不可屈乃杀之
　　杨烈妇者李侃妻也建中末李希烈谋袭陈州侃为项城令以城小贼鋭欲逃去妇曰君而逃尚谁守侃曰兵少财乏若何妇曰县不守则地贼地也仓廪府库皆其积也百姓皆其战士也于国家何有请重赏募死士尚可济侃乃召吏民入庭中曰宜相与死守众泣许诺得数百人侃率以乘城妇身自防以享众侃中流矢还家妇责曰君不在人谁肻固死于外犹愈于牀也侃遽登城防贼将中矢遂引去县卒完君子谓杨烈妇忼慷知君臣大义云
　　董昌龄母杨氏昌龄尝为泗州长史世居于蔡少孤受训于母累事呉少诚少阳至元济时为呉房令母常密诫曰逆顺成败儿可图之昌龄未决元济又署为郾【偃同】城令杨复诫曰逆党欺天天所不福汝当速降无以前败为虑无以老母为念汝为忠臣吾虽没无恨矣及王师逼郾城昌龄乃以城降且説贼将邓怀金归欵于李光顔宪宗闻之喜急召昌龄至阙即拜郾城令兼监察御史昌龄谢曰此皆老母之训宪宗嗟叹良乆元济囚杨氏欲杀之而止者数矣蔡平杨氏幸无恙元和十五年陈许节度使李逊疏杨氏之强明节义以闻乃封北平郡太君
　　五代
　　王凝妻李氏凝家青齐之间为虢州司户叅军以疾卒于官凝家素贫一子尚幼李氏携其子负其遗骸以归东过开封止旅舍旅舍主人见其妇人独携一子而疑之不许其宿李氏顾天已暮不肯去主人牵其臂而出之李氏仰天长恸曰我为妇人不能守节而此手为人执邪不可以一手并污吾身即引斧自防其臂路人见者环聚而嗟之或为弹指或为之泣下开封尹闻之白其事于朝官为赐药封疮厚防李氏而笞其主人
　　宋
　　諌议大夫陈省华娶冯氏生三子尧叟尧佐尧咨真宗时皆登进士第皆累迁至显贵尧咨善射自号小由基为荆南太守秩满归谒其母母曰尔典名藩有何异政对曰州当孔道过客以儿善射莫不叹服母曰忠孝以辅国尔父之训也尔不务行仁政以善化民顾专卒伍一夫之伎岂父之训哉因击以杖而尧咨金鱼坠于地世称冯氏善教子有孟母之风焉
　　谢枋【音柄】得之妻李氏饶州安仁人也色美而慧通女训诸书嫁枋得事舅姑奉祭待賔皆有礼枋得起兵守安仁兵败逃入闽中武万户以枋得豪杰恐有扇变购【音构】捕之根及其家人李氏携二子匿贵溪山荆棘中采草木而食至元十四年冬信兵踪迹至山中令曰茍不获李氏屠而墟李闻之曰岂可以我故累人吾出事塞矣遂就俘明年徙囚建康或指李言曰是当没入矣李闻之抚二子凄然而泣左右曰虽没入将不失为官人妻何泣也李曰吾岂可嫁二夫邪顾谓二子曰若幸生还善事吾姑吾不得终养矣是夕解裙带自经狱中死
　　元
　　阚【音瞰】文兴妻王氏名楚楚建康人也文兴从军漳州为其万户府知事王氏与俱行至元十七年陈吊眼作乱攻漳州文兴率兵与战死之王氏被掠义不受辱乃绐【音骀】贼曰俟吾葬夫即汝从也贼许之遂脱得负尸还积薪焚之火既炽【迟去声】即自投火中死至顺三年事闻赠文兴侯爵諡曰英烈王氏曰贞烈夫人有司为立庙祀之号双节云
　　冯氏名淑安字静君大名宦家女山隂县尹山东李如忠继室也如忠初娶防古氏生子任数嵗而卒大徳五年如忠病笃谓冯曰吾已矣其奈汝何冯氏引刀防髪自誓不他适如忠殁两月遗腹生一子名伏李氏及蒙古氏之族在北闻如忠殁于官家多遗财相率来山隂冯氏方病乘间取其赀及子任以去冯不与较一室萧然惟余如忠及蒙古氏之柩而已朝夕哭泣隣里不忍闻乆之鬻衣权厝【音措】二柩蕺【音集】山下携其子庐墓侧时年始二十二羸【音累】形苦节为女师以自给父母来视之怜其孤苦欲使更事人冯爪面流血不肯从居二十年始防丧归葬汶上齐鲁之人闻之莫不叹息
　　国朝
　　韩太初妻刘氏真定新乐县人太初仕元为显官洪武七年家徙和州刘氏奉其姑寗至南宫县姑仆【音赴】地伤其腰刘氏吁【音裕】天刺臂血和汤以进遂愈至洲姑复病再进再愈至和州鬻蔬以供养无违礼又二年姑患风疾不能起时盛暑刘氏昼夜驱蝇蚊不怠蛆【音沮】生枕席囓【音臬】其蛆蛆不复生姑病随愈后除夕姑忽病危囓刘氏小指意与之永诀刘氏不悟明旦斩指滴血和粥以进姑病逾旬复愈越月而卒刘氏遵遗命殡之浅土俟归葬旧茔【音营】五年而弗果哀号常如袒括之日事闻上召至京厚赐之官送寗氏丧归葬新乐旌门复其役燕山中防卫指挥使费愚妾朱氏愚乆患风疾不愈一日醉语其妻妾曰我死谁与俱徃朱氏遽应曰妾愿徃及愚卒朱氏即自经死事闻上嘉其节义命赐诰视正妻降等赠之


　　古今列女传巻二
<史部,传记类,总录之属,古今列女传>
　　钦定四库全书
　　古今列女传巻三
　　明　解缙等　撰
　　周列国
　　齐义继母者齐二子之母也当宣王时有人鬬死于道者吏讯之被一创【音疮】二子兄弟立其傍吏问之兄曰我杀之弟曰非兄也乃我杀之期年吏不能决言之于相相不能决言之于王王曰今皆赦之是纵有罪也皆杀之是诛无辜也寡人度其母能知子善恶试问其母聴其所欲杀活相召其母问曰母之子杀人兄弟欲相代死吏不能决言之于王王有仁惠故问母何所欲杀活其母泣而对曰杀其少者相受其言因而问之曰夫少子者人之所爱也今欲杀之何也其母对曰少者妾之子也长者前妻之子也其父疾且死之时属【音烛】之于妾曰善养视之妾曰诺今既受人之托许人以诺岂可以忘人之托而不信其诺耶且杀兄活弟是以私爱废公义也背言忘信是欺死者也夫言不约束已诺不分何以居于世哉子虽痛乎独谓行何泣下沾襟相入言于王王美其义髙其行皆赦不杀而尊其母号曰义母君子谓义母信而好义洁而有让诗曰恺【开上声】悌【音弟】君子四方为则此之谓也
　　齐伤槐女者伤槐衍之女也名婧【音凊】景公有所爱槐使人守之植木悬之下令曰犯槐者刑伤槐者死于是衍醉而伤槐景公闻之曰是先犯我令使吏拘之且加罪焉婧惧乃造于相晏子【晏平仲也】之门曰贱妾不胜其欲愿得备数于下晏子闻之笑曰婴其有淫色乎何为老而见奔殆有説内之至哉既入门晏子望见之曰恠哉有深忧进而问焉对曰妾父衍幸得充城郭为公民见隂阳不调风雨不时五谷不滋之故祷祠于名山神水不胜麴【音曲】蘖【音孽】之味先犯君令醉至于此罪固当死妾闻明君之莅【离去声】国也不损禄而加刑又不以私恚害公法不为六畜伤民人不为野草伤禾苗昔者宋景公之时大旱三年不雨召太卜而卜之曰当以人祀之景公乃降堂北面稽首曰吾所以请雨者乃为吾民也今必当以人祀寡人请自当之言未卒天大雨方千里所以然者何也以能顺天慈民也今吾君树槐令犯者死欲以槐之故杀婧之父孤妾之身妾恐伤执政之法而害明君之义也邻国闻之皆谓君爱树而贱人其可乎晏子惕然而悟明日朝谓景公曰婴闻之穷民财力谓之暴【去声】崇玩好威严令谓之逆刑杀不正谓之贼夫三者守国之大殃也今君穷民财力以美饮食之具繁【音烦】钟皷之乐极宫室之观行暴之大者也崇玩好威严令是逆民之明者也犯槐者刑伤槐者死刑杀不正贼民之深者也公曰寡人敬受命晏子出景公即时命罢守槐之役防植悬之木废伤槐之法出犯槐之囚君子曰伤槐女能以辞免诗云是究是图亶【丹上声】其然乎此之谓也
　　母师者鲁九子之寡母也腊日休作者嵗祀礼事毕悉召诸子谓曰妇人之义非有大故不出夫家然吾父母家多幼稚嵗时礼不理吾从汝谒徃监之诸子皆顿首许诺又召诸妇曰妇人有三从之义而无专制之行少系父母长系于夫老系于子今诸子许我归视私家虽逾正礼愿与少子俱以备妇人出入之制诸妇其慎房户之守吾夕而返于是使少子仆归办家事天隂还失早至闾外而止夕而入鲁大夫从台上见而恠之使人间视其居处礼节甚修家事甚理使者还以状对于是大夫召母而问之曰一日从北方来至闾而止良乆夕乃入吾不知其故甚恠之是以问也母对曰妾不幸早失夫独与九子居腊月礼毕事间从诸子谒归视私家与诸妇孺子期夕而返妾恐其酺【音蒲】醵【音讵】醉饱人情所有也妾返太早故止闾外期尽而入大夫美之言于穆公赐母尊号曰母师使明请夫人夫人诸姬【音肌】皆师之君子谓母师能以身教夫礼妇人未嫁则以父母为天既嫁则以夫为天其丧父母则降服一等无二天之义也诗云出宿于济饮饯【音贱】于祢【泥上声】女子有行远父母兄弟此之谓也
　　鲁黔【音钳】娄先生之妻也先生死曽子与门人徃吊之其妻出户曽子吊之上堂见先生之尸在牖下枕墼【音击】席槀【髙上声】緼【云去声】袍不表覆以布被手足不尽敛覆头则足见覆足则头见曽子曰斜引其被则敛矣妻曰斜而有余不如正而不足也先生以不斜之故能至于此生时不邪死而邪之非先生意也曽子不能应遂哭之曰嗟乎先生之终也何以为諡【音示】其妻曰以康为諡曽子曰先生在时食不充口衣不盖形死则手足不敛旁无酒肉生不得其美死不得其荣何乐于此而諡为康乎其妻曰昔先生君尝欲授之政以为国相辞而不为是有余贵也君尝赐之粟三十钟先生辞而不受是有余富也彼先生者甘天下之淡味安天下之卑位不戚戚于贫贱不忻忻于富贵求仁而得仁求义而得义其諡曰康不亦宜乎曽子曰唯斯人也而有斯妇君子谓黔娄妻为乐贫行道诗曰彼美淑姬可与寤【音悟】言此之谓也
　　鲁义姑姊者鲁野之妇人也齐攻鲁至郊望见一妇人抱一儿携【音畦】一儿而行军且及之弃其所抱抱其所携而走于山儿随而啼妇人遂行不顾齐将问儿曰走者尔母耶曰是也母所抱者谁也曰不知也齐将乃追之军士引弓将射【音石】之曰止不止吾将射尔妇人乃还齐将问所抱者谁也所弃者谁也对曰所抱者妾兄之子也所弃者妾之子也见军之至力不能两防【音互】故弃妾之子齐将曰子之于母其亲爱也痛甚于心今释之而反抱兄之子何也妇人曰已之子私爱也兄之子公义也夫背公义而向私爱亡兄子而存妾子幸而得幸则鲁君不吾畜大夫不吾养庶民国人不吾与也夫如是则脇【音协】肩无所容而累足无所履也子虽痛乎独谓义何故忍弃子而行义不能无义而视鲁国于是齐将按兵而止使人言于齐君曰鲁未可伐也乃至于境山泽之妇人耳犹知持节行义不以私害公而况于朝臣士大夫乎请还齐君许之鲁君闻之赐妇人束帛百端号曰义姑姊公正诚信果于行义夫义其大哉虽在匹妇国犹赖之况以礼义治国乎诗云有觉徳行四国顺之此之谓也
　　女宗者宋鲍苏之妻也养姑甚谨鲍苏仕卫三年而娶外妻女宗养姑愈敬因徃来者请问其夫赂遗外妻甚厚女宗姒谓曰可以去矣女宗曰何故姒曰夫人既有所好子何留乎女宗曰妇人一醮【焦去声】不改夫死不嫁执麻枲【音徙】治丝蠒【肩上声】织纴【音壬】组【音祖】紃【音旬】以供衣服以事夫室澈漠酒醴羞馈食以事舅姑以专一为贞以善从为顺岂以専夫室之爱为善哉若其以淫意为心而扼夫室之好吾未知其善也夫礼天子十二诸侯九卿大夫三士二今吾夫诚士也有二不亦宜乎且妇人有七见去夫无一去义七去之道妬正为首淫僻窃盗长舌骄侮无子恶病皆在其后吾姒不教吾以居室之礼而反欲使吾为见弃之行将安所用此遂不聴事姑愈谨宋公闻之表其闾号曰女宗君子谓女宗谦而知礼诗云令仪令色小心翼翼古训是式威仪是力此之谓也
　　弓工妻者晋繁人之妻也当平公之时使其夫为弓三年乃成平公引弓而射不穿一札平公怒将杀弓人弓人之妻请见曰繁人之子弓人之妻也愿有谒于君平公见之妻曰君闻昔者公刘之行乎羊牛践葭【音家】苇【韦上声】恻然为民痛之恩及草木岂欲杀不辜者乎秦穆公有盗食其骏【音俊】马之肉反饮之以酒楚荘王臣援其夫人之衣而絶缨与饮大乐此三君者仁着于天下卒享其报名埀至今昔帝尧茅茨不剪采椽不斵土阶三等犹以为为之者劳居之者逸也今妾之夫治造此弓其为之亦劳其干生于太山之阿一日三覩隂三覩阳傅以燕牛之角纒以荆麋之筋糊以阿鱼之胶此四者皆天下之妙选也而君不能以穿一札是君之不能射也而反欲杀妾之夫不亦谬乎妾闻射之道左手如拒右手如附枝右手之左手不知此盖射之道也平公以其言而射穿七札繁人之夫立得出而赐金三镒君子谓弓工妻可与处难诗曰敦【音凋】弓既坚舍矢既钧言射之有法也
　　蔡人之妻者宋人之女也既嫁于蔡而夫有恶疾其母将改嫁之女曰夫不幸乃妾之不幸也奈何去之适人之道一与之醮终身不改不幸遇恶疾不改其意且夫采采芣【音浮】苢之草虽其臭恶犹始于捋【鸾入声】采之终于怀撷【贤入声】之浸以益亲况于夫妇之道乎彼无大故又不遣妾何以得去终不聴其母乃作芣苢之诗君子曰宋女之意甚贞而一也
　　邹孟轲之母也号孟母其舍近墓孟子之少也嬉游为墓间之事踊跃筑埋孟母曰此非吾所以居处子也乃去舍市傍其嬉戱为贾人衒卖之事孟母又曰此非吾所以居处子也复徙舍学宫之傍其嬉游乃设俎豆揖让进退孟母曰真可以居吾子矣遂居及孟子长学六艺卒成大儒之名君子谓孟母善以渐化诗云彼姝者子何以予之此之谓也孟子之少也既学而归孟母方绩问曰学所至矣孟子曰自若也孟母以刀防其织孟子惧问其故孟母曰子之废学若吾防斯织也夫君子学以立名问则广知是以居则安宁动则远害今而废之是不免于厮役而无以离于祸患也何以异于织绩而食中道废而不为宁能衣其夫子而长不乏粮食哉女则废其所食男则惰于修徳不为窃盗则为虏役矣孟子惧旦夕勤学不息师事子思遂成天下之名儒君子谓孟母知为人母之道矣诗曰彼姝者子何以告之此之谓也孟子既娶将入私室其妇袒【音坦】而在内孟子不悦遂去不入妇辞孟母而求去曰妾闻夫妇之道私室不与焉今者妾窃惰在室而夫子见妾勃然不悦是客妾也妇人之义盖不客宿请归父母于是孟母召孟子而谓之曰夫礼将入门问孰存所以致敬也将上堂声必所以戒人也将入户视必下恐见人过也今子不察于礼而责礼于人不亦远乎孟子遂留其妇君子谓孟母知礼而明于姑母之道孟子处齐而有忧色孟母见之曰子若有忧色何也孟子曰不敏异日闲居拥楹而叹孟母见之曰乡见子有忧色曰不也今拥楹而叹何也孟子对曰轲闻之君子称身而就位不为茍得而受赏不贪荣禄诸侯不聴则不达其上聴而不用则不践其朝今道不用于齐愿行而母老是以忧也孟母曰夫妇人之礼精五饭幕【音覔】酒浆养舅姑缝衣裳而已矣故有闺内之修而无境外之志易曰在中馈无攸遂诗曰无非无仪惟酒食是议以言妇人无擅制之义而有三从之道也故年少则从乎父母出嫁则从乎夫夫死则从于子礼也今子成人也而我老矣子行乎子义吾行乎吾礼君子谓孟母知妇道诗云载色载笑匪怒伊教其此之谓也
　　贞姬者楚白公胜之妻也白公死其妻纺绩不嫁呉王闻其美且有行使大夫持金百镒白璧一双以聘焉以辎【音缁】軿【音萍】三十乘迎之将以为夫人大夫致币白妻辞之曰白公生之时妾幸得充后宫执箕帚【周上声】掌衣履拂枕席托为妃匹白公不幸而死妾愿守其坟墓以终天年今王赐金璧之聘夫人之位非愚妾之所闻也且夫弃义从欲者污也见利忘死者贪也夫贪污之人王何以为哉妾闻之忠臣不借人以力贞女不假人以色岂独事生若此哉于死者亦然妾既不仁不能从死今又去而嫁不亦太甚乎遂辞聘而不行呉王贤其守节有义号曰贞姬楚君子谓贞姬亷洁而诚信夫任重而道远仁以为已任不亦重乎死而后已不亦远乎诗云彼美孟姜徳音不忘此之谓也
　　召南申女者申人之女也既许嫁于酆夫家礼不备而欲迎之女与其人言以为夫妇者人伦之始也不可不正传曰正其本则万物理失之毫厘差之千里是以本立而道生源治而流清故嫁娶者所以传重承业继续先祖为宗庙主也夫家轻礼违制不可以行遂不肯徃夫家讼之于理致之于狱女终以一物不具一礼不备守节持义必死不徃而作诗曰虽速我狱室家不足言夫家之礼不备足也君子以为得妇道之仪故举而之传而法之以絶无礼之求防淫欲之行焉又曰虽速我讼亦不汝从此之谓也
　　魏芒慈母者魏孟阳氏之女芒卯之后妻也有三子前妻之子有五人皆不爱慈母遇之甚异犹不爱慈母乃令其三子不得与前妻子齐衣服饮食起居进退甚相远前妻之子犹不爱于是前妻中子犯魏王令当死慈母忧戚悲哀带围减尺朝夕勤劳以救其罪人有谓慈母曰人不爱母至甚也何为勤劳忧惧如此慈母曰如妾亲子虽不爱妾犹救其祸而除其害独于假子而不为何以异于凡母其父为其孤也而使妾为其继母继母如母为人母而不能爱其子可谓慈乎亲其亲而偏其假可谓义乎不慈且无义何以立于世彼虽不爱妾安可以忘义乎遂讼之魏安厘【音熙】王闻之髙其义曰慈母如此可不救其子乎乃赦其子复其家自此五子亲附慈母雍雍若一慈母以礼义之渐率导八子咸为魏大夫卿士各成于礼义君子谓慈母一心诗云尸鸠在桑其子七兮淑人君子其仪一兮其仪一兮心如结兮言心之均一也尸鸠以一心养七子君子以一仪养万物一心可以事百君百心不可以事一君此之谓也
　　前汉
　　孝妇者陈之少寡妇也年十六而嫁未有子其夫当行戍【音】夫且行时属孝妇曰我生死未可知幸有老母无他兄弟备养吾不还汝肯养吾母乎妇应曰诺夫果死不还妇养姑不衰慈爱愈固纺绩以为家业终无嫁意居丧三年其父母哀其年少无子而早寡也将取而嫁之孝妇曰妾闻之信者人之干也义者行之节也妾幸得离襁【姜上声】褓【音保】受严命而事夫夫且行时属妾以其老母既许诺之夫受人之托岂可弃哉弃托不信背死不义不可也母曰吾怜汝少年早寡也孝妇曰妾闻宁载于义而死不载于地而生且夫养人老母而不能卒许人以诺而不能信将何以立于世夫为人妇固养其舅姑者也夫不幸先死不得尽为人子之礼今又使妾去之莫养老母是明夫之不肖而着妾之不孝不孝不信且无义何以生哉因欲自杀其父母惧而不敢嫁也遂使养其姑二十八年姑死葬之终奉祭祀淮阳太守以闻汉孝文皇帝髙其义贵其信美其行使使者赐之黄金四十斤复之终身号曰孝妇君子谓孝妇备于妇道诗云匪直也人秉心塞渊此之谓也
　　友娣者郃【音合】阳邑任延寿之妻也字季儿有三子季儿兄季宗与延寿争葬父事延寿与其友田建隂杀季宗建独坐死延寿防赦乃以告季儿季儿曰嘻独今乃语我乎遂振衣欲去问曰所与共杀兄者为谁延寿曰田建田建已死独我当坐之汝杀我而已季儿曰杀夫不义事兄之雠亦不义延寿曰吾不敢留汝愿以车马及家中财物尽以送汝聴汝所之季儿曰吾当安之兄死而雠不报与子同枕席而使杀吾兄内不能和夫家又纵兄之仇何面目以生而戴天履地乎延寿慙而去不敢见季儿季儿乃告其大女曰汝父杀吾兄义不可以留又终不复嫁矣吾去汝而死善视汝两弟遂以繦自经而死冯翊王让闻之大其义令县复其三子而表其墓君子谓友娣善复兄仇诗曰不僣不贼鲜不为则季儿可以为则矣
　　京师节女者长安大昌里人之妻也其夫有仇人欲报其夫而无道径闻其妻之仁孝有义乃刼其妻之父使要其女为中谲【音决】父呼其女吿之女计念不聴之则杀父不孝聴之则杀夫不义不孝不义虽生不可以行于世欲以身当之乃且许诺曰旦日在楼上新沐东首卧则是矣妾请开户牖待之还其家乃告其夫使卧他所因自沐居楼上东首开户牖而卧夜半仇家果至防头持去明而视之乃其妻之头也仇人哀痛之以为有义遂释不杀其夫君子谓节女仁孝厚于恩义也夫重仁义轻死亡行之髙者也论语曰君子杀身以成仁无求生以害仁此之谓也
　　髙行者梁之寡妇也其为人荣于色而美于行夫死早寡不嫁梁贵人多争欲娶之者不能得梁王闻之使相聘焉髙行曰妾夫不幸早死先狗马填沟壑妾守养其幼孤曽不得意贵人多求妾者幸而得免今王又重之妾闻妇人之义一徃而不改以全贞信之节念忘死而趋生是不信也贵而忘贱是不贞也弃义而从利无以为人乃援镜持刀以割其鼻曰妾已刑矣所以不死者不忍幼弱之重孤也王之求妾者以其色也今刑余之人殆可释矣于是相以报王大其义髙其行乃复其身尊其号曰髙行君子谓髙行节礼专精诗云谓予不信有如皎日此之谓也
　　后汉
　　梁鸿妻者右扶风梁伯鸾之妻同郡孟氏之女其姿貌甚丑而徳行甚修乡里多求者而女辄不肯行年三十父母问其所欲对曰欲节操如梁鸿者时鸿未娶扶风世家多愿妻者亦不许闻孟氏女言遂求纳之孟氏盛饰入门七日而礼不成妻跪问曰窃闻夫子髙义斥数妻妾亦已偃蹇【坚上声】数夫今来而见择请问其故鸿曰吾欲得衣裘褐之人与共遁世避时今若衣绮綉傅黛【音代】墨非鸿所愿也妻曰窃恐夫子不堪妾幸有隠居之具矣乃更麄衣椎髻而前鸿喜曰如此者诚鸿妻也字之曰徳曜名孟光自名曰运期字俟光共遯逃霸陵山中此时王莽新败之后也鸿与妻深隠耕耘织作以供衣食诵书弹琴忘富贵之乐后复相将至防稽赁舂为事虽杂庸保之中妻每进食举案齐眉不敢正视以礼修身所在敬而慕之君子谓梁鸿妻好道安贫不汲汲于荣乐论语曰不义而富且贵于我如浮云此之谓也扶风曹世叔妻者同郡班彪之女也名昭字惠班一名姬博学髙才世叔早卒有节行法度兄固着汉书其八表及天文志未及竟而卒和帝诏昭踵【中上声】而成之数召入宫令皇后诸贵人师事焉号曰大家永初中太后兄大将军邓隲以母忧上书乞身太后不欲许以问昭昭因上疏曰伏惟皇太后陛下躬盛徳之美隆唐虞之政辟四门而开四聦采狂夫之【音古】言纳刍【音初】荛之谋虑妾昭得以愚朽身当盛明敢不披露肝胆以効万一妾闻谦让之风徳莫大焉故典坟述美神祗降福昔夷齐去国天下服其亷髙太伯违邠孔子称为三让所以光昭令徳名于后者也论语曰能以礼让为国于从政乎何有由是言之推让之诚其致远矣今四舅深执忠孝引身自退而以方埀未静拒而不许如后有毫毛加于今日诚恐推让之名不可再得縁见逮及故敢昧死竭其愚情自知言不足采以示虫螘【音拟】之赤心太后从而许之于是隲等各还里第焉作女诫七篇有助内训年七十余卒皇太后素服举哀使者监防丧事所着赋颂铭诔【音垒】问注哀辞书论上疏遗令凡十六篇子妇丁氏为撰集之乂作大家譛焉
　　太原王霸妻者不知何氏之女也霸少立髙节光武时连徴不仕妻亦美志行初霸与同郡令狐子伯为友后子伯为楚相而其子为郡功曹子伯乃令子奉书于霸车马服从雍容如也霸子时方耕于野闻宾至投耒【音纇】而归见令狐子沮怍【音昨】不能仰视霸目之有媿容客去而乆卧不起妻恠问其故始不肯告妻请罪而后言曰吾与子伯素不相若向见其子容服甚光举措有适而我儿曹蓬髪厯齿未知礼则见客而有慙色父子恩深不觉自失耳妻曰君少修清节不顾荣禄今子伯之贵孰与君之高奈何忘宿志而慙儿女子乎霸屈起而笑曰有是哉遂共终身隠遯【豚去声】
　　河南乐羊子之妻者不知何氏之女也羊子尝行路得遗金一饼还以与妻妻曰妾闻志士不饮盗泉之水亷者不受嗟来之食况拾遗求利以污其行乎羊子大慙乃捐金于野而远寻师学一年来归妻跪问其故羊子曰乆行怀思无他异也妻乃引刀趋机而言曰此织生自蚕茧成于机杼【音伫】一丝而累以至于寸累寸不已遂成丈匹今若防斯织也则捐失成功稽废时月夫子积学当日知其所亡以就懿徳若中道而归何异防斯织乎羊子感其言复还终业遂七年不返妻常躬勤养姑又远馈【音匮】羊子甞有他舍鸡谬入园中姑盗杀而食之妻对鸡不餐而泣姑恠问其故妻曰自伤居贫使食有他肉姑竟弃之后盗有欲犯妻者乃先刼其姑妻闻操刀而出盗人曰释汝刀从我者可全不从我者则杀汝姑妻仰天而叹举刀刎颈而死盗亦不杀其姑太守闻之即捕杀贼盗而赐妻缣帛以礼葬之号曰贞义鲍宣妻桓氏字少君宣甞就少君父学父竒其清苦故以女妻之装送资贿甚盛宣不悦谓妻曰少君生富骄习美饰而吾实贫贱不敢当礼妻曰大人以先生修徳守约故使妾侍执巾栉既奉承君子唯命是从宣笑曰能如是是吾志也妻乃悉归侍御服饰更着短布裳与宣共挽鹿车归乡里拜姑礼毕提瓮出汲修行妇道乡邦称之
　　呉许升妻者吕氏之女也字荣升少为博徒不理操行荣甞躬勤家业以奉养其姑数劝升修学每有不善辄流悌进规荣父积忿疾升乃呼荣欲改嫁之荣叹曰命之所遭义无离贰终不肯归升感激自励乃寻师远学遂以成名寻被本州辟命行至寿春道为盗所杀刺史尹耀捕盗得之荣迎丧于路闻而诣州请甘心雠人耀聴之荣乃手防其头以祭升灵后郡遭冦贼贼欲犯之荣逾垣走贼防刀追之贼曰从我则生不从我则死荣曰义不以身受辱冦虏也遂杀之是日疾风暴雨雷电晦防贼惶惧叩头谢罪乃殡葬之
　　酒泉厐涓母者赵氏之女也字娥父为同县人所杀而娥兄弟三人时俱病物故雠乃喜而自贺以为莫已报也娥隂怀感愤乃潜备刀兵常帷车以候雠家十余年不能得后遇于都亭刺杀之因诣县自首曰父仇已报请就刑戮【音六】福禄长尹嘉义之解印绶欲与俱亡娥不肯去曰怨塞身死妾之明分结罪理狱君之常理何敢茍生以枉公法后遇赦得免州郡表其闾太常张奂【音唤】嘉叹以束帛礼之
　　沛刘长卿妻者同郡桓鸾之女也生一男五嵗而长卿卒妻防远嫌疑不肯归宁儿年十五晚又夭殁妻虑不免乃豫刑其耳以自誓宗妇相与愍之共谓曰若家殊无他意假令有之犹可因姑姊妹以表其诚何贵义轻身之甚哉对曰昔我先君五更学为儒宗尊为帝师五更以来歴代不替男以忠孝显女以贞顺称诗云无念尔祖聿修厥徳是以豫自刑剪以明我情沛相王吉上奏髙行显其门闾号曰行义桓嫠县邑有祀必膰【音烦】焉南阳隂瑜【音俞】妻者颍川荀爽【霜上声】之女也名采字女荀聦敏有才艺年十七适隂氏十九产一女而瑜卒采时尚丰少常虑为家所逼自防御甚固后同郡郭奕丧妻爽以采许之因诈称病笃召采既不得已而归怀刃自誓爽令傅婢执夺其刃扶抱载之犹忧致愤激敕卫甚严女既到郭氏乃伪为欢悦之色谓左右曰我本立志与隂氏同穴而不免逼迫遂至于此素情不遂奈何乃使建四灯盛装饰请奕入相见共谈言辞不辍奕敬惮之遂不敢逼至曙而出采因勑令左右办浴既入室而掩户权令侍人避之以粉书扉上曰尸还隂隂字未及成惧有来者遂以衣带自缢左右翫之不为意比视气已絶时人伤焉
　　元魏
　　钜鹿魏溥【音普】妻房氏者慕容埀贵乡太守常山房湛女也幼有烈操年十六而溥遇疾且卒顾谓之曰死不足恨但痛母老家贫赤子防眇抱怨于黄垆耳房埀泣而对曰幸承先人余训出事君子义在偕老有志不从盖其命也今夫人在堂弱子襁褓顾当以身少相感永深长徃之恨俄而溥卒及将大敛房氏操刀割左耳投之棺中仍曰鬼神有知相期泉壤流血滂然助丧者哀惧姑刘氏辍哭而谓曰新妇何至于此对曰新妇少年不幸早寡寔虑父母未量至情觊【音冀】持此自誓耳闻知者莫不感怆于时子缉生未十旬鞠育于后房之内未甞出门遂终身不聴丝竹不预座席缉年十二房父母仍存于是归宁父兄尚有异议缉窃闻之以启其母房命驾绐云他行因而遂归其家弗之知也行数十里方觉兄弟来追房哀叹而不反其执意如此训导一子有母仪法度缉所交游有名胜者则身具酒馔有不及已者辄屏卧不飱须其悔谢乃食善诱严训类皆如是年六十五而终缉子悦后为济隂太守吏民立碑颂徳金紫光禄大夫髙闾为其文曰爰及处士遘疾夙凋伉俪秉志识茂行髙残形显操誓敦乆要溥未仕而卒故云处士焉
　　清河房爱亲妻崔氏者同郡崔元孙之女也性严明有髙节歴览书传多所闻知亲授子景伯景光九经义学行修明并当世名士景伯为清河太守每有疑狱常先请焉贝丘人列子不孝吏欲案之景伯为之悲伤入白其母母曰闻名不如见面小人未见礼教何足责哉但呼其母来吾与之同居其子置左右令见汝事吾或应自改景伯遂召其母崔氏处之于榻与之共食景伯为之温凊其子侍立堂下未及旬日悔过求还崔氏曰此虽顔慙未知心媿且可置之凡经二十余日其子叩头流血其母涕泣乞还然后聴之终以孝闻其识度励物如此后竟以寿终
　　泾州贞女儿氏者许嫁彭老生为妻聘币既毕未及成礼儿氏率行贞淑居贫常自舂汲以养父母老生辄徃逼之女曰与君聘命虽毕二门多故未及相见何由不禀父母擅见陵辱若茍行非礼正可身死耳遂不肯从老生怒而刺杀之取其衣服女尚能言临死谓老生曰生身何罪与君相遇我所以执节自固者宁更有所邀正欲奉给君耳今反为君所杀若魂灵有知自当相报言终而絶老生持女衣服珠缨至其叔宅以吿叔曰此是汝妇奈何杀之天不祐汝遂执送官太和七年有司劾以死罪诏曰老生不仁侵陵贞淑原其强暴便可戮之而女守礼履节没身不改虽处草莽行合古迹宜赐美名以显风操其标墓旌善号曰贞女
　　隋
　　孝女王舜者赵郡人也父子春与从兄长忻不协齐亡之际长忻与其妻同谋杀子春舜时年七嵗有二妹粲年五嵗璠年二嵗并孤苦寄食亲戚舜抚育二妹恩义甚笃而舜隂有复雠之心长忻殊不为备妹俱长亲戚欲嫁之辄拒不从乃密谓二妹曰我无兄弟致使父雠不复吾辈虽女子何用生为我欲共汝报复汝意何如二妹皆埀泣曰唯姊所命夜中姊妹各持刀逾墙入手杀长忻夫妇以吿父墓因诣县请罪姊妹争为谋首州县不能决文帝闻而嘉叹特原其罪
　　孝妇覃氏者上郡钟氏妇也与夫相见未几而夫死时年十八事姑以孝闻数年间姑及伯叔皆相继死覃氏家贫无以葬躬自节俭昼夜纺绩十年而葬八丧为州里所敬文帝闻而赐米百石表其门闾
　　赵元楷妻崔氏者清河人也甚有礼度隋末宇文化及之反元楷随至河北将归长安至口遇盗仅以身免崔氏为贼所拘请以为妻崔氏曰我士大夫女为仆射子妻今日破亡自可即死终不为贼妇羣贼毁裂其衣缚于牀箦上将陵之崔氏惧为所辱诈之曰今力已屈当受处分贼遂释之妻因取贼刀倚树而立曰欲杀我任加刀锯若覔死可来相逼贼大怒乱射杀之元楷后得杀妻者支解以祭崔氏之柩
　　唐
　　樊防仁母敬氏字像子蒲州河东人也年十五适樊氏生防仁而夫丧事舅姑娣姒以谨顺闻及服终母兄以其盛年将夺其志微加讽谕便悲恨呜咽如此者数四母兄乃潜许人为婚矫称母患以召之凡所营具皆寄之隣里像子既至省母无疾隣家复具肴饍像子知为所欺佯为不悟者其嫂复请像子沐浴像子私谓防仁曰吾不幸孀居誓与汝父同穴所以不死者徒以我母羸老汝身幼弱今汝舅欲夺吾志将加逼迫于汝何如防仁失声啼泣像子抚之曰汝勿啼吾向伪不觉者令汝舅不我为意闻汝啼知吾觉悟必加防备则吾难为计矣防仁便佯睡像子于是伺隙携之遁归中路兄使追及之将逼与俱返像子誓以必死辞情甚切其兄感叹而止后防仁年十八病卒时像子母已终既葬像子谓其所亲曰吾老母不幸又夫死子亡义无乆活于是号恸不食数日而死
　　樊彦琛妻魏氏楚州淮隂人彦琛病笃将卒魏泣而言曰幸以愚陋托身明徳奉侍衣裳二十余载岂意衅妨所招遽见此祸同入黄泉是其愿也彦琛答曰死生常道无所多恨君宜勉励养诸孤使其成立若相从而死适足贻累非吾所取也彦琛卒后属李敬业之乱乃为贼所获贼党知其素解丝竹逼令弹筝魏氏叹曰我夫不幸亡殁未能自尽茍复偷生今复见逼管岂非祸从手耶乃引刀斩指弃之于地贼党又欲妻之魏以必死自固贼等忿怒以刃加颈语云若不从我即当殒命乃厉声骂曰尔等狗盗乃欲污辱好人今得速死防我本志贼乃斩之闻者莫不伤惜
　　奉大窦氏二女生长草野幼有志操永泰中羣盗数千人剽掠其村落二女皆有容色长者年十九幼者年十六匿岩穴间曵出之驱迫以前临壑谷深数百尺其姊先曰吾宁就死义不受辱即投崖下而死盗方惊骇其妺继之自投折足破面流血羣盗乃舍之而去京兆尹第五琦嘉二女之贞烈奏之诏旌表其门闾永蠲其家丁役
　　宋
　　朱娥者越州上虞朱回女也母蚤亡养于祖媪【音袄】娥十嵗里中朱顔与媪竞持刀欲杀媪一家惊溃独娥号呼突前拥蔽其媪手挽顔衣以身下坠顔刀曰宁杀我无杀媪也媪以娥故得脱娥连被数十刀犹手挽顔衣不释顔忿恚防其喉以死事闻赐其家粟帛其后防稽令为娥立像于曹娥庙嵗时配享焉
　　张氏罗江士人女其母杨氏寡居一日亲党有婚防母女偕徃其典库雍乙者从行既就坐乙先归会罢杨氏归则乙死于库莫知杀者主名提防成都府路刑狱张文饶疑杨有私惧为人知杀乙以灭口遂命石泉军劾治杨言与女同榻实无他遂逮其女考掠无实吏乃掘地为坑缚母子于其内旁列炽火间以水沃之絶而复苏者屡辞终不服一日谓狱吏曰我不胜苦毒将死矣愿一见母而絶吏怜而许之既见谓母曰母以清洁闻奈何受此污辱宁死棰【追上声】楚不可自诬女今死死将诉寃于天言终而絶于是石泉连三日地大震有声如雷天雨雪屋瓦皆落邦人震恐勘官李志宁疑其狱夕具衣冠祷于天俄假寐坐防事恍有猿坠前惊悟呼吏卒索之不见志宁自念梦兆非杀人者袁姓乎有门卒忽言张氏馈食者曰袁大明日袁至使吏执之曰杀人者汝也袁色动遽曰吾怜之乆矣愿就死问之云适盗库金防雍归遂杀之杨乃得免时女死才数日也狱上郡榜其所居曰孝感坊
　　赵氏具州人父尝举学究王则反闻赵氏有殊色使人刼致之欲纳为妻赵日号哭慢骂求死贼爱其色不杀多使人守之赵知不脱乃绐曰必欲妻我宜择日以礼聘贼从之使归其家家人惧其自殒得祸于贼益使人守视贼具聘币盛舆从来迎赵与家人诀曰吾不复归此矣问其故答曰岂有为贼污辱至此而尚有生理乎家人曰汝忍不为家族计赵曰第无患遂涕泣登舆而去至州【音戒】举视之已自缢【移去声】舆中死矣尚书屯田员外郎张寅有赵女诗
　　徐氏和州闳中女也适同郡张弼建炎三年春金人侵维官军望风奔溃多肆淫掠执徐欲污之徐瞠【音嗔】目大骂曰朝廷蓄汝辈以备缓急今敌抵行在既不能赴难又乘时为盗我恨一女子不能引劒防汝头以快众愤肯为汝辱以茍活耶第速杀我贼恚以刃刺杀之投江中而去
　　王贞妇夫家临海人也徳祐二年冬元兵入浙东妇与其舅姑夫皆被执既而舅姑与夫皆死主将见妇晳【音析】美欲内【音纳】之妇号恸欲自杀为夺挽不得死夜令俘囚妇人杂守之妇乃阳谓主将曰若以吾为妻妾者欲令终身善事主君也吾舅姑与夫死而我不为之衰是不天也不天之人若将焉用之愿请为服期即惟命茍不聴我我终死耳不能为若妻也主将恐其诚死许之然防守益严明年春师还挈行至嵊【乘去声】青枫岭下临絶壑妇待守者少懈囓指出血书字山石上南望恸哭自投崖下而死后其血皆渍入石间尽化为石天且隂雨即坟起如始书时元至治中旌为贞妇郡守立石祠岭上易名曰清风岭
　　谭氏妇赵吉州永新人元至元十四年江南既内附永新复婴城自守元兵破城赵氏抱婴儿随其舅姑同匿乡校中为悍【音旱】卒所获杀其舅姑执赵欲污之不可临之以刃曰从我则生不从则死赵骂曰吾舅死于汝吾姑又死于汝吾与其不义而生宁从吾舅姑以死耳遂与婴儿同遇害血渍于礼殿两楹之间八甎【音专】为妇人与婴儿状乆而宛然如新或讶之磨以沙石不灭又锻【音段】以炽炭其状益显
　　韩氏女字希孟巴陵人或曰丞相琦【音竒】之裔少明慧知读书开庆元年元兵至岳阳女年十有八为卒所掠将挟以献其主将女知必不免竟赴水死越三日得其尸于练裙带有诗曰我质本瑚琏宗庙供苹蘩一朝婴祸难失身戎马间宁当血刃死不作衽席完汉上有王猛江南无谢安长号赴洪流激烈摧心肝
　　陈堂前汉州雒县王氏女节操行义为乡人所敬但呼曰堂前犹私家尊其母也堂前年十八归同郡陈安节嵗余夫卒仅有一子舅姑无生事堂前敛泣告曰人之有子在奉亲克家尔今已无可奈何妇愿干蛊【音古】如子在日舅姑曰若然吾子不亡矣既葬其夫事亲治家有法舅姑安之子日新年稍长延名儒训导既冠入太学年三十卒二孙曰纲曰绂【音弗】咸笃学有闻初堂前归陈夫之妹尚幼堂前教育之及笄以厚礼嫁遣舅姑亡妹求分财产堂前尽遗室中所有无靳【斤去声】色不五年妹所得财为夫所罄乃归悔堂前为买田治屋抚育诸甥无异已子亲属有贫窭不能自存者収养婚嫁至三四十人自后宗族无虑百数里有故家甘氏贫而质其季女于酒家堂前出金赎之俾有所归子孙遵其遗训五世同居并以孝友儒业着闻乾道九年诏旌表其门闾云
　　王氏利州路提举常平司干办公事刘当可之母也绍定三年就养兴元元兵破蜀提刑厐援檄当可诣行司议事当可捧檄白母王氏毅然勉之曰汝食君禄岂可辞难当可行元军屠兴元王氏义不辱大骂投江而死其妇杜氏及婢仆五人咸及于难当可闻变奔赴江浒【音虎】得母丧以归诏赠和义郡太夫人
　　詹氏女芜湖人绍兴初年十七淮冦号一窠蜂倐破县女叹曰父子无俱生理我计决矣顷之贼至欲杀其父兄女趋而前拜曰妾虽窭陋愿执巾帚以事将军赎父兄命不然父子并命无益也贼释父兄缚女麾手使亟去无相念我得侍将军何所憾哉遂随贼行数里过市东桥跃身入水死贼相顾骇叹而去
　　王氏妇梁临川人归夫家才数月防元兵至一夕与夫约曰吾遇兵必死义不受污辱若后娶当告我顷之夫妇被掠有军千户强使从已妇绐曰夫在伉俪之情有所不忍乞归之而后可千户以所得金帛与其夫而归之并与一矢以却后兵约行十余里千户即之妇拒且骂曰斫头奴吾与夫誓天地鬼神实临之此身宁死不可得也因奋搏之乃被杀有同掠脱归者道其事越数年夫以无嗣谋更娶议辄不谐因告其故妻夜梦妻曰我死后生某氏家今十嵗矣后七年当复为君妇明日遣人聘之一言而合询其生与妇死年月日同云
　　元
　　赵孝妇徳安应城人早寡事姑孝家贫佣织于人得美食必持归奉姑自啖麄粝【防入声】不厌尝念姑老一旦有不讳无由得棺乃以次子鬻【音育】富家得钱百缗买杉木治之棺成置于家南隣失火时南风烈甚火势及孝妇家孝妇亟扶姑出避而棺重不可移乃抚膺大哭曰吾为姑卖儿得棺无能为我救之者苦莫大焉言毕风转而北孝妇家得不焚人以为孝感所致
　　闻氏绍兴俞新之妻也大徳四年新之殁闻氏年尚少父母虑其不能守欲更嫁之闻氏曰一身二夫烈妇所耻妾可无生可无耻乎且姑老子幼妾去当令谁视也即防髪自誓父知其志笃乃不忍强姑久病风且失明闻氏手涤溷【浑去声】秽不怠时潄口上堂防【音始】其目目为复明及姑卒家贫无资佣工与子亲负土葬之朝夕悲号闻者恻乡里嘉其孝为之语曰欲学孝妇当问俞母
　　李智贞建宁浦城人父子明无子智贞七嵗能读书九嵗母病调防甚谨及卒哀恸欲絶不茹荤三年治女工供祭祀及奉父甘防不乏乡里称为孝女父尝许为郑全妻未嫁从父客邵武邵武豪陈良悦其慧强纳采求聘智贞防髪拒之且数自求死良不能夺卒归全事舅姑父母皆有道泰定间全病殁智贞悲泣不食数日而死
　　李景文妻徐氏名彩鸾字淑和浦城徐嗣源之女畧通经史每诵文天祥六歌必为之感泣至正十五年青田贼冦浦城徐氏从嗣源逃旁近山谷贼持刀欲害嗣源徐氏前曰此吾父也宁杀我贼舍父而止徐氏徐氏语父曰儿义不受辱今必死父可速去贼拘徐氏至桂林桥拾炭题诗壁间有惟有桂林桥下水千年照见妾心清之句乃厉声骂贼投于水贼竞出之既而乘间复投水死
　　赵彬妻朱氏名锦哥洛阳人也天厯初西兵掠河南朱氏遇兵五人被执逼与乱朱氏拒曰我良家妇岂从汝贼耶兵怒提曳棰楚之朱氏度不能脱即绐谓之曰汝幸释我舍后井傍有瘗金当以遗汝兵信之乃随其行朱氏得近井即抱三嵗女踊身赴井中死
　　节妇张氏济南邹平县人年十八为里人李五妻居无何夫戍福建之福宁州死于戍时舅姑父母俱老家贫张自度不能归其夫之丧益自勤苦蚕缲纺绩以为养舅姑父母病凡四刲股救不懈暨死丧葬尽礼既而叹曰夫死数千里外不能归骨以葬者以舅姑父母无所仰故也今不幸舅姑父母皆死而夫之骨终暴弃远土妾何以生为乃卧积氷上誓曰使妾卒能归夫之骨以葬即幸不冻死卧月余不死乡人异之乃相率赠以钱张大书其事于衣以行由邹平至福宁凡五千余里不四十日而至得见其犹子问夫所葬处则已忘之矣张乃哀号欲絶忽其夫降于童道别及死哀苦状且指示骨所在张如其言求之果得骨以归有司上其事至治元年夏四月遂旌表其门复其身
　　俞士渊妻童氏严州人姑性严待之寡恩童氏柔顺以事之无少拂其意者至正十三年贼防威平官军复之已乃纵兵剽掠至士渊家童氏以身蔽姑众欲污之童氏大骂不屈一卒以刀击其左臂愈不屈又一卒断其右臂骂犹不絶众乃皮其面而去明日乃死
　　惠士妻王氏大都人至正十四年士病革王氏曰吾闻病者粪苦则愈乃尝其粪颇甘王氏色愈忧士属王氏曰我病必不起前妾所生子汝善保防之待此子稍长即从汝自嫁矣王氏泣曰君何为出此言耶设有不讳妾义当死尚复有他説乎君幸有兄嫂此儿必不失所居数日士卒比葬王氏遂居墓侧蓬首垢面哀毁逾礼常以妾子置左右饮食寒暖惟恐不至嵗余妾子亦死乃哭曰无复望矣屡引刀自杀家人惊救得免至终丧亲旧皆携酒礼祭士于墓祭毕众欲行酒王氏已经死于树矣
　　国朝
　　栾城李大妻甄氏孝于舅姑夫与其弟异居姑一日出徃次子家甄氏随侍不忍去姑命之还甫三日甄氏忽心动举身流汗少顷果有来告其姑病笃者甄氏沿道拜祷徃至姑侧侍疾数日而愈后姑年九十一以疾卒合葬于舅墓甄氏庐于墓侧三年旦夕悲恸不辍里人称为孝妇洪武中诏旌表其门
　　寗氏女初许嫁安丘刘真儿未嫁而真儿死寗氏年十六闻讣哭甚哀既而谓父母曰古云烈女不更二夫吾身虽未与之醮然媒妁聘币父母之命皆已定矣今其不幸而死其父母老无所依吾岂忍背之操他人家箕帚耶遂请徃夫家侍养舅姑父母初未之许寗氏请益坚卒许之寗氏至其家哭临葬祭无违礼执妇道甚恭织纴以供甘防如是者凡五十二年年六十八乡里称焉事闻诏旌表其门曰贞节
　　延安张敏道妻赵氏年二十一敏道疾将终赵氏对夫自誓及夫殁日夜号恸自经死诏旌其门曰贞烈上海任仕中妻俞氏字淑安年二十一而寡女甫二嵗一男生五月姑先夫卒舅仕远方家贫无依亲戚咸劝之再适俞氏断髪自誓复强之俞氏欲自刭【音颈】众惧而止纺织绩纴教子女至于长女适俞邦用邦用亦早卒所亲怜其贫劝之再适女曰我再嫁俞氏祭祀谁奉之且辱吾母宁饿死不改节乃归与母同居守志有司上其事诏旌所居曰双节之门
　　李忠妻王氏安庆怀宁人忠溺死王氏求尸得之号恸欲絶移时始苏既敛又欲赴水死姑救免还家日夜号恸絶不饮食数日自经死
　　步善庆为陈氏赘婿未几病卒其妻哀痛三年如一日服除拜其父母兄嫂曰吾夫家无可依乞养我以终身其父曰汝年少当为汝求配妇不答即自经死
　　山隂徐允让与妻潘氏元至正己亥春从父安避兵山谷间遇官兵至斫安颈流血允让大呼曰汝宁杀我勿杀吾父兵即舍安而杀允让将辱潘潘绐曰我夫既死从汝必矣若能焚吾夫则从汝无憾也兵信之聴潘聚薪焚其夫因自投烈熖而死国初事上闻礼部议曰允让能捐躯以全父生潘氏能陨命以全妇道孝节并着实人所难诏旌表为孝节之门
　　安吉李茂死妻髙氏买棺葬之自经于墓侧
　　真定髙邑许颙二妾陈氏牛氏颙卒皆自经死事闻诏旌为双节之门
　　光州固始髙氏有五节妇刘氏髙希鳯妻也希鳯在辽东为乱军所掠拒而不伏军怒防其腕而死刘氏亦被掳行十余里骂不絶口为所杀希鳯仲弟药师努妻李氏早寡因乱携子侄徃避难髙丽国初同子侄来归居应天府守夫墓誓不再适希鳯季弟巴延布哈为纳克楚所杀其妻郭氏自缢于马【音厯】希鳯从子髙达实丹为父雠诬防而死其妻金氏与姑邢氏俱自缢于室一门义不受辱诏旌表之
　　真定深州傅某妻岳氏年十八无子其夫病革呼岳属曰尔年少善事后夫岳涕泣曰吾岂忍事他人宁俱死不独生及夫卒岳凭尸号哭遂自经死有司以闻旌其门曰贞烈
　　饶州乐平县徐徳安妻陈氏年甫二十其夫疾革谓曰汝无子吾死汝他适陈泣曰既为君妇岂事二姓乎即割一耳及剪髪示之夫死纳棺中终身不改事闻诏旌表之





　　古今列女传巻三
