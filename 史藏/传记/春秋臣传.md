　　钦定四库全书
　　春秋列国诸臣传
　　提要
　　【臣】等谨案春秋列国诸臣传三十巻宋王当撰当字子思眉山人元祐中苏辙以贤良方正荐廷对防入四等调龙游县尉蔡京知成都举为学官不就及京为相遂不仕事迹具宋史本传史称其尝举进士不中退居田野叹曰士之居世茍不见用必见其言遂着列国名臣传五十巻则此书其未仕时作也所传凡一百九十一人各以赞附于后陈振孙书录觧题称其议论纯其文词简古于经义多所发明今核其书如谓鲁哀公如讨陈恒即诸侯可得之类持论不免蹖驳殊非圣人之本意史称当博览古人惟取王佐大略盖其学颇讲作用故其説云然然其编次时世前后证引国语史记等书补左传阙畧该偹无遗于经传则实有补宋史艺文志载是书作五十一巻本传则作五十巻均与此本不合殆三字形相近传写悮欤玉海又载当同时有长乐郑昻字尚明者亦作春秋臣传三十巻以人类事凡二百十五人附名者又三十九人宋志亦着于录与此书同名但无列国字后人传录此书或省文亦题春秋臣传溷昻书矣今仍以旧名标题俾有别焉乾隆四十二年八月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　钦定四库全书　　　　　史部七　传记类三【总录之属】
　　春秋臣传目录　　　　　　宋　王当　撰巻一
　　隠公
　　鲁臧僖伯　　　　郑颍考叔
　　衞石碏　　　　　鲁众仲
　　郑祭仲
　　巻二
　　桓公
　　鲁臧哀伯　　　　随季梁
　　楚鬬伯比　　　　晋师服
　　鲁申繻
　　巻三
　　庄公一
　　齐鲍叔牙　　　　齐管敬仲
　　鲁曹刿　　　　　鲁臧文仲
　　衞石祁子　　　　齐陈完
　　巻四
　　庄公二
　　晋士蒍　　　　　鲁季子【友】
　　楚令尹【子文子般】　　　周内史过
　　鲁御孙　　　　　楚鬻拳
　　巻五
　　闵公
　　齐仲孙湫　　　　晋狐突
　　晋卜偃　　　　　晋史苏
　　晋里克
　　巻六
　　僖公一
　　周富辰　　　　　虞宫之竒
　　宋子鱼　　　　　晋荀息
　　周内史叔兴　　　郑叔詹
　　晋庆郑
　　巻七
　　僖公二
　　晋子犯　　　　　晋赵成子
　　晋臼季　　　　　晋韩简
　　晋先轸　　　　　晋魏犫
　　晋吕甥　　　　　晋介之推
　　巻八
　　僖公三
　　晋郤缺【成子名缺】　　　衞甯武子【俞】
　　秦子桑【公孙枝】　　　秦孟明【视】
　　楚成得臣　　　　鲁公子遂【襄仲】
　　巻九
　　僖公四
　　鲁展禽【栁下惠】　　　周王孙满
　　晋荀林父【中行桓子】　　晋阳处父
　　鲁公孙敖
　　巻十
　　文公
　　晋范武子【士防】　　　晋韩献子【厥】
　　鲁季文子【季孙行父】　　晋解扬
　　鲁叔孙得臣【荘叔】　　晋狐射姑
　　晋赵盾【赵孟亦曰宣子】　　宋华元
　　郑公子归生
　　巻十一
　　宣公一
　　鲁孟献子　　　　楚孙叔敖
　　楚申叔时　　　　郑子良【去疾】
　　衞孙良夫【桓子】　　　楚公子婴齐
　　楚公子侧
　　巻十二
　　宣公二
　　周单襄公【子靖附】　　周刘康公
　　晋士贞子【荀伯】　　　晋郤克
　　楚潘党　　　　　楚屈巫【申公巫臣】
　　晋栾书
　　巻十三
　　宣公三
　　晋知武子【荀防】　　　晋伯宗
　　鲁臧宣叔　　　　楚伯州犂
　　楚养由基　　　　晋赵同
　　巻十四
　　成公一
　　晋范文子【燮】　　　晋郤至
　　楚钟仪　　　　　齐鲍国
　　齐国佐　　　　　鲁叔孙侨如
　　衞孙林父　　　　衞蘧伯玉
　　巻十五
　　成公二
　　晋赵文子【武】　　　曹子臧
　　楚子　　　　　晋士匄【范宣子】
　　鲁公孙婴齐【声伯】　　晋郤犫
　　巻十六
　　成公三
　　晋魏庄子【绛】　　　晋祁奚
　　鲁叔孙穆子【豹】　　晋张老
　　鲁臧孙纥【武仲】　　　宋向戌
　　晋荀偃【中行献子】
　　巻十七
　　襄公一
　　宋子罕【乐喜】　　　　周刘定公【夏】
　　晋韩起【宣子】　　　　郑子展
　　晋士弱【士庄子】　　　鲁季孙宿【武子】
　　鲁申丰
　　巻十八
　　襄公二
　　郑子产　　　　　呉季子札
　　晋叔向【羊舌肸】　　　晋师旷
　　齐晏婴【平仲】
　　巻十九
　　襄公三
　　郑子太叔【游吉】　　　晋魏舒【献子】
　　郑子皮　　　　　楚公子午
　　郑子羽【公孙挥】　　　郑然明【鬷蔑】
　　晋士鞅【范献子】
　　巻二十
　　襄公四
　　晋司马女叔　　　衞北宫文子【佗】
　　楚伍举　　　　　楚防啓彊
　　郑禆灶　　　　　鲁梓慎
　　楚屈建　　　　　楚然丹
　　巻二十一
　　襄公五
　　楚申无宇　　　　鲁子服惠伯【椒】
　　鲁荣成伯　　　　衞子鲜
　　秦公子鍼　　　　晋荀盈
　　郑印叚【公孙叚附】　　　齐州绰
　　巻二十二
　　襄公六
　　衞太叔仪　　　　鲁闵马父
　　齐陈须无【文子】　　　晋史赵
　　齐陈无宇【桓子】　　　郑良霄【伯有】
　　齐庆封【子家】　　　　齐崔杼
　　巻二十三
　　昭公一
　　晋中行穆子【荀吴】　　鲁叔孙昭子【婼】
　　楚左史倚相【观射父附】　鲁仲孙貜
　　巻二十四
　　昭公二
　　鲁子家懿伯　　　晋蔡墨【黯】
　　晋籍谈　　　　　周泠州鸠
　　秦医和【缓附】　　　　鲁季孙意如【平子】
　　巻二十五
　　昭公三
　　楚沈尹戌　　　　晋士弥牟
　　宋乐祁犂　　　　鲁仲孙何忌
　　齐梁邱据　　　　楚瓦【子孙】
　　巻二十六
　　昭公四
　　周单穆公【旗】　　　周刘文公【狄】
　　吴伍子胥【员】　　　楚公子申【子西】
　　楚鬭辛
　　巻二十七
　　昭公五
　　晋赵鞅【简子】　　　　晋荀寅
　　宋华亥　　　　　鲁南蒯
　　鲁阳虎　　　　　衞齐豹
　　楚费无极
　　巻二十八
　　定公一
　　楚叶公子髙　　　楚申包胥
　　衞祝鮀【子鱼】　　　　郑驷歂
　　巻二十九
　　定公二
　　鲁子路　　　　　衞子贡
　　衞公叔文子【公叔发】　齐犂弥
　　吴太宰嚭
　　巻三十
　　哀公
　　鲁冉有【求】　　　　鲁子服景伯
　　越大夫种　　　　衞孔圉【文子】
　　鲁季孙肥　　　　晋赵无恤【襄子】
　　晋荀瑶【知伯】　　　　齐陈成子恒











　　钦定四库全书
　　春秋臣传巻一　　　　　　宋　王当　撰隠公
　　鲁臧僖伯
　　臧僖伯鲁孝公之子公子彄也字子臧五年公将如棠观鱼者僖伯谏曰凡物不足以讲大事其材不足以备噐用则君不举焉君将纳民于轨物者也故讲事以度轨量谓之轨取材以章物采谓之物不轨不物谓之乱政乱政亟行所以败也故春搜夏苗秋狝冬狩皆于农隙以讲事也三年而治兵入而振旅归而饮至以数军实昭文章明贵贱辨等列顺少长习威仪也鸟兽之肉不登于爼皮革齿牙毛羽骨角不登于噐则公不射古之制也若夫山林川泽之实噐用之资皂隷之事官司之守非君所及也公曰吾将略地焉遂往陈鱼而观之僖伯称疾不从书曰公矢鱼于棠非礼也且言逺地也冬僖伯卒公曰叔父有憾于寡人寡人弗敢忘葬之加一等书曰冬十有二月公子彄卒善之也
　　郑颍考叔
　　颍考叔郑之颍谷封人也初郑武公娶于申曰武姜生庄公及共叔叚庄公寤生惊姜氏故名曰寤生遂恶之爱共叔叚欲立之及庄公即位请京使居之谓之京城大叔大叔完聚缮甲兵具卒乗将袭郑夫人将啓之公命伐京京叛大叔叚叚入于鄢公伐诸鄢遂寘姜氏于城颍而誓之曰不及黄泉无相见也颍考叔闻之有献于公公赐之食食舍肉公问之对曰小人有母皆尝小人之食未尝君之羮请以遗之公曰尔有母遗繄我独无颍考叔曰敢问何谓也公语之故且告之悔对曰君何患焉若阙地及泉隧而相见其谁曰不然公从之公入而赋大隧之中其乐也融融姜出而赋大隧之外其乐也泄泄遂为母子如初君子曰颍考叔纯孝也爱其母施及庄公诗曰孝子不匮永锡尔类其是之谓乎十一年郑伯将伐许公孙阏与颍考叔争车秋七月庚辰傅于许考叔取郑伯之旗蝥弧以先登子都自下射之郑师毕登壬午遂入许郑伯使卒出豭行出犬鸡以诅射颍考叔者君子谓郑庄公失政刑矣政以治民刑以正邪既无徳政又无威刑是以及邪邪而诅之将何益矣
　　衞石碏
　　石碏衞大夫也衞公子州吁嬖人之子也有宠而好兵公勿禁碏谏曰臣闻爱子敎以义方勿纳于邪骄奢淫泆所自邪也四者之来宠禄过也夫宠而不骄骄而能降降而不憾憾而能聄者鲜矣且夫贱妨贵少陵长逺间亲新间旧小加大淫破义所谓六逆也君义臣行父慈子孝兄爱弟敬所谓六顺也去顺效逆所以速祸也君人者将祸是务去而速之毋乃不可乎弗听其子厚与州吁游禁之不可桓公立乃老四年州吁弑桓公而立未能和其民厚问定君于石子石子曰王觐为可曰何以得觐曰陈桓公有宠于王陈衞方睦若朝陈使请必可得也厚从州吁如陈碏使告于陈曰衞国褊小老夫耄矣无能为也此二人者实弑寡君敢即图之陈人执之而请涖于衞衞人使杀州吁于濮碏使杀厚于陈君子曰石碏纯臣也恶州吁而厚与焉大义灭亲其是之谓乎
　　鲁众仲
　　众仲鲁大夫也公子益师之子益师孝公子字曰众父故其子以众为氏衞州吁立将修先君之怨于郑而求宠于诸侯以和其民公问于众仲曰衞州吁其成乎对曰臣闻以徳和民不闻以乱以乱犹治丝而棼之也夫州吁阻兵而安忍阻兵无众安忍无亲众叛亲离难以济矣夫兵犹火也不戢将自焚也夫州吁弑其君而虐用其民于是乎不务令徳而欲以乱成必不免矣五年考仲子之宫将万焉公问羽数于众仲对曰天子用八诸侯用六大夫四士二夫舞所以节八音而行八风故自八以下公从之于是初献六羽始用六佾也无骇卒羽父请諡与族公问族于众仲对曰天子建徳因生以赐姓胙之土而命之氏诸侯以字为諡因以为族官有世功则有官族邑亦如之公命以字为展氏
　　郑祭仲
　　祭仲字仲足郑大夫也始为祭封人因以为氏庄姜爱共叔叚请京使居之祭仲曰都城过百雉国之害也先王之制大都不过参国之一中五之一小九之一今京不度非制也君将不堪不如早为之所无使滋蔓蔓难图也蔓草犹不可除况君之宠弟乎公曰多行不义必自毙子姑待之既而大叔果败桓王夺郑政郑伯不朝桓五年秋王以诸侯师伐郑郑伯御之设左右拒为鱼丽之陈先偏后伍伍承弥缝王卒大败祝射王中肩王亦能军祝请从之公曰君子不欲多上人况敢陵天子乎夜郑伯使祭足劳王且问左右十一年宋人执祭仲初仲有宠于郑庄公壮公使为卿为公娶邓曼生昭公昭公之败北戎也齐人请昬之昭公辞祭仲曰必取之君多内宠子无大援将不得立三公子皆君也勿从夏庄公卒故仲立昭公宋庄公诱仲而执之曰不立突将死亦执厉公而求赂焉仲不从其言则君必死国必亡从其言则君可以生易死国可以存易亡少辽缓之则突可故出而忽可故反是不可得则病然后有郑国古人之有权者祭仲之权是也权者反于经而有善者也权之所设舍死亡无所设行权有道自贬损以行权不害人以行权杀人以自生亡人以自存君子不为也遂与宋人盟以厉公归而立之昭公奔衞祭仲专郑伯患之使其壻雍纠杀之将享诸郊雍姬知之谓其母曰父与夫孰亲其母曰人尽夫也父一而已胡可比也遂告仲曰雍氏舍其室而将享子于郊吾惑之以告仲杀雍纠公载以出曰谋及妇人宜其死也十五年厉公出奔蔡六月昭公入十七年髙渠弥弑昭公而立公子亹明年秋齐襄公师于首止子亹防之髙渠弥相七月戊戌齐人杀子亹而轘髙渠弥仲逆昭公弟子仪而立之是行也仲知之故称疾不往人曰祭仲以知免仲曰信也
　　賛曰臧伯之谏颍考叔之感悟于忠孝其庶乎以考叔之纯孝而其终以争毙孝弟犯上者或有之矣庄公之威不能行于其家其能行于国乎考叔之没哀哉臧伯之后与春秋为终始天之报忠也厚矣祭仲之二三其徳易所谓莫益之或击之惜乎其不轘于齐也公羊称祭仲古人之有权者异哉伊尹放太甲以覆汤之典刑也其归之者以其思庸也祭仲之事果如是乎此乃趋利以规免何足以语古人之权哉





　　春秋臣传巻一
　　钦定四库全书
　　春秋臣传巻二　　　　　　宋　王当　撰桓公
　　鲁臧哀伯
　　臧哀伯者僖伯之子也名达曰臧孙氏二年四月取郜大鼎于宋戊申纳于太庙哀伯谏曰君人者将昭徳塞违以临照百官犹惧或失之故昭令徳以示子孙清庙茅屋大路越席大羮不致粢食不凿昭其俭也衮冕黻珽带裳幅舄衡紞纮綖昭其度也藻率鞞鞛鞶厉游缨昭其数也火龙黼黻昭其文也五色比象昭其物也钖鸾和铃昭其声也三辰旂旗昭其明也夫徳俭而有度登降有数文物以纪之声明以发之以临照百官百官于是乎戒惧而不敢易纪律今灭徳立违而寘其赂器于太庙以明示百官百官象之其又何诛焉国家之败由官邪也官之失徳宠赂章也郜鼎在庙章孰甚焉武王克商迁九鼎于雒邑义士犹或非之而况将昭违乱之赂器于太庙其若之何公不听周内史闻之曰臧孙达其有后于鲁乎君违不忘谏之以徳庄公十一年秋宋大水公使吊焉对曰孤实不敬天降之灾以为君忧拜命之辱既而闻之曰公子御说之辞达曰是宜为君有恤民之心臧氏之后世有显者
　　随季梁
　　季梁随大夫也六年楚侵随鬬伯比请羸师以张之熊率且比曰季梁在何益鬭伯比曰以为后图少师得其君少师归请追楚师季梁止之曰天方授楚楚之羸其诱我也君何急焉臣闻小之能敌大也小道大淫所谓道忠于民而信于神也上思利民忠也祝史正辞信也今民馁而君逞欲祝史矫举以祭臣不知其可也公曰吾牲牷肥腯粢盛丰备何则不信对曰夫民神之主也是以圣王先成民而后致力于神故奉牲以告曰博硕肥腯谓民力之普存也谓其畜之硕大蕃滋也谓其不疾瘯蠡也谓其备腯咸有也奉盛以告曰絜粢丰盛谓其三时不害而民和年丰也奉酒醴以告曰嘉栗防酒谓其上下皆有嘉徳而无违心也所谓馨香无谗慝也故务其三时修其五敎亲其九族以致其禋祀于是乎民和而神降之福故动则有成今民各有心而鬼神乏主君虽独丰其何福之有君姑脩政而亲兄弟之国庶免于难随侯惧而脩政楚不敢伐
　　楚鬭伯比
　　鬭伯比楚大夫也楚将伐随伯比请羸师以张之随少师有宠伯比曰雠有衅不可失也合诸侯以败之既败随师获其戎右少师随及楚平楚子将不许伯比曰天去其疾矣随未可克也乃盟而还十三年屈瑕伐罗伯比送之还谓其御曰莫敖必败举趾髙心不固矣及罗大败莫敖缢于荒谷初屈瑕将盟贰轸郧人与随绞州蓼伐楚师莫敖患之曰盍请济师于王鬭廉曰师克在和不在众商周之不敌君之所闻也莫敖曰卜之对曰卜以决疑不疑何卜遂败郧师于蒲骚
　　晋师服
　　师服晋大夫也初晋穆侯之夫人姜氏以条之役生太子命之曰仇其弟以千畆之战生命之曰成师师服曰异哉君之名子也夫名以制义义以出礼礼以体政政以正民是以政成而民听易则生乱嘉耦曰妃怨耦曰仇古之命也今君命太子曰仇弟曰成师始兆乱矣惠之二十四年晋始乱故封桓叔于曲沃师服曰吾闻国家之立也本大而末小是以能固故天子建国诸侯立家卿置侧室大夫有贰宗士有隷子弟庶人工商各有分亲皆有等衰是以民服事其上而下无觊觎今晋甸侯也而建国本既弱矣其能久乎卒如其言
　　鲁申繻
　　申繻鲁大夫也六年九月子同生以太子生之礼举之接以太牢卜士负之士妻食之公与文姜宗妇命之公问名于申繻对曰名有五有信有义有象有假有类以名生为信以徳命为义以类命为象取于物为假取于父为类不以国不以官不以山川不以隠疾不以畜牲不以器币周人以讳事神名终将讳之故以国则废名以官则废职以山川则废主以畜牲则废祀以器币则废礼晋以僖侯废司徒宋以武公废司空先君献武废二山是以大物不可以命公曰是其生也与吾同物命之曰同十八年春公将有行遂与姜氏如齐繻曰女有家男有室无相渎也谓之有礼易此必败既而果然庄公十四年傅瑕杀郑子及其二子而纳厉公初内蛇与外蛇鬭于郑南门中内蛇死六年而厉公入公闻之问于申繻曰犹有妖乎对曰人之所忌其气焰以取之妖由人兴人无衅焉妖不自作人弃常则妖兴故有妖賛曰随之安危胜败要于季梁一言之用否贤者之于国如何也季梁之言其利害灼然可见而随故用于非谋甚矣庸人之甘于祸败也伯比之谋国也忠其料事也审天以子文昌其后师服之言其见几也哉
　　春秋臣传巻二
　　钦定四库全书
　　春秋臣传巻三　　　　　　宋　王当　撰庄公
　　齐鲍叔牙
　　鲍叔牙齐公子小白之傅也齐侯使连称管至父戍葵邱时而往曰及而代期戍公问不至请代弗许故谋作乱乱作叔牙奉公子小白奔莒管夷吾召忽奉公子纠来奔九年夏公伐齐纳子纠桓公自莒先入鲍叔曰子纠亲也请君讨之管召仇也请受而甘心焉乃杀子纠召忽死之管仲请囚鲍叔受之及堂阜而税之先是桓公入自莒使鲍叔为宰辞曰臣君之庸臣也君加惠于臣使不冻馁则是君之赐也若必治国家者则非臣之所能也其唯管夷吾乎臣不若管夷吾者五寛惠柔民弗若也治国家不失其柄弗若也忠信可结于百姓弗若也制礼义可法于四方弗若也执枹鼓于军门使百姓皆加勇焉弗若也桓公曰夷吾射寡人中钩是以濵于死鲍叔对曰夫为其君动也君若宥而反之夫犹是也桓公使请诸鲁公曰寡君有不令臣在君之国欲以戮于羣臣庄公于是束缚以与齐比至三衅三沐之而位于髙国之上叔牙以身下之行以国政号曰仲父桓公遂伯管仲尝叹曰吾少困穷时尝与鲍叔贾分财多自与鲍叔不以我为贪知我贫也吾尝与鲍叔谋而大困穷鲍叔不以我为愚知时有利有不利也吾尝三仕三见逐于君鲍叔不以我为不肖知我不遭时也吾尝三战三北鲍叔不以我为怯知我有老母也公子纠败召忽死之吾幽囚受辱鲍叔不以我为无耻知我不羞小节而耻名不显于天下也生我者父母知我者鲍叔也及夷吾有病桓公问之曰仲父之病病矣可不讳之至于大病则寡人恶乎属国而可夷吾曰公欲谁与桓公曰鲍叔可曰不可其为人洁廉若士也其于不已若者不比之人一闻人过终身不忘使之理国上且钩乎君下且逆乎民其得罪于君将不久矣桓公曰然则孰可曰勿巳则隰朋可其为人也上忘而下不叛愧其不若而哀其不已若者以徳分人谓之圣以财分人谓之贤以贤分人未有得人者也以贤下人未有不得人者也其于国有不闻也其于家有不见也勿巳则隰朋可此世称管鲍善交者不得不然也
　　齐管敬仲
　　管敬仲名夷吾齐相也初为公子纠之傅桓公杀公子纠而请敬仲于鲁比至公亲逆之于郊而与之坐而问焉曰昔吾先君襄公筑台以为髙位田狩毕弋不听国政卑圣侮士唯女是崇是以国家不日引不月长恐宗庙之不扫除社稷之不血食敢问为此若何敬仲曰圣王之治天下也参其国而伍其鄙定民之居成民之事而谨用六柄焉桓公曰成民之事若何对曰四民者勿使杂处杂处则其言哤故圣王之处士使就闲燕处工就官府处商就市井处农就田野少而习焉其心安焉不见异物而迁焉是故父兄之敎不肃而成子弟之学不劳而能公曰安国若何对曰作内政而寄军令焉于是制国五家为轨故五人为伍轨长帅之十轨为里故五十人为小戎里有司帅之四里为连故二百人为卒连长帅之十连为乡故二千人为旅乡良人帅之五乡一帅故万人为一军五乡之帅帅之三军故有中军之鼓有国子之鼓有髙子之鼓春以搜振旅秋以狝治兵祭祀同福死丧同恤灾祸共之夜战声相闻足以不乖昼战目相见足以相识是故守则同固战则同彊君有此士也三万人以方行天下以诛无道以屏周室天下大国之君莫之能御公曰吾欲从事于诸侯其可乎对曰为游士八十人奉之以军马衣裘多其资币使周游四方以号召天下之贤士皮币玩好使民鬻之四方以监其上下之所好择其淫乱者而先征之闵公元年狄伐邢敬仲言于齐侯曰戎狄豺狼不可厌也诸夏亲昵不可弃也宴安酖毒不可懐也诗曰岂不懐归畏此简书齐人救邢始霸也僖公四年齐侯以诸侯之师侵蔡蔡溃遂伐楚楚成王使与师言曰君处北海寡人处南海唯是风马牛不相及也不虞君之渉吾地也何故敬仲对曰昔者召康公命我先君太公曰五侯九伯女实征之以夹辅周室赐我先君履东至于海西至于河南至于穆陵北至于无棣尔贡包茅不入王祭不共无以缩酒寡人是征昭王南征而不复寡人是问楚子使屈完及诸侯盟始桓公即位数年东南多有淫乱者一战败三十一国遂南征伐楚荆州诸侯莫不来服北伐山戎斩孤竹而南归海濵诸侯莫不来服与诸侯同心勠力西征攘白狄之地乗桴济河悬车束马逾太行与拘夏服流沙反胙于绛岳濵诸侯莫不来朝大朝诸侯于阳谷兵车之属六乗车之防三甲不解累兵不解翳弢无弓服无矢隠武事行文道帅诸侯而朝天子葵邱之防天子使宰孔致胙于桓公谓伯舅无下拜桓公召管仲而谋对曰为君不君为臣不臣乱之本也桓公惧出见客曰天威不违颜咫尺小白余敢贪天子之命曰尔无下拜恐陨越于下以为天子羞遂下拜升受命赏服大辂龙旂九旒渠门赤旂诸侯称顺敬仲之力也襄王以戎难讨王子带桓公使敬仲平戎于玊王以上卿之礼享敬仲敬仲受下卿之礼而还君子曰管氏之世祀也宜哉让不忘其上诗曰恺悌君子神所劳矣敬仲卒五子皆求立桓公卒易牙竖貂作乱盖以阳门之扉三月不葬子路问于孔子曰管仲何如子曰仁也子路曰昔管仲说襄公公不受是不辨也欲立公子纠而不能是不知也家残于齐而无忧色是不慈也桎梏而居槛车无慙心是无愧也事所射之君是不正也召忽死之管仲不死是不忠也仁人之道固如是乎孔子曰管仲説襄公不受公之暗也欲立子纠而不能不遇时也家残于齐而无忧色知权命也桎梏而无慙心自裁审也事所射之君通于变也不死子纠量轻重也夫子纠未成君管仲裁度于义束缚而立功名未可非也管氏终春秋而无显者后有管修者贤为楚大夫白公之乱见杀
　　鲁曹刿
　　曹刿鲁人十年春齐师伐我公将战刿请见其乡人曰肉食者谋之又何间焉刿曰肉食者鄙未能逺谋乃入见问何以战公曰衣食所安弗敢专也必以分人对曰小惠未徧民弗从也公曰牺牲玉帛弗敢加也必以信对曰小信未孚神弗福也公曰小大之狱虽不能察必以情对曰忠之属也可以一战战则请从公与之乗战于长勺公将鼓之刿曰未可齐人三鼓刿曰可矣齐师败绩公将驰之刿曰未可下视其辙登轼而望之曰可矣遂逐齐师既克公问其故对曰夫战勇气也一鼓作气再而衰三而竭彼竭我盈故克之夫大国难测也惧有伏焉吾视其辙乱望其旗靡故逐之十三年公防齐侯于柯庄公升坛曹子手劒而从之管子进曰君何求乎曹子曰城坏压境君不图与管子曰然则君何求曹子曰愿返汶阳之田管子顾曰君许诺桓公曰诺曹子请盟桓公下与之盟曹子摽劒而去之要盟可犯而桓公不欺曹子可雠而桓公不怨桓公之信着乎天下自柯之盟始焉二十三年夏公如齐观社非礼也刿谏曰不可夫礼所以整民也故防以训上下之则制财用之节朝以正班爵之义帅长防之序征伐以讨其不然诸侯有王王有巡守以大习之非是君不举矣土发而社助时也收攟而烝纳要也今齐社而往观非先王之训也天子祀上帝诸侯防之受命焉诸侯祀先公卿大夫佐之受事焉不闻诸侯之相防祀也祀又不法君举必书书而不法后嗣何观公不听
　　鲁臧文仲
　　臧文仲鲁大夫臧孙辰也臧哀伯之孙伯氏瓶之子二十八年冬饥文仲言于公曰夫为四邻之援结诸侯之信申以盟誓固国之艰急是为铸名器藏寳财固民之殄病是待今国病矣君盍以名器请籴于齐公曰谁使对曰国有饥馑卿出告籴古之制也辰也备卿请如齐公使往从者曰君不命吾子吾子请之其为选事乎文仲曰贤者急病而让夷居官者当事不避难在位者恤民之患是以国家无违今我不如齐非急病也在上不恤下居官而惰非事君也文仲以鬯圭与玉磬如齐告籴曰天灾流行戾于敝邑敢告滞积以纡执事以救敝邑岂惟寡君与二三臣实受君赐其周公太公及百辟神祗实永享而赖之齐人归其玉而与之籴宋襄公欲合诸侯文仲曰以欲从人则可以人从欲鲜济僖二十一年夏大旱公欲焚巫尩文仲曰非旱备也修城郭贬食省用务穑劝分此其务也巫尩何为天欲杀之则如勿生若能为旱焚之滋甚公从之是岁也饥而不害二十二年公伐邾公卑邾不设备文仲曰国无小不可易也蠭虿有毒而况国乎温之防晋人执衞成公文仲言于公曰夫诸侯之患诸侯恤之所以训民也君盍请衞君以示亲诸侯公说乃免衞侯衞侯闻臧文仲之为也使纳赂焉辞曰外臣之言不越境不敢及君三十一年春取济西田分曹地使文仲往宿于重馆重馆人告曰不速行无及也从之分曹地自洮以南东傅于济尽曹地也归为之请曰地之多也重馆人之力也臣闻之善有章虽贱必赏也恶有衅虽贵必罚也今一言而辟境其章大矣请赏之乃出而爵之文公二年秋八月丁卯有事于大庙跻僖公逆祀也于是夏父弗忌为宗伯尊僖公且明见曰吾见新鬼大故鬼小先大后小顺也跻圣贤明也明顺礼也君子以为失礼礼无不顺祀国之大事也而逆之可谓礼乎子虽齐圣不先父食久矣故禹不先鲧汤不先契文武不先不窋仲尼曰臧文仲其不仁者三不知者三下展禽废六关妾织蒲三不仁也作虚器纵逆祀祀爰居三不知也五年秋楚灭六又灭蓼文仲闻六与蓼灭曰臯陶庭坚不祀忽诸徳之不建民之无援哀哉孔子问于漆雕慿曰子事臧文仲武仲及孺子容此三大夫孰贤对曰臧氏家有守名曰蔡文仲三年而为一兆武仲三年而为二兆孺子容三年而为三兆凭从此见之若问三人之贤与不贤所不敢识也孔子曰君子哉漆雕氏之子也其言人之美也隠而显言人之过也防而着知如不能及明如不能见孰克如此
　　衞石祁子
　　石祁子衞大夫也十二年冬猛获出奔衞宋人请于衞衞人欲勿与祁子曰不可天下之恶一也恶于宋而保于我保之何补得一夫而失一国与恶而弃好非谋也衞人归之闵公二年狄伐衞衞懿公好鹤鹤有乗轩者将战国人受甲者皆曰使鹤鹤实有禄位余焉能战公与祁子玦与庄子矢使守曰以此賛国择利而为之与夫人绣衣曰听于二子及狄人战衞师败绩遂灭衞齐桓公封衞于楚邱衞国忘亡文公大布之衣大帛之冠务材训农通商惠工敬敎劝学授方任能元年革车三十乗季年乃三百乗
　　齐陈完
　　陈完字敬仲陈厉公之子二十二年陈人杀太子御寇公子完奔齐齐侯使为卿辞曰羇旅之臣幸若获宥及于寛政赦其不闲于敎训而免于罪戾弛于负担君之惠也所获多矣敢辱髙位以速官谤请以死辞使为工正饮桓公酒乐公曰以火继之辞曰臣卜其书未卜其夜君子曰酒以成礼不继以淫义也以君成礼弗纳于淫仁也初懿氏卜妻敬仲其妻占之曰吉是谓鳯凰于飞和鸣锵锵有妫之后将育于姜陈厉公生敬仲其少也周史有以周易见陈侯陈侯使筮之曰是谓观国之光利用賔于王此其代陈有国乎不在此其在异国非此其身而在其子孙若在异国必姜姓也姜大岳之后也山岳则配天物莫能两大陈衰此其昌乎及陈之亡也陈桓子始大于齐
　　賛曰管仲辱囚而不死知有鲍叔存焉无鲍叔则无管仲故举贤之功尚矣管仲相桓公一匡天下身没未几而齐大乱岂礼法不身先乎以管仲桓公之贤不能虑陈氏于其始及其成也景公晏子何救哉曹刿闾巷之人耳而知忠属可以一战者先王使民乐为之死唯其诚而已柯之盟公羊以为曹子谷梁以为曹刿考其时事盖刿也太史以为曹沫其声之误邪臧文仲之贤不称于仲尼而鲁人师其言以为死而不朽盖非立徳立功者也立言者也石祁子有碏之风哉









　　春秋臣传巻三
　　钦定四库全书
　　春秋臣传巻四　　　　　　宋　王当　撰庄公
　　晋士蔿
　　士蔿字子轝晋大夫也刘累之后在周爲杜氏宣王杀杜伯杜伯之子阳奔晋生蔿为士故以士为氏初桓庄之族偪献公患之蔿曰去富子则羣公子可谋也已公曰尔试其事蔿与羣公子谋譛富子而去之明年又与羣公子谋使杀游氏之二子告晋侯曰不过二年君必无患又明年蒍使羣公子尽杀游氏之族乃城聚而处之冬晋侯围聚尽杀羣公子晋侯将伐虢蔿曰不可虢公骄若骤得胜于我必弃其民无众而后伐之欲御我谁与夫礼乐慈爱战所畜也虢弗畜也亟战将饥晋侯为太子城曲沃蔿曰太子不得立矣分之都城而位以卿先为之极又焉得立不如逃之无使罪至为呉泰伯不亦可乎既而太子见杀初晋侯使蒍为二公子筑蒲与屈不慎寘薪焉夷吾诉之公使让之蒍稽首而对曰臣闻之无丧而慼忧必雠焉无戎而城雠必保焉寇雠之保又何慎焉守官废命不敬固雠之保不忠失忠与敬何以事君诗云怀德维宁宗子维城君其修德而固宗子何城如之三年将寻师焉焉用愼退而赋曰狐裘尨茸一国三公吾谁适从
　　鲁季子
　　季子名友鲁庄公母弟也諡曰成初季子之将生也桓公使卜楚邱之父卜之曰男也其名曰友在公之右闲于两社爲公室辅及生有文在手曰友遂以命之庄公疾问后于季子对曰臣以死奉般公曰乡者叔牙谓庆父材季子曰夫何敢是将爲乱乎八月公薨子般即位共仲使贼子般于党氏成季奔陈立闵公公使召诸陈公次于郎以待之书曰季子来归嘉之也二年八月共仲使贼公于武闱成季以僖公适邾共仲奔莒季子乃入立之以赂求共仲于莒莒人归之及宻乃缢僖元年冬莒人来求赂友败诸郦获莒子之弟挐嘉获之也十六年三月壬申卒书曰公子季友贵之也
　　楚令尹子文
　　令尹子文姓鬭名谷于菟楚大夫也初若敖娶于防生鬬伯比随其母畜于防淫于防子之女生子文焉防夫人使弃诸梦中虎乳之防子田见之遂使收之楚人谓乳谷谓虎于菟故命之曰谷于菟庄之三十年楚人杀子元子文始为令尹自毁其家以纾楚国之难三仕三巳喜愠不形于色成得臣伐陈取焦夷城顿而还子文以为之功使为令尹叔伯曰子若国何对曰吾以靖国也夫有大功而无贵仕其人能靖者与有防僖之二十七年楚子将围宋使子文治兵于睽终朝而毕不戮一人子玉治兵于蒍终日而毕鞭七人贯三人耳国老皆贺子文子文饮之酒蒍贾尚幼后至不贺子文问之对曰不知所贺子之传政于子玉曰以靖国也靖诸内而败诸外所获防何子玉之败子之举也举以败国将何贺焉子玉刚而无礼不可以治民过三百乗不能以入矣茍入而贺何后之有既而子玉果败卒子般嗣般字子扬初子文之兄司马子良生子越椒子文曰是子也熊虎之状而豺狼之声弗杀必灭若敖氏矣谚曰狼子野心是乃狼也其可畜乎子良不可子文以为大慼及将死聚其族曰椒也知政乃速行矣无及于难且泣曰鬼犹求食若敖氏之鬼不其馁而及子文卒般为令尹子越谮而杀之子越为令尹遂处烝野将攻王楚庄王与战于皐浒遂灭若敖氏般之子克黄使于齐还及宋闻乱其人曰不可入矣克黄曰弃君之命独谁受之君天也天可逃乎遂归复命而自拘于司败王思子文之治楚国也曰子文无后何以劝善也使复其所改命曰生越椒字伯棼文公九年来聘执币傲叔仲惠伯知其必灭若敖氏曰傲其先君神弗福也
　　周内史过
　　内史过周大夫也三十二年有神降于莘惠王问于过曰是何故有之乎对曰有之国之将兴其君齐明中正精洁惠和其德足以昭其馨香其惠足以同其人民神飨而民听民神无怨故明神降之观其德政而均布福焉国之将亡其君贪冒辟邪淫泆荒怠粗秽暴虐其政腥臊馨香不登其刑矫诬百姓携贰明神不蠲而民有逺志民神怨恫无所依怀故神亦徃焉观其苛慝而降之祸是以或见神以兴亦或以亡昔夏之兴也祝融降于崇山其亡也回禄信于聆隧商之兴也梼杌次于丕山其亡也夷羊在牧周之兴也鸑鷟鸣于岐山其衰也杜伯射王于鄗是皆明神之志也王曰今是何神也对曰其丹朱之神乎王曰其谁受之对曰在虢土臣闻之道而得神是谓冯福淫而得神是谓贪祸今虢少荒其亡乎王曰吾其若之何对曰以其物享焉王从之使祝史奉牺牲玉鬯徃献过至于虢虢公使史嚚享焉神赐之土田史嚚曰虢其亡乎吾闻之国将兴听于民将亡听于神神聪明正直而壹者也依人而行虢多凉德其何土之能得过归以告王曰虢必亡矣虐而听于神不禋于神而求福焉神必祸之不亲于民而求用焉民必违之精意以享禋也慈保庶民亲也今虢动匮百姓以逞其违离民怒神而求利焉不亦难乎僖五年晋灭虢十一年晋以防郑之乱来告王召武公及过赐晋侯命受玉惰过归告王曰晋侯其无后乎王赐之命而惰于受瑞是自弃也其何继之有礼国之干也敬礼之舆也不敬则礼不行礼不行则上下昏何以长世夫拜不稽首诬其王也晋侯诬王人亦诬之大臣享其禄弗谏而阿之亦必及焉十五年惠公陨于韩二十四年秦人杀子金子公
　　鲁御孙
　　御孙鲁大夫也庄公丹桓宫之楹刻其桷皆非礼也御孙諌曰俭德之共也侈恶之大也先君有共德而君纳诸大恶无乃不可乎二十四年秋哀姜至公使宗妇觌用币非礼也御孙曰男贽大者玉帛小者禽鸟以章物也女贽不过榛栗枣脩以告防也今男女同贽是无别也男女之别国之大节也而由夫人乱之毋乃不可乎弗听闵公哀姜之娣叔姜之子也庆父通于哀姜哀姜欲立之闵公之死哀姜与知之故孙于邾齐桓公取而杀之以其尸归君子以齐人之杀哀姜也为巳甚矣女子从人者也
　　楚鬻拳
　　鬻拳楚之阍也初拳强谏楚子楚子不从临之以兵惧而从之拳曰吾惧君以兵罪莫大焉遂自刖也楚人以爲大阍谓之大伯使其后掌之君子曰鬻拳可谓爱君矣谏以自纳于刑刑犹不忘纳君于善
　　賛曰士蔿季友子文之后皆大惟其忠于君利于国而不爲私也季友讨共仲其大义灭亲者乎经称公子友败莒师获莒挐谷梁称友谓挐曰吾二人不相说士卒何罪屏左右而搏若然岂所谓败其师乎子文让子玉而身下之知其愎而求靖也而不虑屈国丧师之为患故仲尼谓其忠矣而未仁也鲁秉周礼其士大夫皆闲于先王之典而明得失若众仲哀伯申繻御孙其多识君子哉异哉鬻拳之爱君也有爱君之诚而不知爱君之道岂忠勇而未始学邪











　　春秋臣传巻四
<史部,传记类,总录之属,春秋臣传>
　　钦定四库全书
　　春秋臣传巻五　　　　　　宋　王当　撰闵公
　　齐仲孙湫
　　仲孙湫齐大夫也鲁共仲之乱湫以事出疆因来省难故书曰仲孙来曰仲孙嘉之也公曰鲁可取乎对曰犹秉周礼周礼所以夲也臣闻之国将亡夲必先颠而后枝叶从之鲁不弃周礼未可动也君其务宁鲁难而亲之亲有礼因重固间携贰覆昏乱霸王之器也
　　晋狐突
　　狐突字伯行晋公子重耳外祖父也二年十二月晋侯使太子申生伐东山皐落氏公衣之偏衣佩之金玦突叹曰时事之徴也衣身之章也佩衷之旗也故敬其事则命以始服其身则衣之纯用其衷则佩之度今命以时卒閟其事也衣之尨服逺其躬也佩以金玦弃其衷也服以逺之时以閟之尨凉冬杀金寒玦离胡可恃也梁余子养曰帅师者受命于庙受脤于社有常服矣不获而尨命可知也死而不孝不如逃之太子败狄而反谗言益起卒缢而死重耳夷吾出奔僖十年晋侯改葬共太子突适下国遇太子太子使登仆而告之曰夷吾无礼余得请于帝矣将以晋畀秦秦将祀余对曰臣闻之神不歆非类民不祀非族君祀无乃殄乎且民何罪失刑乏祀君其图之君曰诺吾将复请七日新城西偏将有巫者而见我焉及期而徃告之曰帝许我罚有罪矣敝于韩十五年秦败晋师于韩获晋惠公夷吾及惠公卒怀公命无从亡人期期而不至无赦突之子毛及偃从重耳在秦弗召冬怀公执突曰子来则免对曰子之能仕父教之忠古之制也防名委质贰乃辟也今臣之子名在重耳有年数矣若又召之教之贰也父教子贰何以事君刑之不滥君之明也臣之愿也淫刑以逞谁则无罪臣闻命矣乃杀之卜偃称疾不出曰周书有之乃大明服巳则不明而杀人以逞不亦难乎民不见德惟戮是闻其何后之有明年晋人杀怀公
　　晋卜偃
　　卜偃晋大夫也亦曰郭偃晋侯赐毕万魏以为大夫偃曰毕万之后必大万盈数也魏大名也以是始赏天啓之矣天子曰兆民诸侯曰万民今名之大以从盈数其必得众虢公败戎于桑田偃曰虢必亡矣亡下阳不惧而又有功是天夺之鉴而益其疾也不可以五稔冬十一月晋灭虢二十五年春秦伯师于河上欲纳王狐偃请文公勤王使偃卜遇黄帝战于阪泉之兆公曰不堪也对曰周礼未改今之王古之帝也晋侯辞秦师而下三月右师围温左师逆王四月入于王城败太叔于温杀之戊午晋侯朝王王享醴命之宥文公问于偃曰始吾以治为易今也难对曰君以为易其难也将至矣君以爲难其易也将至焉听童謡占柩音【不録】
　　晋史苏
　　史苏晋卜大夫也献公卜伐骊戎苏占之曰胜而不吉且惧有口公曰口在寡人寡人弗受谁敢兴之对曰茍可以防其入也必甘受逞而不知胡可壅也公弗听遂伐骊克之获骊姬以归有宠立以为夫人苏告晋大夫曰有男戎必有女戎若晋以男戎胜戎而戎亦以女戎胜晋里克曰何如对曰昔夏桀伐有施有施氏以妺喜女焉妺喜有宠于是乎与伊尹比而亡夏商辛伐有苏有苏氏以妲已女焉妲已有宠于是乎与胶鬲比而亡商周幽王伐有襃襃人以襃姒女焉襃姒有宠生伯服于是乎与虢石父比逐太子冝臼而立伯服太子奔申申人召西戎以伐周周于是乎亡今晋寡德而安俘女又増其宠虽当三季之王不亦可乎从政者不可以不戒亡无日矣骊姬生奚齐其娣生卓子骊姬请使申生主曲沃重耳处蒲夷吾处屈奚齐处绛以儆无备之故公许之苏朝告大夫曰二三大夫其戒之乎乱夲生矣骊姬果作难杀太子而逐二公子君子曰知乱夲矣初献公筮嫁伯姬于秦遇归妹之睽苏占之曰不吉及惠公败于韩卒如其言语见韩简
　　晋里克
　　里克晋大夫也为太子申生之傅公将黜申生而立奚齐里克曰史苏之言将及矣其若之何防郑曰吾闻从事者从其义不阿其惑克曰我不佞虽不识善亦不阿惑吾其静也晋侯使申生伐东山皐落氏克谏曰太子奉冡祀社稷之粢盛以朝夕视君膳者也故曰冡子君行则守有守则从从曰抚军守曰监国古之制也夫师在制命而巳禀命则不威专命则不孝故君之嗣适不可以帅师公曰立太子之道有三身钧以年年同以爱爱疑决以卜筮子无谋吾父子之间不对而退见太子太子曰吾其废乎对曰子惧不孝无惧不得立修已而不责人则免于难孺子勉之乎君子曰善处父子之间矣骊姬告优施曰君既许我杀太子而立奚齐吾难里克若何优施曰子为我具特羊之飨吾以从之饮姬许诺施饮里克酒告克曰君既许骊姬杀太子而立奚齐谋既成矣克曰中立其免乎优施曰免克告防郑曰吾不敢挠志以从君而废人以自利也明日称疾不朝三旬难成骊姬以君命命申生曰今夕君梦齐姜必速祠而归福太子祭于曲沃归胙于绛公至自田姬毒而献之公祭之地地坟与犬犬毙与小臣小臣亦毙申生恐而出奔新城或谓太子子辞君必辩焉太子曰君非姬氏居不安食不甘我辞姬必有罪君老矣吾又不乐曰子其行乎太子曰君实不察其罪被此名也以出人谁纳我十二月戊申自经于庙九年献公卒克欲纳文公故以三公子之徒作乱十月杀奚齐及骊姬书曰杀其君之子未葬也荀息立公子卓而葬十一月克杀公子卓于朝荀息死之书曰里克弑其君卓及其大夫荀息正其罪也克使告夷吾于梁防周公忌父立晋惠公惠公杀克以说将杀克使谓之曰防子则不及此虽然子弑二君与一大夫为子君者不亦难乎对曰不有废也其何以兴欲加之罪其无辞乎臣闻命矣伏劒而死既而悔之书曰晋杀其大夫里克克亲为三怨之主累弑二君故称名诛之也
　　賛曰春秋之士死生存亡祸福一以礼观之仲孙湫之言得其夲矣公羊以仲孙为庆父非也庆父实与弑子般其来不竟鲁失刑矣又安得而美之晋执狐突使召毛偃而不从楚囚伍奢使召尚贠而从之盖毛偃重耳之臣虽父命有所不行也卜偃之见防有足尚者史苏之智亦其亚也古之君子晦于卜筮者多矣里克始非不善乃临危輙变首防两端进退无所据竟亦不免岂若荀息守志以成名知死非难处死为难信哉





　　春秋臣传巻五
　　钦定四库全书
　　春秋臣传卷六　　　　　　宋　王当　撰僖公
　　周富辰
　　富辰周大夫也二十四年郑伐滑王使伯服游孙伯如郑请滑郑伯怨惠王之入不与厉公爵也又怨襄王之与卫滑也故不听王命而执二子王怒将以狄伐郑辰谏曰不可臣闻之太上以德抚民其次亲亲以相及也昔周公吊二叔之不咸故封建亲戚以藩屏周管蔡郕霍鲁卫毛聃郜雍曹滕毕原酆郇文之昭也邘晋应韩武之穆也召穆公思周德之不类故纠合宗族于成周而作诗曰常棣之华鄂不韡韡凡今之人莫如兄弟其四章曰兄弟防于墙外御其侮如是则兄弟虽有小忿不废懿亲今天子不忍小忿以弃郑亲其若之何庸勲亲亲昵近尊贤德之大者也即聋从昧与顽用嚚奸之大者也郑有平惠之勲又有厉宣之亲弃嬖宠而用三良于诸姬为近四德具矣耳不听五声之和为聋目不别五章之色为昧心不则德义之经为顽口不道忠信之言为嚚狄皆则之四奸具矣夫兄弟之怨不惩于他王其不可弃之王弗听使頽叔桃子出狄师伐郑王德狄人将以其女为后辰谏曰不可臣闻之报者倦矣施者未厌狄固贪惏王又啓之女德无极妇怨无终狄必为患又弗听初甘昭公通于隗氏王替隗氏頽叔桃子曰我实使狄狄其怨我乎遂奉太叔以狄师攻王大败周师获辰王出适郑太叔居于温辰乃以其属死之
　　虞宫之竒
　　宫之竒虞大夫也晋荀息请假道于虞以伐虢公曰宫之竒存焉对曰宫之竒之为人也懦而不能强谏且少长于君君昵之虽谏将不听且夫翫好在耳目之前而患在一世之后中智以上乃能虑之臣料虞公中智以下也乃使荀息假道于虞虞公许之之竒谏曰晋国之使其辞卑而币重乃不便于虞虞公弗听荀息里克帅师会虞师灭下阳五年晋侯复假道于虞以伐虢之竒谏曰虢虞之表也虢亡虞必从之晋不可啓寇不可翫一之谓甚其可再乎谚所谓辅车相依唇亡齿寒者其虞虢之谓也公曰晋吾宗也岂害我哉对曰太伯虞仲太王之昭也太伯不从是以不嗣虢仲虢叔王季之穆也爲文王卿士勲在王室藏之盟府将虢是灭何爱于虞公曰吾享祀丰洁神必据我对曰臣闻之鬼神非人实亲惟德是依非德民弗和神弗享矣神所冯依将在德矣若晋取虞而明德以荐馨香神其吐之乎弗听之竒出曰虞将亡矣吾不去惧及焉以其族行曰虞不腊矣在此行也晋不再举矣十二月灭虢师还馆于虞遂袭虞灭之执虞公故书曰晋人执虞公罪虞且言易也
　　宋司马子鱼
　　司马子鱼宋公子目夷也宋桓公疾大子兹父固请曰目夷长且仁君其立之公命子鱼子鱼曰能以国让仁孰甚焉臣不及也且又不顺遂走而退宋襄公即位以公子目夷为仁使为左师以听政于是宋治故鱼氏世爲左师十九年宋人执滕宣公夏公使邾文公用鄫子于次睢之社欲以属东夷子鱼曰古者六畜不相为用小事不用大牲而况敢用人乎祭祀以爲人民神之主也用人其谁飨之齐桓公存三亡国以属诸侯义士犹曰薄德今一会而虐二国之君又用诸淫昬之鬼将以求霸不亦难乎得死为幸秋宋人围曹讨不服也子鱼言于宋公曰文王闻崇乱而伐之军三旬而不降退修敎而复伐之因垒而降诗曰刑于寡妻至于兄弟以御于家邦今君德无乃犹有所阙而以伐人若之何盍姑内省德乎无阙而后动二十一年秋诸侯防宋公于盂子鱼曰祸在此乎君欲巳甚其何以堪之于是楚执宋公以伐宋始宋公与楚子期以乗车之防目夷谏曰楚夷国也彊而无义请以兵车之防徃宋公曰不可吾与约以乘车之防自我为之自我隳之不可终以乘车徃楚人果伏兵车执宋公以伐宋楚知虽杀宋公犹不可得宋国于是释宋公公走之卫子鱼曰国为君守之君曷为不入然后逆襄公归明年三月郑伯如楚夏宋公伐郑子鱼曰所谓祸在此矣楚人伐宋以救郑十一月已已朔宋公及楚人战于宋人既成列楚人未既济子鱼曰彼众我寡及其未既济也请击之公曰不可既济而未成列又以告公曰未可既陈而后击之宋师败绩国人皆咎公公曰君子不重伤不禽二毛古之为军也不以阻隘也寡人虽亡国之余不鼓不成列子鱼曰君未知战勍敌之人隘而不列天賛我也阻而鼓之不亦可乎若爱重伤则如勿伤爱其二毛则如服焉三军以利用也金鼓以声气也利而用之阻隘可也声盛致志鼔儳可也二十三年襄公卒伤于故也
　　晋荀息
　　荀息字叔晋大夫也献公朝诸大夫而问焉寡人夜者寝而不寐其意何也诸大夫有进对者曰寝不安与其诸侍御有不在侧者与献公不应荀息进曰虞虢见与献公揖而进之遂与之谋息请以屈产之乗与埀棘之璧假道于虞以伐虢公曰是吾寳也对曰若得道于虞是我取之中府而藏诸外府也取之中廏而置之外廏也公曰宫之竒存焉对曰宫之竒之为人也达心而懦达心则其言略懦则不能强谏则君轻之且夫翫好在耳目之前而患在一世之后此中智以上乃能虑之臣料虞公中智以下也乃使息假道虞公许之夏荀息帅师防虞师伐虢灭下阳先书虞贿故也五年复灭虢而灭虞息牵马操璧而前公曰璧则犹是也而马齿加长矣献公使息傅奚齐公疾使召之曰以是藐诸孤辱在大夫其若之何稽首而对曰臣竭其股肱之力加之以忠贞其济君之灵也不济则以死继之公曰何谓忠贞对曰公家之利知无不为忠也送徃事居耦俱无猜贞也及里克将杀奚齐告息曰子将何如曰将死之里克曰无益也荀息曰吾与先君言矣不可以贰能欲复言而爱身乎虽无益也将焉辟之九年十月里克杀奚齐于次息将死之人曰不如立卓子而辅之息立公子卓以葬十一月里克杀卓子于朝息死之君子曰诗所谓白圭之玷尚可磨也斯言之玷不可爲也荀息有焉
　　周内史叔兴【事襄王】
　　内史叔兴周大夫也十六年陨石于宋五陨星也六鹢退飞过宋都风也叔兴聘于宋宋襄公问焉曰是何祥也吉凶焉在曰今兹鲁多大丧明年齐有乱君将得诸侯而不终退而告人曰君失问是隂阳之事非吉凶所生也吉凶由人吾不敢逆君故也二十八年晋文公献楚俘于王王享醴命晋侯宥王命叔兴防命晋侯为侯伯赐之大路之服戎路之服彤弓一彤矢百玈弓矢千秬鬯一卣虎贲三百人曰王谓叔父敬服王命以绥四国纠逖王慝晋侯三辞从命曰重耳敢再拜稽首奉扬天子之休命受防以出出入三觐叔兴告王曰晋不可不善也其君必霸不逆王命敬奉礼义王其善之王从之使于晋者道相逮也及惠后之难王出在郑晋侯纳之
　　郑叔詹
　　叔詹郑伯之弟也齐桓公会于母管仲曰郑有叔詹堵叔师叔三良爲政未可闲也宋伐郑楚成王救郑败宋公于郑文夫人芈氏姜氏劳楚子于柯泽楚子使师缙示之俘馘君子曰非礼也妇人送迎不出门见兄弟不逾阈戎事不迩女器丁丑楚子入享于郑夜出文芈送于军取郑二姬以归叔詹曰楚王其不没乎为礼卒于无别将何以没诸侯是以知其不遂霸也晋公子重耳出奔及郑文公不礼焉叔詹谏曰臣闻之天之所啓人弗及也天其或者将建诸君其礼焉弗听叔詹曰若不礼焉则请杀之公又弗听及晋文公即位伐郑郑人以名寳行成晋不许曰予我詹而师退詹请徃郑伯弗许詹固请曰一臣可以赦百姓定社稷君何爱于臣也郑人以詹予晋晋人将烹之叔詹曰杀身赎国忠也乃就烹据鼎耳而疾号曰自今以徃知忠以事君者与詹同乃命勿杀厚为之礼而归之
　　晋庆郑
　　庆郑晋大夫也秦饥使乞籴于晋晋人弗与郑曰背施无亲幸灾不仁贪爱不祥怒邻不义四德皆失何以守国虢射父曰皮之不存毛将安傅弗听初晋饥秦输之粟秦饥晋闭之籴十五年秦伯伐晋晋惠公谓郑曰寇深矣若之何对曰君实深之可若何公曰不孙卜右郑吉弗使战乘小驷郑入也郑曰古者大事必乘其产生其水土知其人心安其敎训而服习其道唯所纳之无不如志今乘异产以从戎事及惧而变将与人易乱气狡愤隂血周作张脉偾兴外彊中干进退不可周旋不能君必悔之不听九月战于韩原晋戎马还泞而止秦伯获晋侯以归及秦伯归晋侯蛾析谓郑曰盍行乎对曰臣而不臣行将焉入十一月晋侯归杀郑而后入賛曰富辰不憾愎谏而能杀身以爲君可谓仁矣亲亲仁也斯固富辰之所能为也宫之竒谏非不善也而其言以昵废孔子曰事君数斯辱矣宋襄公用鄫子于社无人道矣而欲以仁义之战属诸侯此诗所谓志大心劳求之者非道惜乎子鱼之不为国也公羊谓文王之战不过此文王唯不喜脯醢诸侯所以能征诸侯也孔子曰信近于义言可复也献公以奚齐托荀息荀息以义折之乱庶乎沮不知出此区区以复言为信此与尾生何异周内史博闻明识毎有其人岂习于先王之典邪邱明以晋文公不杀叔詹史以谓杀之传之误也以文公之不杀寺人披知其必贤于詹也






　　春秋臣传巻六
　　钦定四库全书
　　春秋臣传巻七　　　　　　宋　王当　撰僖公
　　晋子犯【名狐偃】
　　子犯名偃狐突之子也文公之舅又曰舅犯为晋卿初公子重耳奔狄从者狐偃赵衰顚颉魏武子司空季子里克杀奚齐卓子使屠岸夷告重耳曰国乱民扰得国在乱治民在扰子盍入乎吾请为子鉥重耳告舅犯对曰不可夫长国者唯知喜怒哀乐之节以导民今不哀丧而乗国难因乱以入不哀丧是必乐丧乐丧则哀生因乱以入则必喜乱喜乱则必怠德是喜怒哀乐之节易也何以导民重耳出见使者辞焉秦穆公乃使公子絷吊曰寡人闻之得国常于丧失国常于丧公子其图之重耳告舅犯对曰不可父死不得与于哭泣之位其敢有他志以辱君义穆公乃先置公子夷吾过卫卫文公不礼焉出于五鹿乞食于野人野人与之块公子怒欲鞭之子犯曰天赐也稽首受而载之及齐齐桓公妻之公子安之姜曰行也怀与安实败名先王安安而能迁与子犯谋醉而遣之过宋公孙固言于襄公曰晋公子亡长幼矣而好善不厌父事狐偃师事赵衰而长事贾佗狐偃其舅也而慧以有谋赵衰夙之弟也而文以忠贞贾佗公族也而多识以恭敬此三人者实左右之公子居则下之动则咨焉成幼而不倦殆有礼矣树于有礼必有艾襄公从之赠以马二十乗过楚楚子玉请杀之戒王请止偃王曰不可于是怀公自秦逃归秦伯召公子于楚二十四年秦伯纳文公及河子犯以璧授公子曰臣负羁絏从君廵于天下臣之罪甚多矣请由此亡公子曰所不与舅氏同心者有如白水投其璧于河二月辛丑偃及秦晋之大夫盟于郇壬寅公子入二十五年秦伯师于河上将纳王偃言于晋侯曰求诸侯莫如勤王诸侯信之且大义也继文之业而信宣于诸侯今爲可矣晋侯辞秦师而下以师迎王王入于王城与之阳樊温原攒茅之田晋于是始啓南阳晋侯始入而敎其民二年欲用之子犯曰民未知义未安其居于是出定襄王以示之义入务利民民怀生矣将用之子犯曰民未知信未宣其用于是伐原以示之信公曰可矣子犯曰民未知礼未生其恭于是大搜以示之礼作执秩以正其官民听不惑而后用之出谷戌释宋围一战而霸文之敎也晋侯侵曹又伐卫楚救曹卫子玉从晋师晋师退军吏曰以君辟臣辱也且楚师老矣何故退子犯曰师直为壮曲为老岂在乆乎防楚之惠不及此退三舍辟之所以报也背惠食言以亢其雠我曲楚直其众素饱不可谓老我退而楚还我将何求若其不还君退臣犯曲在彼矣退三舍楚众欲止子玉不可四月戊辰晋侯次于城濮大败楚师
　　晋赵成子
　　赵成子名衰字子余晋卿也耿大夫之弟也初从公子重耳如秦子余曰欲人之爱已也必先爱人欲人之从已也必先从人云云秦伯享公子如飨国君之礼子余相如賔卒事秦伯谓其大夫曰爲礼而不中耻也中不胜貎耻也华而不实耻也不度而施耻也施而不济耻也耻门不闭不可以封非此用师则无所矣二三子敬乎明日燕公赋采菽子余使公子赋黍苖子余曰重耳之仰君犹黍苖之仰隂也若君实庇廕膏泽之使能嘉谷荐在宗庙君之力也晋侯围原命三日之粮原不降命去之谍出曰原将降矣军吏曰请待之公曰信国之寳也民之所庇也得原失信何以庇之所亡滋多矣退一舍而原降使衰为原大夫晋侯问原守于寺人勃鞮曰昔赵衰以壶飱从径馁而弗食故使处原二十七年搜于被庐作三军谋元帅衰曰郤縠可臣亟闻其言矣说礼乐而敦诗书诗书义之府也礼乐德之则也德义利之夲也乃使郤縠将中军命衰为上卿辞曰三德者偃之出也以德纪民其章大矣不可废也使狐偃辞曰毛之智贤于臣又齿长乃使狐毛将上军狐偃佐之又使衰爲下卿辞曰栾枝正愼先轸有谋胥臣多闻皆可以爲辅佐臣弗若也乃使栾枝将下军胥臣佐之郤縠卒先轸代之狐毛卒复使衰代之辞曰城濮之战先且居之佐军也善乃使先且居将上军公曰赵衰三逊社稷之卫也废逊是废德也
　　晋臼季【名胥臣】
　　臼季晋大夫胥臣也亦曰司空季子文公之奔臼季从焉适秦秦伯归女五人懐嬴与焉公子使奉匜沃盥既而挥之怒曰秦晋匹也何以卑我公子惧欲辞司空季子曰同姓爲兄弟黄帝之子二十五人其同姓者二人而已唯青阳与夷鼓为已姓青阳方雷氏之甥也夷鼓彤鱼氏之甥也其同生而异姓者四母之别为十二姓凡黄帝之子二十五宗其得姓者十四为十二姓姬酉祈已滕葴任荀僖姞儇依是也唯青阳与苍林氏同于黄帝故皆为姬姓同德之难如是故少典娶于有蟜氏生黄帝炎帝黄帝以姬水成炎帝以姜火成成而异德故黄帝为姬炎帝为姜二帝用师以相济也异德之故也异姓男女相及以生民也同姓畏黩黩则生怨故娶妻避其同姓今子与子圉道路之人也取其所弃以济大事不亦可乎乃归女而纳币且逆之文公学读书于臼季三日曰吾不能行也咫闻则多矣对曰然多闻以待能者不犹愈也文公问于胥臣曰吾欲阳处父傅讙也而敎诲之其能善之乎对曰是在讙也籧篨不可使俯戚施不可使仰僬侥不可使举侏儒不可使援蒙瞽不可使视嚚瘖不可使言聋聩不可使听童昬不可使谋质将善而贤良賛之则济可竣臣闻昔者大任娠文王不加病焉文王在母不忧在傅不勤处师不烦事王不怒孝友二虢而慈惠二蔡刑于太姒比于兄弟及其即位也询于八虞而咨于二虢度于闳夭而谋于南宫诹于蔡原而访于辛尹重以周召毕荣亿宁百神而和柔万民非专敎诲之力也公曰奈夫八疾何对曰官师之所材也戚施直镈籧篨防璆侏儒扶卢蒙瞍修声聋聩司火童昬嚚瘖僬侥官师之所不材也以实裔土夫敎者因体能质而利之者也三十三年晋侯败狄于箕郤缺获白狄子初臼季过冀见冀缺耨其妻馌之敬相待如賔与之归言诸文公曰敬德之聚也能敬必有德德以治民君请用之臣闻出门如賔承事如祭仁之则也公曰其父有罪可乎对曰舜之罪也殛鲧其举也兴禹管敬仲桓之贼也实相以济文公以为下军大夫反自箕襄公以再命命先茅之县赏胥臣曰举郤缺子之功也以一命命郤缺爲卿复与之冀文公五年胥臣卒
　　晋韩简
　　韩简晋大夫也韩万之孙曲沃桓叔生万万受韩为大夫故曰韩氏初晋献公筮嫁伯姬于秦史苏占之曰不吉及惠公在秦曰先君若从史苏之占吾不及此夫简侍曰象也筮数也物生而后有象象而后有滋滋而后有数先君之败德及可数乎史苏是占勿从何益
　　晋先轸
　　先轸晋卿也邑于原又曰原轸秦师袭郑轸曰秦违蹇叔而以贪勤民天奉我也奉不可失敌不可纵纵敌患生违天不祥一日纵敌数世之患也遂发命遽兴姜戎子墨衰绖败秦师于殽获孟明视西乞术白乙丙以归文嬴请三帅曰彼实搆吾二君寡君若得而食之不厌使归就戮于秦若何公许之先轸朝问秦囚公曰夫人请之吾舍之矣轸怒曰武夫力而拘诸原妇人暂而免诸国堕军实而长寇雠亡无日矣不顾而唾公使阳处父追之不及狄伐晋轸曰匹夫逞志于君而无讨敢不自讨乎免冑入狄师死焉狄人归其元靣如生
　　晋魏犫【武子】
　　魏犫晋大夫也是为魏武子祖曰毕万公子重耳之奔狄武子从焉晋文公及曹僖负羁言于曹伯曰晋公子在此君之匹也不亦礼乎臣闻之礼賔矜穷礼之宗也礼以纪政国之常也失常不立君所知也玊帛酒食犹粪土也爱粪土以毁三常无乃不可乎公不听曹共公闻其骈胁欲观其裸浴僖负羁之妻曰吾观晋公子之从者皆足以相国若反其国必得志于诸侯而诛无礼曹其首也子盍早自贰焉乃馈盘飱寘璧焉公子受飱反璧二十八年二月晋侯围曹三月入曹令无入僖负羁之宫而免其族报施也魏犫顚颉怒曰劳之不图报于何有遂僖负羁氏晋侯怒欲杀犫而爱其材乃舍之杀顚颉以狥于师城濮之战晋中军风于泽亡大斾之左旃祁瞒奸命司马杀之以狥于诸侯师还济河舟之侨先归秋七月振旅恺以入杀之侨以狥于国民于是大服君子谓文公其能刑矣三罪而民服犫子颗事晋景公宣公十五年秦桓公伐晋次辅氏获杜回秦之力人也初武子有嬖妾无子武子疾命颗曰必嫁是疾病则曰必以为殉及卒颗嫁之曰疾病则乱吾从其治也及辅氏之役颗见老人结草以亢杜回踬故获之夜梦之曰余尔所嫁妇人之父也尔用先人之治命余以是报颗之子颉是曰令狐文子景公使爲卿曰昔克潞之役秦来图败晋功魏颗以其身却退秦师于辅氏亲获杜回其勲铭于景钟至于今不忘其子不可不兴也
　　晋吕甥
　　吕甥姓瑕名饴甥字子金食采于隂秦之获晋惠公将许之平隂饴甥防秦伯盟于王城秦伯曰晋国和乎对曰不和小人耻失其君而悼丧其亲不惮征缮以立圉也曰必报雠宁事戎狄君子爱其君而知其罪不惮征缮以待秦命曰必报德有死无二以此不和秦伯曰国谓君何对曰小人慼谓之不免君子恕以为必归小人曰我毒秦秦岂归君君子曰我知罪矣秦必归君贰而执之服而舍之德莫厚焉刑莫威焉服者怀德贰者畏刑此一役也秦可以霸纳而不定废而不立以德为怨秦不其然秦伯曰是吾心也改舘晋侯馈七牢焉
　　晋介之推
　　介之推晋隠士也初从文公出亡文公入赏从亡者及功臣大者封邑小者尊爵未至之推推不言禄禄亦不及推曰献公之子九人唯君在矣惠懐无亲外内弃之天未絶晋必将有主主晋祀者非君而谁天实开之二三子以爲已力不亦诬乎窃人之财犹谓之盗况贪天之功以爲已力乎下义其罪上赏其奸上下相防难与处矣其母曰盍亦求之以死谁怼对曰尤而效之罪又甚焉且出怨言不食其食其母曰亦使知之若何对曰言身之文也身将隠焉用文之是求显也其母曰能如是乎与汝偕隠至死不复见推从者怜之乃悬书公门曰龙欲上天五蛇爲辅龙巳升云四蛇各入其宇一蛇独怨终不见处所文公出见其书曰此介之推也吾方忧王室未图其功使人召之则亡遂求所在闻其入緜上山中于是文公环緜上山中而封之以爲介之推田号曰介山以志吾过且旌善人时从亡贱臣壶叔曰君三行赏赏不及臣臣请罪文公报曰夫导我以仁义防我以德惠此受上赏辅我以行卒以成立此受次赏矢石之难汗马之劳此复受次赏若以力事我而无补吾缺者此又次赏三赏之后故且及子晋人闻之皆说賛曰从亡之士若狐赵之忠烈臼季之举贤可谓善始善终者矣子犯济河而投璧犹有要君之意焉此介推所以羞与为比也成子家国皆让冝其兴也先轸勇而有谋殆诗所谓赳赳武夫者也










　　春秋臣传巻七
　　钦定四库全书
　　春秋臣传巻八　　　　　　宋　王当　撰僖公
　　晋郤成子
　　郤成子名缺晋卿也父芮诛缺耕于冀胥臣举之以爲下军大夫晋侯败狄于箕缺获白狄子公以一命命缺为卿复与之冀宣十一年秋防于攅函众狄服也是行也诸大夫欲召狄成子曰吾闻之非德莫如勤非勤何以求人能勤有继其从之也诗曰文王既勤止文王犹勤况寡德乎初成子求成于众狄众狄疾赤狄之役遂服于晋文十四年缺帅师革车八百乗纳防葘于邾娄力沛若有余而纳之邾娄人曰防葘晋出也貜且齐出也若以其指则防葘也四貜且也六子以大压之则未知齐晋孰有之也贵则皆贵矣虽然貜且也长缺曰非吾不能纳也义实不尔克也引师而去之君子大其弗克纳也宣八年晋胥克有蛊疾郤缺为政秋废胥克使赵朔佐下军文七年郤缺言于赵宣子曰日卫不睦故取其地今巳睦矣可以归之叛而不讨何以示威服而不柔何以示怀非威非怀何以示德无德何以主盟子爲正卿以主诸侯而不务德将若之何夏书曰九功之德皆可歌也若吾子之德莫可歌也其谁来之盍使睦者歌吾子乎
　　卫武子
　　武子名俞卫卿也践土之盟卫侯出奔元咺奉叔武入守及晋人复卫侯武子与国人盟于宛濮曰天祸卫国君臣不协以及此忧也今天诱其衷使皆降心以相从也不有居者谁守社稷不有行者谁捍牧圉不协之故用昭乞盟于尔大神以诱天衷自今以徃既盟之后行者无保其力居者无惧其罪有渝此盟以相及也明神先君是纠是殛国人闻此盟也而后不贰初晋文公使医衍酖卫侯俞货医使薄其酖不死僖公为之请纳玉于王及晋侯皆十防王许之乃释卫侯三十一年冬狄伐卫迁于帝邱卜曰三百年成公梦康叔曰相夺予享公命祀相武子曰不可鬼神非其族类不歆其祀鄫何事相之不享于此乆矣非卫之罪也不可以闲成王周公之命祀请改祀命文公四年武子来聘公与之燕为赋湛露及彤弓不辞又不答赋使行人私焉对曰臣以为肄业及之也昔诸侯朝正于王王燕乐之于是乎赋湛露则天子当阳诸侯用命也诸侯敌王所忾而献其功王于是赐之彤弓一彤矢百玈弓矢千以觉报宴今陪臣来继旧好君辱贶之其敢干大礼以自取戾
　　秦子桑
　　公孙枝字子桑秦大夫也十三年冬晋荐饥使乞籴于秦秦伯谓子桑与诸乎对曰重施而报君将何求重施而不报其民必携携而讨焉无众必败秦于是输粟于晋自雍及绛相继命之曰泛舟之役明年冬秦饥使乞籴于晋晋人弗与秦伯伐晋战于韩原获晋侯以归欲杀之子桑曰不可晋未可灭而杀其君祗以成恶且史佚有言曰无始祸无怙乱无重怒重怒难任陵人不祥乃许晋平遂归晋侯是歳晋又饥秦又饩之粟曰吾怨其君而矜其民且吾闻唐叔之封也箕子曰其后必大晋其庸可冀乎姑树德焉以待能者穆公之用百里孟明子桑之举也君子谓之能举善
　　秦孟明
　　百里孟明名视秦大夫百里奚之子也秦违蹇叔之言发师袭郑晋人与姜戎败秦师于殽匹马只轮无反者获百里孟明以归文嬴为之请于晋侯晋侯舍之及还秦伯素服郊次向师而哭曰孤违蹇叔之言以辱二三子孤之罪也不替孟明孤之过也大夫何罪且吾不以一眚掩大德秦大夫及左右皆言于秦伯曰是败也孟明之罪也必杀之秦伯曰孤实贪以祸夫子夫子何罪使复为政文公二年春孟明伐晋以报殽之役二月晋侯御之战于彭衙秦师败绩晋人谓秦拜赐之师秦伯犹用孟明孟明増修国政重施于民赵成子曰秦师又至将必辟之惧而增德不可当也诗曰无念尔祖聿修厥德孟明念之矣念德不怠其可敌乎三年秦伯伐晋济河焚舟取王官及郊晋人不出遂自茅津济封殽尸而还遂霸西戎用孟明也君子谓秦穆公之爲君也举人之周也与人之壹也孟明之为臣也其不解也能惧思也子桑之忠也其知人也能举善也诗曰于以采蘩于沼于沚于以用之公侯之事秦伯有焉夙夜匪懈以事一人孟明有焉诒厥孙谋以燕翼子子桑有焉
　　楚成得臣【字子玉】
　　成得臣字子玊楚令尹若敖之后也事成王晋公子重耳及楚楚子飨之曰公子若反晋国则何以报不谷对曰若以君之灵得反晋国晋楚治兵遇于中原其辟君三舍若不获命则左执鞭弭右属櫜鞬以与君周旋子玉请杀之楚子曰晋公子广而俭文而有礼其从者肃而寛忠而能力吾闻姬姓唐叔之后其后衰者也其将由晋公子乎天将啓之谁能废之违天者必有大咎楚子围宋明年春晋侯伐卫楚人又救卫楚子入居于申使申叔去谷使子玉去宋曰无从晋师晋侯在外十九年矣而果得晋国险阻艰难备尝之矣民之情伪尽知之矣天假之年而除其害天之所置其可废乎子玉使请战从晋师晋师退三舍楚众欲止子玉不可复使请战曰请与君之士戏君冯轼而观之得臣与寓目焉晋车七百乗韅靷鞅靽晋侯登有莘之虚以观师曰少长有礼其可用也师陈于莘北楚师败绩晋师三日馆谷楚王使谓子玉曰大夫若入其如申息之老何及连谷而死
　　鲁公子遂
　　公子遂字襄仲庆父之子也曰东门氏文二年如齐纳币礼也凡君即位好舅甥修昬姻娶元妃以奉粢盛孝也孝礼之始也十六年公使襄仲纳赂于齐懿公故盟于郪邱明年如齐拜谷之盟复曰臣闻齐人将食鲁之麦以臣观之将不能齐君之语偷臧文仲有言曰民主偷必死宣元年书公子遂如齐逆女称族尊君命三月遂以夫人妇姜至自齐舍族尊夫人也八年六月如齐至黄乃复辛巳卒于埀是日有事于太庙壬午犹绎万入去籥
　　賛曰胥臣之举郤缺郤缺之废胥克庶乎爱而知其恶憎而知其善者也终之胥臣畜怨祸延三郤故知喜怒以类者鲜矣管仲夺伯氏得不为贤哉武子之守义执礼何其知也至卫侯之出而能屈身以全君此孔子所谓其愚不可及也子玉子反之丧师固有余责然孟明荀伯之败而秦晋宥之子玉子反之败而楚杀之此霸之所以分也邲殽之败以君勤逺畧而将各有心非专二子之罪也然非子桑贞子之言亦无以收后效古之进贤受上赏不亦宜乎楚无二臣之言而加以子反子重之责祗足以速其死楚真蛮夷哉

　　春秋臣传巻八
　　钦定四库全书
　　春秋臣传巻九　　　　　　宋　王当　撰僖公
　　鲁展禽【桞下惠】
　　展禽名获展无骇之后也食采于栁下諡曰惠二十六年齐人伐我北鄙臧文仲曰国急矣愿以子之辞行赂焉其可乎乃使展喜犒师受命于展禽曰寡君闻君亲举玉趾将辱于敝邑使下臣犒执事齐侯曰鲁人恐乎对曰小人恐矣君子则否齐侯曰室如悬罄野无青草何恃而不恐对曰恃先王之命昔周公太公股肱周室夹辅成王成王劳之而赐之盟曰世世子孙无相害也载在盟府太师职之桓公是以纠合诸侯而谋其不协弥缝其阙而匡救其灾昭旧职也及君即位诸侯之望曰其率桓之功我敝邑用不敢保聚岂其嗣世九年而弃命废职其若先君何君必不然恃此以不恐齐侯乃还海鸟曰爰居止于鲁东门之外三日臧文仲使国人祭之展禽曰越哉臧孙之为政也夫祀国之大节而节政之所成也故慎祭祀以为国典今无故而加典非政之宜也夫圣人之制祀也法施于民则祀之以死勤事则祀之以劳定国则祀之能御大灾则祀之能捍大患则祀之非此族也不在祀典昔烈山氏之有天下也其子曰柱能殖百谷百蔬夏之兴也周弃继之故祀以为稷共工氏之伯九有也其子曰后土能平九土故祀以为社黄帝能成命百物以明民共财颛顼能修之帝喾能序三辰以固民尧能单均刑法以仪民舜勤民事而野死鲧鄣洪水而殛死禹能以德修鲧之功契为司徒而民辑冥勤其官而水死文王以文昭武王去民之秽故有虞氏禘黄帝而祖颛顼郊尧而宗舜夏后氏禘黄帝而祖颛顼郊鲧而宗禹商人禘舜而祖契郊冥而宗汤周人禘喾而郊稷祖文王而宗武王幕能帅颛顼者也有虞氏报焉杼能帅禹者也夏后氏报焉上甲防能帅契者也商人报焉高圉太王能帅稷者也周人报焉凡禘郊宗祖报此五者国之典祀也及前哲令德之人所以为明质也及天之三辰民所以瞻仰也及地之五行所以生殖也及九州名山川泽所以出财用也非是不在祀典今兹海其有灾乎夫广川之鸟兽恒知避其灾也是歳也海多大风冬暖文仲闻栁下季之言曰信吾过矣季子之言不可不法也使书以为三防跻僖公展禽曰夏父弗忌必有殃夫宗有司之言顺矣僖又未有明焉犯顺不祥以逆训民亦不祥易神之班亦不祥不明而跻之亦不祥犯鬼道二犯人道二能无殃乎孟子所谓圣之和是也
　　周王孙满
　　王孙满周大夫也三十三年秦师袭郑过周北门左右免冑而下超乗者三百乗满尚幼观之言于王曰秦师轻而无礼轻则寡谋无礼则脱入险而脱又不能谋能无败乎卒败于殽宣公三年楚庄王伐陆浑之戎遂至于雒观兵于周疆定王使满劳楚子楚子问鼎之大小轻重焉对曰在德不在鼎夏之方有德也逺方图物贡金九牧铸鼎象物百物为之备使民知神奸故民入川泽山林不逢不若魑魅魍魉莫能逢之用能恊于上下以承天休桀有昬德鼎迁于商载祀六百商纣暴虐鼎迁于周德之休明虽小重也其奸回昬乱虽大轻也天祚明德有所底止成王定鼎于郏鄏卜世三十卜年七百天所命也周德虽衰天命未改鼎之轻重未可问也周公阅者周冢宰也与满同时三十年天王使宰周公来聘飨有昌歜白黒形盐辞曰国君文足昭也武可畏也则有备物之享以象其德荐五味羞嘉谷盐虎形以献其功吾何以堪之文公十四年阅与王孙苏争政讼于晋王叛王孙苏而使尹氏与聃啓讼周公于晋晋赵宣子平王室而复之
　　晋荀林父
　　荀林父字伯晋卿也是为中行桓子二十八年始将中行故以爲氏宣公十二年春楚子围郑三月克之郑襄公肉袒牵羊以迎请命左右曰不可许也王曰其君能下人必能信用其民矣退三十里而许之平六月晋师救郑林父将中军先縠佐之晋师在敖鄗之间楚子使求成于晋晋人许之盟有日矣楚许伯御乐伯摄叔为右以致晋师许伯曰吾闻致师者御靡旌摩垒而还摄叔曰吾闻致师者右入垒折馘执俘而还皆行其所闻而复晋逐之左右角之楚人左射马右射人角不能进赵旃怒失楚之致师者遂请战楚子为乘广三十乗分为左右右广鸡鸣而驾日中而说左则受之日入而说乙夘王乗左广以逐赵旃旃弃车而走桓子不知所为鼓于军中曰先济者有赏中军下军争舟舟中之指可掬也及昬楚师军于邲晋之余师不能军宵济故书曰晋荀林父帅师及楚师战于邲晋师败绩晋师归桓子请死景公欲许之士贞子谏晋侯使复其位十四年夏晋师伐郑为邲故也告于诸侯搜焉而还桓子之谋也先是赤狄伐晋及清十五年六月林父败赤狄灭潞以潞子婴儿归晋侯赏桓子狄臣千室子庚嗣是曰宣子
　　晋阳处父
　　阳处父晋大夫也爲太傅三十三年晋侵蔡楚子上救之与晋师夹泜而军阳子患之使谓子上曰吾闻文不犯顺武不违敌子若欲战则吾退舍子济而陈迟速唯命不然纾我老师费财亦无益也乃驾以待楚子纾之阳子宣言曰楚师遁矣遂归楚师亦归文六年晋搜于夷舍二军使狐射姑将中军赵盾佐之处父至自温改搜于董易中军阳子成季之属也故党于赵氏且谓盾能曰使能国之利也是以上之贾季怨阳子之易其班也九月使续鞫居杀处父书曰晋杀其大夫侵官也初处父聘于卫反过嬴曰吾求君子乆矣乃今得之举而从之阳子道与之语及温而还其妻问之嬴曰以刚商书曰沈潜刚克高明柔克夫子壹之其不没乎天爲刚德犹不干时况在人乎吾见其貎而欲之闻其言而恶之夫貎情之华也言貎之机也合而后行离则有衅今阳子之貎济其言匮非其实也华而不实怨之所聚也犯而聚怨不可以定身吾惧不获其利而罹其害是以去之
　　鲁公孙敖
　　公孙敖鲁卿也是为穆伯父曰庆父字共仲桓公庶长也故曰孟孙氏文公元年春天王使内史叔服来防葬公孙敖闻其能相人也见其二子焉叔服曰谷也食子难也收子谷也丰下必有后于鲁国文八年冬如周吊丧不至以币奔莒从已氏焉十四年卒初穆伯之从已氏也鲁人立文伯文伯谷也是为孟文子文公欲弛文子之宅使谓之曰吾欲利子于外之寛者对曰夫位政之建也署位之表也车服表之章也宅章之次也禄次之食也君议五者以建政爲不易之道也今有司来命易臣之署与其车服而曰将易而次为寛利也夫署所以朝夕防君命也臣立先臣之署服其车服为利故而易其次是辱君命也不敢闻命若罪也则请纳禄与车服而违署唯里人所命公弗取臧文仲闻之曰孟孙善守矣其可以盖穆伯而守其后于鲁乎
　　賛曰栁下惠之圣非孟子不能知而仲尼所以深责臧文仲者以文仲之知足以知其贤也若众人则固不足责矣王孙满机虚发于奸齿从容片言杜问鼎之谋贤矣哉冢宰职谨四海而周公阅争权嚚讼下取决于诸侯之卿周室其卑矣处父以下干上亦足以杀其躯也








　　春秋臣传巻九
　　钦定四库全书
　　春秋臣传巻十　　　　　　宋　王当　撰文公
　　晋范武子【士防】
　　范武子晋卿士防也字季士蔿之孙士蔿生成伯成伯生武缺武缺生士防佐文襄灵成景始以士爲氏及食邑于随故名字諡着随后受范更曰范氏文公七年赵宣子背先蔑立灵公败秦师于令狐先蔑奔秦士防从之士防在秦三年不见士伯其人曰能亡人于国不能见于此焉用之士季曰吾与之同罪非义之也将何见焉及归遂不见文十二年河曲之战秦伯谓士防曰若何而战对曰赵氏新出其属曰臾骈必实为此谋将以老我师也赵有侧室曰穿晋君之壻也有宠而弱不在军事好勇而狂且恶防骈之佐上军也若使轻者肆焉其可十三年赵宣子曰随防在秦贾季在狄难日至矣若之何中行桓子曰请复贾季郤成子曰不如随防乃使魏寿余伪以魏叛以诱士防秦伯许之履士防之足于朝秦伯师于河西魏人在东寿余曰请东人之能与夫二三有司言者吾与之先使士防士防曰晋人虎狼也若背其言臣死妻子为戮无益于君不可悔也秦伯曰若背其言所不归尔孥者有如河乃行绕朝赠之以防曰子无谓秦无人吾谋适不用也既济魏人噪而还秦人归其孥其处者为刘氏灵公之杀宰夫也赵盾士季患之将谏士季曰谏而不入则莫之继也防请先不入则子继之三进及溜而后视之曰吾知所过矣将改之稽首而对曰人谁无过过而能改善莫大焉诗曰靡不有初鲜克有终夫如是则能补过者鲜矣君若有终则社稷之固也岂惟羣臣赖之又曰衮职有阙惟仲山甫补之能补过也君能补过衮不废矣卒不改宣三年晋成公伐郑及郔郑及晋平防入盟十二年楚围郑晋人救郑及河闻郑既及楚平荀桓子欲还武子曰善防闻用师观衅而动德刑政事典礼不易不可敌也楚军昔岁入陈今兹入郑民不罢劳君无怨讟政有经矣荆尸而举商农工贾不败其业而卒乗辑睦事不奸矣蒍敖为宰择楚国之令典军行右辕左追蓐前茅虑无中权后劲百官象物而动军政不戒而备能用典矣其君之举也内姓选于亲外姓选于旧举不失德赏不失劳老有加惠旅有施舍君子小人物有服章贵有常尊贱有等威礼不逆矣若之何敌之见可而进知难而退军之善政也兼弱攻昧武之善经也子姑整军而经武乎犹有弱而昧者何必楚彘子曰不可晋师终败于邲十六年春防帅师灭赤狄甲氏及留吁铎辰三月献狄俘晋侯请于王戊申以黻冕命士防将中军且为太傅于是晋国之盗逃奔于秦羊舌职曰禹称善人不善人逺此之谓也诗曰战战兢兢如临深渊如履薄冰善人在上也善人在上则国无幸民谚曰民之多幸国之不幸也是无善人之谓也冬晋侯使防平王室定王享之原襄公相礼殽烝武子私问其故王闻之召武子曰季氏而弗闻乎王享有体荐宴有折爼公当享卿当宴王室之礼也武子归而讲求典礼以修晋国之法十七年武子请老郤献子为政宋之盟楚子木问于赵孟曰范武子之德何如对曰夫子之家事治言于晋国无隠情其祝史陈信于鬼神无愧辞子木归以语王王曰尚矣哉能歆神人宜其光辅五君以爲盟主也子燮鲂燮有传鲂是为彘季悼公以为卿曰武子之季文子之母弟也武子宣法以定晋国至于今是用文子勤身以定诸侯至于今是赖夫二子之德其可忘乎故以彘季平其宗初叔向告赵文子曰随武子纳谏不忘其师言身不失其友事君不援而进不可而退孔子亦谓子贡曰其事君也不敢爱其死然亦不敢忘其身谋其身不遗其友君谏则进而用之不谏则行而退盖武子之行也
　　晋韩献子
　　韩献子名厥晋卿也韩万之孙子与之子赵宣子言于灵公以为司马河曲之役赵孟使人以乘车干行献子执而戮之众咸曰韩厥必不没矣其主朝升之而暮戮其车其谁安之宣子召而礼之曰吾闻事君者比而不党夫周以举义比也举以其私党也吾言汝于君惧汝不能也举而不能党孰大焉事君而党吾何以从政吾故以是观汝汝勉之茍从是行也长晋国者非汝而谁皆告诸大夫曰二三子可贺我矣吾举厥也而中吾乃今知免于罪矣成公六年晋人谋去故绛诸大夫皆曰必居郇瑕氏之地沃饶而近盬国利君乐不可失也献子曰不可郇瑕氏土薄水浅其恶易觏易觏则民愁民愁则垫隘于是有沈溺重膇之疾不如新田土厚水深居之不疾有汾浍以流其恶且民从教十世之利也夫山泽林盬国之宝也国饶则民骄佚近宝公室乃贫不可谓乐公恱从之四月丁丑晋迁于新田栾书中行偃之执厉公也召厥厥辞曰古人有言曰杀老牛莫之敢尸而况君乎二三子不能事君安用厥也中行偃欲攻之栾书曰不可其身果而辞顺顺无不行果无不彻犯顺不祥伐果不克乃止十八年悼公即位冬楚伐宋华元告急献子为政曰欲求得人必先勤之成霸安疆自宋始矣晋救宋楚子遂还襄公七年十月献子告老公族穆子有废疾将立之辞曰诗云岂不夙夜谓行多露又曰弗躬弗亲庶民弗信无忌不才让其可乎请立起也与田苏游而曰好仁诗曰靖共尔位好是正直神之听之介尔景福恤民为德正直为正正曲为直参和为仁如是则神听之介福降之立之不亦可乎庚戌使宣子朝献子遂老晋侯谓无忌仁使掌公族大夫献子虽老晋之大政从咨焉立赵文子厥之力也无忌卒子襄嗣为公族大夫
　　鲁季文子
　　季文子鲁卿季孙行父也季友之孙是为季孙十五年秋齐人侵我西鄙文子告于晋齐懿公谓诸侯不能也遂伐曹入其郛讨其来朝也文子曰齐侯其不免乎巳则无礼而讨于有礼者曰女何故行礼礼以顺天天之道也已则反天而又以讨人难以免矣诗曰胡不相畏不畏于天君子之不虐幼贱畏于天也在周颂曰畏天之威于时保之不畏于天将何能保以乱取国奉礼以守犹惧不终多行无礼弗能在矣十八年莒纪公生太子仆又生季佗爱季佗而黜仆且多行无礼于国仆因国人以弑纪公以其宝玉来奔纳诸宣公公命与之邑曰今日必授文子使司寇出诸竟曰今日必达公问其故文子使太史克对曰先大夫臧文仲敎行父事君之礼行父奉以周旋弗敢失坠曰见有礼于其君者事之如孝子之养父母也见无礼于其君者诛之如鹰鹯之逐鸟爵也先君周公制周礼曰则以观德德以处事事以度功功以食民作誓命曰毁则爲贼掩贼为藏窃贿爲盗盗器为奸主藏之名赖奸之用为大防德有常无赦在九刑不忘行父还观莒仆莫可则也孝敬忠信为吉德盗贼藏奸为凶徳夫莒仆则其孝敬则弑君父矣则其忠信则窃宝玉矣其人则盗贼也其器则奸兆也保而利之则主藏也以训则昏民无则焉不度于善而皆在于凶徳是以去之昔高阳氏有才子八人苍舒隤敳梼戭大临尨降庭坚仲容叔达齐圣广渊明允笃诚天下之民谓之八恺高辛氏有才子八人伯奋仲堪叔献季仲伯虎仲熊叔豹季貍忠肃共懿宣慈惠和天下之民谓之八元此十六族也世济其美不陨其名以至于尧尧不能举舜臣尧举八恺使主后土以揆百事莫不时序地平天成举八元使布五敎于四方父义母慈兄友弟恭子孝内平外成昔帝鸿氏有不才子掩义隠贼好行凶德丑类恶物顽嚚不友是与比周天下之民谓之浑敦少皡氏有不才子毁信废忠崇饰恶言靖谮庸回服谗搜慝以诬盛德天下之民谓之穷竒颛顼氏有不才子不可敎训不知话言告之则顽舍之则嚚傲狠明德以乱天常天下之民谓之梼杌此三族也世济其凶増其恶名以至于尧尧不能去缙云氏有不才子贪于饮食冒于货贿侵欲崇侈不可盈厌聚敛积实不知纪极不分孤寡不恤穷匮天下之民以比三凶谓之饕餮舜臣尧賔于四门流四凶族投诸四裔以御魑魅是以尧崩天下如一同心戴舜以爲天子以其举十六相去四凶也故虞书数舜之功曰愼徽五典五典克从无违教也曰纳于百揆百揆时序无废事也曰賔于四门四门穆穆无凶人也舜有大功二十而为天子今行父虽未获一吉人去一凶矣于舜之功二十之一也庶几免于戾乎成公二年行父帅师败齐师于鞌齐人归我汶阳田四年夏公如晋景公见公不敬文子曰晋侯必不免诗曰敬之敬之天惟显思命不易哉夫晋侯之命在诸侯矣可不敬乎六年二月文子以鞌之功立武宫非礼也听于人以救其难不可以立武立武由已非由人也齐侯败于鞌而归吊死视疾七年不饮酒不食肉晋侯闻之曰嘻奈何使人之君七年不饮酒不食肉请皆反其所侵地八年春晋侯使韩穿来言汶阳之田归之于齐文子饯之私焉曰大国制义以为盟主是以诸侯怀德畏讨无有贰心谓汶阳之田敝邑之旧也而用师于齐使归诸敝邑今有二命曰归诸齐信以行义义以成命小国所望而怀也信不可知义无所立四方诸侯其谁不解体诗曰女也不爽士贰其行士也罔极二三其德七年之中一与一夺二三孰甚焉士之二三犹丧配偶而况霸主霸主将德是以而二三之其何以长有诸侯乎诗曰犹之未逺是用大简行父惧晋之不逺犹而失诸侯也是以敢私言之鄢陵之战公出于坏隤晋侯不见公将执公行父曰臣有罪执其君子有罪执其父此听失之大者也今此臣之罪也舍臣之身而执臣之君吾惧听失之爲宗庙羞也九月晋人执文子于苕邱公还使声伯请季孙于晋范文子曰季孙于鲁相二君矣妾不衣帛马不食粟可不谓忠乃许鲁平赦季孙襄五年十二月卒大夫入敛公在位宰庀家器为葬备无衣帛之妾无食粟之马无藏金玉无重器备君子是以知季文子之忠于公室也相三君矣而无私积可不谓忠乎子宿嗣有传
　　晋解扬
　　解扬晋大夫也文八年晋侯使解扬归匡戚之田于卫且复致公壻池之封自申至于虎牢之境宣公十五年春公孙归父防楚庄王围宋宋人使乐婴齐告急于晋晋使解扬如宋使无降楚曰晋师悉起将至矣郑人囚而献诸楚楚子厚赂之使反其言不许三而许之登诸楼车使呼宋人而告之遂致其君命楚子将杀之使与之言曰尔既许不谷而反之何故非我无信女则弃之速即尔刑对曰臣闻之君能制命爲义臣能承命为信信载义而行之爲利谋不失利以卫社稷民之主也义无二信信无二命君之赂臣不知命也受命以出有死无霣又可赂乎臣之许君以成命也死而成命臣之禄也寡君有信臣下臣获考死又何求楚子舍之以归
　　鲁叔孙得臣
　　叔孙得臣鲁卿庄叔也祖叔牙是曰僖叔桓公之子叔牙赐酖死季友立其后爲叔孙氏也元年天王使毛伯卫来锡公命得臣如周拜公如晋及晋侯盟晋侯飨公赋菁菁者莪庄叔以公降拜曰小国受命于大国敢不慎仪君贶之以大礼何乐如之抑小国之乐大国之惠也晋侯降辞登成拜公赋假乐十一年鄋瞒伐我冬十月得臣败狄于咸获长狄侨如长狄兄弟三人泆宕中国瓦石不能害得臣最善射射其目身横九亩断其首而载之眉见于轼鄋瞒长狄之种防风氏之后宣五年卒子侨如嗣有传
　　晋狐射姑
　　狐射姑字季佗狐偃之子也食于贾亦曰贾季文公之出贾佗从焉文公以长事之为太师文六年初晋侯使射姑将中军赵盾佐之阳处父曰古者君之使臣也使仁者佐贤者不使贤者佐仁者今赵盾贤射姑仁其不可乎襄公乃使盾将中军以射姑佐之贾季怨阳子之易其班也乃使杀阳处父遂奔狄赵盾使防骈送其帑夷之搜贾季戮防骈防骈之人欲尽杀贾氏以报焉臾骈曰不可吾闻前志有之曰敌惠敌怨不在后嗣忠之道也夫子礼于贾季我以其宠报私怨无乃不可乎介人之宠非勇也损怨益仇非知也以私害公非忠也释此三者何以事夫子尽具其帑与其器用财贿亲帅捍之送致诸境文七年秋狄侵我西鄙公使告于晋赵宣子使因贾季问鄷舒且让之舒问于贾季曰赵衰赵盾孰贤曰赵衰冬日之日赵盾夏日之日冬日可爱夏日可畏
　　晋赵盾
　　赵盾字孟赵衰之子也是曰赵宣子文公六年为中军于是始为国政制事典正法罪辟狱刑董逋逃由质要治旧洿夲秩礼续常职出滞淹既成以授大傅阳子与太师贾佗使行诸晋国以为常法十四年盾以诸侯之师八百乗纳捷葘于邾邾人辞曰齐出貜且长宣子曰辞顺而弗从不祥乃还晋襄公卒灵公少晋人以难故欲立长君赵孟曰立公子雍云云贾季曰不如立公子乐使先蔑士防如秦逆公子雍贾季亦召公子乐于陈赵孟使杀诸郫七年秦康公送公子雍于晋穆嬴日抱太子以啼于朝云云宣子乃背先蔑而立灵公云云败秦师于令狐宣二年灵公不君厚敛以雕墙从台上弹人而观其避丸也宰夫胹熊蹯不熟杀之寘诸畚使妇人载以过朝赵盾与士季见之问其故而患之士季谏不改宣子骤谏公患之使鉏麑贼之晨徃寝门辟矣盛服将朝尚早坐而假寐麑退叹而言曰不忘恭敬民之主也贼民之主不忠弃君之命不信有一于此不如死也触槐而死秋七月晋侯饮盾酒伏甲士将攻之其右提弥明知之趋登曰臣侍君宴过三爵非礼也遂扶以下公嗾夫焉明搏而杀之盾曰弃人用犬虽猛何爲宫中甲鼓而起提弥明死之初宣子田于首山舍于翳桑见灵辄饿问其病曰不食三日矣食之舍其半问之曰宦三年矣未知母之存否今近焉请以遗之使尽之而爲之箪食与肉寘诸槖以与之既而与爲公介倒防以御公徒而免之问其故对曰翳桑之饿人也问其名居不告而退遂自亡也九月乙丑赵穿攻灵公于桃园宣子未出山而复太史书曰赵盾弑其君以示于朝宣子曰不然对曰子爲正卿亡不越境反不讨贼非子而谁孔子曰董狐古之良史也书法不隠赵宣子古之良大夫也爲法受恶惜也越境乃免
　　宋华元
　　华元宋卿也太宰华督之曽孙宣公二年郑公子归生受命于楚以伐宋元御之战于大棘宋师败绩囚元将战元杀羊食士其御羊斟不与及战曰畴昔之羊子为政今日之事我爲政与入郑师故败君子谓羊斟非人也以其私憾败国殄民于是刑孰大焉诗所谓人之无良者其羊斟之谓乎残民以逞宋人以兵车百乗文马百驷赎华元于郑半入华元逃归立于门外告而入见叔牂曰子之马然也对曰非马也其人也既合而来奔宋城元爲植城者讴曰睅其目皤其腹弃甲而复于思于思弃甲复来使其骖乗谓之曰牛则有皮犀兕尚多弃甲则那役人曰从其有皮丹漆若何元曰去之夫其口众我寡成二年八月宋文公卒始厚葬用蜃炭益车马始用殉重器备椁有四阿棺有翰桧皆王礼也君子谓华元乐举于是乎不臣臣治烦去惑者也是以伏死而争今二子者君生则纵其惑死又益其侈是弃君于恶也何臣之爲
　　郑公子归生
　　公子归生字子家郑大夫也楚人献鼋于郑灵公公子宋与子家将见子公之食指动以示子家曰他日我如此必尝异味及入宰夫将解鼋相视而笑公问之子家以告及食大夫鼋召子公而弗与也子公怒染指于鼎尝之而出公怒欲杀子公子公与子家谋先子家曰畜老犹惮杀之而况君乎反谮子家子家惧而从之夏弑灵公书公子归生弑其君夷权不足也君子曰仁而不武无能达也
　　賛曰春秋之臣若范武子之德吾无间然矣其事上也忠其虑事也审其居家也理其临民也治使遇明主其功烈岂止如是而已哉韩献子之忠正亦亚也忠故不狥私正故不能防以非义是所以善始善终爲国之老而咨正焉季文子相三君家无私积可谓贤矣解扬受命不爲利回不爲威屈古之【阙】使也名以制义也晋侯克敌而名其子曰仇曰成师叔孙获敌而名其子曰侨曰虺亦足以兆乱也共仲之乱季友出疆而归讨贼春秋美之赵盾徃而不反反而不爲正卿则已矣身为正卿反不讨贼又从而任使之赵穿之事盾不无憾焉不然胡爲莫敢谁何也春秋别嫌疑正名分岂以隠昧而加人以恶者哉盖原情得之矣


　　春秋臣传巻十
　　钦定四库全书
　　春秋臣传巻十一　　　　　宋　王当　撰宣公
　　鲁孟献子
　　孟献子孟文伯之子仲孙蔑也爲鲁卿九年春天王使来徴聘夏蔑聘于周王以爲有礼厚贿之楚子围宋献子言于公曰臣闻小国之免于大国也聘而献物于是有庭实旅百朝而献功于是有容貎采章嘉淑而有加货谋其不免也今楚在宋君其图之公说明年防楚于宋襄三年盟于长樗献子相公稽首知武子曰天子在而君辱稽首寡君惧矣献子曰以敝邑介在东表密迩仇雠寡君将君是望敢不稽首七年夏四月三卜郊不从乃免牲献子曰吾乃今而后知有卜筮夫郊祀后稷以祈农事也是故啓蛰而郊郊而后耕今既耕而卜郊宜其不从也十五年宋向戌来聘见献子之室尤之曰子有令闻而美其室非所望也对曰我在晋吾兄为之毁之重劳且不敢闲献子善观人郤锜来聘将事不敬知其必亡郑子耳一岁三用师知其必有灾既而悉如其言子它是爲子服氏季文子相宣成无衣帛之妾无食粟之马仲孙它曰子为鲁上卿相二君矣妾不衣帛马不食粟人其以子爲爱且不华国乎文子曰吾亦愿之然吾观国人其父兄之食麤而衣恶而我美妾与马无乃非相人乎且吾闻以德荣为国华未闻以妾与马文子以告献子献子囚之七日自是子服之妾衣不过七升之布马食不过稂莠文子闻之曰过而能改民之上也使爲上大夫
　　楚孙叔敖
　　孙叔敖楚令尹蔿艾猎也父曰蔿贾叔敖儿时出游而还忧而不食母问其故泣而对曰吾闻见两头蛇者死今日吾见两头蛇恐去死无日矣母曰今蛇安在曰吾恐他人又见已埋之也母曰无忧有隂德者阳报之德胜不祥仁除百祸人闻之皆喻其仁也虞邱子荐之以自代少焉虞邱子家干法叔敖执而戮之虞邱子喜入言于王曰叔敖果可使持国政奉法公平未治而人信之十一年城沂使封人虑事以授司徒量功命日分财用平板榦称畚筑程土物议逺迩略基趾具糇粮度有司三旬而成不愆于素十二年楚子围郑既及郑平晋人救郑楚子北师将饮马于河而归闻晋师既济王欲还嬖人伍参欲战敖弗欲曰昔歳入陈今兹入郑不无事矣战而不防参之肉其足食乎参曰若事之捷孙叔爲无谋矣令尹南辕反斾王告令尹改乗辕而北之次于管以待之晋魏锜赵旃怒楚师乙夘王乗左广以逐赵旃晋人惧二子之怒楚师也使軘车逆之楚人望其尘亦惧王之入晋军也遂出陈孙叔曰进之宁我薄人无人薄我遂疾进师车驰卒奔乗晋军晋军大败叔敖爲令尹施敎道民上下和合民皆乐其生庄王以爲币轻更以小爲大百姓不便皆去其业敖言于王曰前日更币今市令来言市乱民莫安其处次行不定臣请遂令复如故王许之下令三日而市复楚俗好庳车王以爲不便马欲下令更之敖曰令数下民不知所从臣请敎闾里尽高其梱居半歳民悉自高其车此不敎而民从其化近者视而效之逺者望而法之故三得相而不喜知其材自得之也三去相而不悔知非已之罪也时有优孟者敖知其贤善待之病且死属其子曰我死汝必贫困若徃见优孟言我孙叔敖子也居数年其子穷困负薪逢优孟孟曰若无逺有所之即为叔敖衣冠抵掌谈语歳余象叔敖楚王及左右不能别也以爲叔敖复生欲以爲相孟曰妇言愼无为楚相不足为也如孙叔敖之爲楚相尽忠爲亷以治楚国楚王得以霸今死其子无立锥之地贫困负薪以自饮食不足为也于是庄王谢优孟乃召叔敖子封之寝邱四百户后十世不絶
　　楚申叔时
　　申叔时楚之申大夫也夏徴舒之母曰夏姬陈灵公通之徴舒弑灵公十一年冬楚子伐之因县陈叔时使于齐反复命而退王使让之曰夏徴舒爲不道弑其君寡人以诸侯讨而戮之诸侯县公皆庆寡人女独不庆何故对曰夏徴舒之罪大矣讨而戮之君之义也抑人有言曰牵牛以蹊人之田而夺之牛牵牛以蹊者信有罪矣夺之牛者不亦甚乎诸侯之从也曰讨有罪也今县陈贪其富也以讨召诸侯而以贪归之无乃不可乎王曰善哉吾未之闻也反之可乎对曰可哉吾侪小人所谓取诸其懐而与之也乃复封陈楚子围宋不克将去之叔时仆曰筑室反耕者宋必听命从之宋人惧请成楚共王将北师叔时老矣在申闻之曰子反必不免信以守礼礼以庇身信礼之亡欲免得乎成十六年晋厉公伐郑楚子救之过申子反入见叔时曰师其何如对曰德刑详义礼信战之器也德以施惠刑以正邪详以事神义以建利礼以顺时信以守物民生厚而德正用利而事节时顺而物成上下和睦周旋不逆求无不具各知其极故诗曰立我烝民莫匪尔极是以神降之福时无灾害民生敦厖和同以听莫不尽力以从上命致死以补其阙此战之所由克也今楚内弃其民而外絶其好渎齐盟而食话言奸时以动而疲民以逞民不知信进退罪也人恤所底其谁致死子其勉之吾不复见子矣果败于鄢陵孔子读史至楚复陈喟然叹曰贤哉楚王轻千乘之国而重一言之信匪申叔之信不能达其义匪庄王之贤不能受其训
　　郑子良【去疾】
　　子良名去疾郑穆公之庶子也爲郑卿初文公有贱妾曰燕姞梦天与已兰曰予爲伯儵予而祖也以是爲而子以兰有国香人服媚之如是既而文公见之与之兰而御之辞曰妾不才幸而有子将不信敢徴兰乎公曰诺生穆公命之曰兰石癸曰吾闻姬姞耦姞吉人也后稷之元妃也今公子兰姞甥也天或啓之必将爲君其后必蕃穆公生十一子子然及子孔亡子羽不爲卿子罕子驷子良子国子印子丰子游是爲七穆灵公卒郑人欲立子良辞曰以贤则去疾不足以顺则公子坚长乃立襄公襄公将去穆氏而舍子良子良不可曰穆氏宜存则固愿也若将亡之则亦皆亡去疾何爲乃舍之皆爲大夫十年楚伐郑晋救郑郑败楚师于柳棼国人皆喜唯子良忧曰是国之灾也吾死无日矣自是晋楚交伐卒子子耳嗣襄十年子耳侵宋北鄙孟献子曰郑其有灾乎师竞已甚周犹不堪竞况郑乎有灾其执政之三士乎十月五族聚羣不逞之人因公子之徒以作乱杀子驷子国子耳
　　卫孙良夫【桓子】
　　孙良夫卫卿也是爲孙桓子成二年卫侵齐卫师败新筑人仲叔于奚救桓子桓子是以免卫人赏之以邑辞请曲县繁缨以朝仲尼闻之曰惜也不如多与之邑唯器与名不可以假人君之所司也名以出信信以守器器以藏礼礼以行义义以生利利以平民政之大节也若以假人与人政也政亡则国家从之弗可止也巳三年卫侯使孙良夫来聘且寻盟公问臧宣叔曰中行伯之于晋也其位在三孙子之于卫也位爲上卿将谁先对曰次国之上卿当大国之中中当其下下当其上大夫小国之上卿当大国之下卿中当其上大夫下当其下大夫上下如是古之制也卫在晋不得爲次国晋爲盟主其将先之丙午盟晋丁未盟卫礼也
　　楚公子婴齐
　　公子婴齐字子重楚庄王之弟也爲左令尹成二年晋伐齐楚救齐将起师子重曰君弱羣臣不如先大夫师众而后可诗曰济济多士文王以宁文王犹用众况吾侪乎且先君庄王属之曰无德以及逺方莫如惠恤其民而善用之乃大户已责逮鳏救乏赦罪悉师王卒尽行师于蜀十一月公及诸侯之大夫盟婴齐于蜀卿不书匮盟也于是乎畏晋而窃与楚盟故曰匮盟蔡侯许男不书乗楚车也谓之失位君子曰位其不可不愼也乎蔡许之君一失其位不得列于诸侯况其下乎诗曰不解于位民之攸墍其是之谓乎是行也晋辟楚畏其众也君子曰众之不可已也大夫为政犹以众克况眀君而善用其众乎泰誓所谓商兆民离周十人同者众也
　　楚公子侧
　　公子侧字子反楚司马也楚子之围宋也华元夜登子反之床而起之子反曰子之国何如华元曰惫矣易子而食之析骸而炊之子反曰嘻甚矣惫吾闻之也围者柑马而秣之使肥者应客是何子之情也华元曰吾闻之君子见人之厄则矜之小人见人之厄则幸之吾见子之君子也是以告情于子也子反曰诺勉之矣吾军亦有七日之粮尔尽此不胜将去而归子反告于庄王王曰嘻甚矣惫虽然吾今取此然后而归子反曰不可臣已告之矣军有七日之粮尔庄王怒曰子曷爲告之子反曰以区区之宋犹有不欺人之臣可以楚而无乎是以告之也庄王曰诺乃许之平成十六年晋楚遇于鄢陵楚晨压晋军而陈旦而战见星未已子反命军吏察夷伤补卒乘缮甲兵展车马鸡鸣而食唯命是听晋人患之苖贲皇狥曰搜乘补卒秣马利兵修陈固列蓐食申祷明日复战乃逸楚囚王闻之召子反谋子反醉而不能见王曰天败楚也乃宵遁王使谓子反曰子无以爲过不谷之罪也子反再拜稽首曰君赐臣死死且不朽臣之卒实奔臣之罪也王使止之弗及而卒賛曰孟献子忠足以事君辞足以应敌智足以虑事从容蹈礼终始无阙孟子称其有友五人信矣三桓之后孟氏多贤岂非习献子之礼邪申叔时一言而复陈国仁人之言哉然庄王亦贤矣子反知谋之而不能用冝其取败若申叔者所谓古之谋人也子良辞千乘之国不人亡而已存斯楚郑所以争得之也子重子反以贪效尤而灭其族岂怒以沮乱者乎适足召雠敌也春秋臣传巻十一
　　钦定四库全书
　　春秋臣传巻十二　　　　　宋　王当　撰宣公二
　　周单襄公
　　单襄公名朝王卿士也八年聘于宋遂假道于陈以聘于楚火朝觌矣道茀不可行也候不在疆司空不视涂泽不陂川不梁国无寄寓县无施舍民将筑台于夏氏及陈陈灵公与孔宁仪行父南冠以如夏氏留賔弗见单子归告王曰陈侯不有大咎国必亡王曰何故对曰夫辰角见而毕天根见而水涸夲见而草木节解驷见而陨霜火见而清风戒寒故先王之敎曰雨毕而除道水涸而成梁草木节解而备藏陨霜而冬裘具清风至而修城郭宫室此先王所以不用财贿而广施德于天下者也今陈国火朝觌矣而道路若塞野场若弃泽不陂障川无舟梁是废先王之教也周制有之曰国有郊牧疆有寓望所以御灾也其余无非谷土民无悬耜野无奥草有优无匮有逸无罢今陈国道路不可知田在草闲民罢于逸乐是弃先王之法制也先王之令有之曰天道赏善而罚淫故凡我造国无从匪彞无即慆淫各守尔典以承天休今陈帅其卿佐以淫于夏氏是犯先王之令也周之秩官有之曰敌国賔至关尹以告行李以节逆之候人爲导卿出郊劳门尹除门宗祝执祀司里授馆司徒具徒司空视涂司寇诘奸虞人入材甸人积薪火师监燎水师监濯膳宰致餐廪人献饩司马陈刍工人展车百官官以物至賔入如归是以小大莫不怀爱其贵国之賔至则以班加一等益防至于王使则皆官正涖事上卿监之今虽朝也不才承王命以爲过賔于陈而司事莫至是蔑先王之官也居大国之闲而无此四者其能乆乎十年陈侯杀于夏氏楚子入陈成公二年晋使巩朔献齐捷于周王弗见使襄公辞焉曰蛮夷戎狄不式王命淫湎毁常王命伐之则有献捷王亲受而劳之所以惩不敬劝有功也兄弟甥舅侵败王畧王命伐之告事而巳不献其功所以敬亲昵禁淫慝也今叔父奸先王之礼余虽欲于巩伯其敢废旧典以忝叔父乎士庄伯不能对王以巩伯宴而私贿之使相告之曰非礼也勿籍十六年晋侯使郤至献楚捷于周见单襄公与之语且曰晋国之克也爲已实谋之曰防我晋不战矣襄公曰人有言曰兵在其颈其郤至之谓乎君子不自称也非以让也恶其葢人也求盖人其抑下滋甚故圣人贵让诗曰岂弟君子求福不回以吾观之不可久也眀年郤至果死难十七年柯陵之盟襄公见晋厉公视逺步髙郤锜见其语犯郤犫见其语迂郤至见其语伐犯则陵人迂则诬人伐则掩人鲁成公见襄公曰敢问天道乎抑人故也对曰吾非瞽史焉知天道吾见晋君之容而听三郤之语矣殆必祸者也后悉如其言卒子顷公嗣晋孙谈之子周适周事襄公立无跛视无还听无耸言无逺言敬必及天言忠必及意言信必及身言仁必及人言义必及利言智必及事言勇必及制言教必及辩言孝必及神言惠必及和言让必及敌晋国有忧未尝不戚有庆未尝不怡襄公疾召顷公而告之曰必善晋周将得晋国其行也文能文则得天地夫敬文之恭也忠文之实也信文之孚也仁文之爱也义文之制也智文之舆也勇文之帅也敎文之施也孝文之夲也惠文之慈也让文之才也此十一者夫子皆有焉文王质文故天胙之以天下夫子被之矣其昭穆又近可以得国及厉公之乱召周子而立之是爲悼公顷公卒子靖公嗣晋羊舌肸聘于周发币于大夫及单靖公靖公享之俭而敬语说昊天有成命叔向曰异哉昊天有成命颂之盛德也其诗曰昊天有成命二后受之成王不敢康夙夜基命宥宻于缉熈亶厥心肆其靖之是道成王之德也成王能明文昭能定武烈者也夫道成命者而称昊天翼其上也二后受之让于德也成王不敢康敬百姓也夙夜恭也基始也命信也宥寛也密宁也缉明也熈广也亶厚也肆固也靖和也其始也翼上德让而敬百姓其中也恭俭信寛帅归于宁其终也广厚其心以固和之始于德让中于信寛终于固和故曰成单子俭敬让咨以应成德单若不兴子孙必蕃后世不忘诗曰其类维何室家之壸君子万年永锡祚类也者不忝前哲之谓也壸也者广裕民人之谓也万年也者令闻不忘之谓祚也者子孙蕃育之谓也单子必当之矣襄王十年靖公爲王卿士以相王室曽孙穆公有传
　　周刘康公【荀伯】
　　刘康公周定王之季子也食采于刘宣公十年康公来报聘晋景公使赵同献狄俘于周不敬康公曰不及十年原叔必有大咎天夺之魄矣成十一年晋郤至与周争鄇田王命康公讼诸晋郤至曰温吾故也故不敢失刘子曰昔周克商使诸侯抚封苏忿生以温为司寇与檀伯达封于河苏氏即狄又不能于狄而奔卫襄王劳文公而赐之温狐氏阳氏先处之而后及子若治其故则王官之邑也子安得之晋侯使郤至勿敢争成十三年公及诸侯朝王成肃公受脤于社不敬刘子曰吾闻之民受天地之中以生所谓命也是以有动作礼义威仪之则以定命也能者养之以福不能者败以取祸是以君子勤礼小人尽力勤礼莫如致敬尽力莫如敦笃敬在养神笃在守业国之大事在祀与戎祀有执膰戎有受脤神之大节也今成子惰弃其命矣其不反乎五月成肃公卒于瑕刘氏世爲王卿士其后献公文公【阙】于王室
　　晋士贞子
　　士贞子名渥浊字伯晋大夫也邲之役晋师归中行桓子请死晋侯欲许之贞子谏曰不可城濮之役晋师三日谷文公犹有忧色左右曰有喜而忧如有忧而喜乎公曰得臣犹在忧未歇也困兽犹鬭况国相乎及楚杀子玉公喜而后可知也曰莫余毒也巳是晋再克而楚再败也楚是以再世不竞今天或者大警晋也而又杀林父以重楚胜其无乃乆不竞乎林父之事君也进思尽忠退思补过社稷之卫也若之何杀之夫其败也如日月之食焉何损于明晋侯使复其位十五年晋师灭赤狄晋侯赏桓子狄臣千室亦赏士伯以衍之县曰吾获狄土子之功也防子吾丧伯氏矣羊舌职说是赏也曰周书所谓庸庸只只者谓此物也夫士伯庸中行伯君信之亦庸士伯此之谓明德矣文王所以造周不是过也故诗曰陈锡哉周能施也率是道也其何不济赵婴通于赵庄姬原屏放诸齐婴梦天使谓已祭余余福汝问于贞伯贞伯曰不识也既而告其人曰神福仁而祸淫淫而无罚福也祭其得亡乎祭之之明日而亡成六年郑伯如晋拜成子游相授玉于东楹之东贞伯曰郑伯其死乎自弃也巳视流而行速不安其位宜不能乆悼公即位士伯爲太傅子弱嗣
　　晋郤克
　　郤克字伯郤缺之子也爲晋卿是爲郤献子宣十七年春景公使克徴防于齐季孙行父秃郤克跛卫孙良夫眇曹公子首偻同时而聘于齐齐使秃者御秃者跛者御跛者眇者御眇者偻者御偻者齐顷公帷妇人使观之郤子登妇人笑于房献子怒出而誓曰所不此报无能渉河献子归请伐齐范武子将老闻之曰喜怒以类者鲜易者实多诗曰君子如怒乱庶遄沮君子如祉乱庶遄已君子之喜怒以巳乱也弗巳者必益之郤子其或者欲巳乱于齐乎不然予惧其益之也余将老使郤子逞其志庶有豸乎乃请老郤献子爲政将中军遂伐齐师陈于鞌齐师败绩晋师归郤克见公曰子之力也夫对曰君之训也二三子之力也臣何力之有焉范叔见劳之如郤伯对曰庚所命也克之制也爕何力之有焉栾伯见公亦如之对曰爕之诏也士用命也书何力之有焉
　　楚潘党
　　潘党字叔党楚大夫潘尫之子也邲之战晋败党曰君盍筑武军而收晋尸以爲京观臣闻克敌必示子孙以无忘武功楚子曰非尔所知也夫文止戈爲武武王克商作颂曰载戢干戈载櫜弓矢我求懿德肆于时夏允王保之夫武禁暴戢兵保大定功安民和众丰财者也故使子孙无忘其章武有七德我无一焉何以示子孙其爲先君宫告成事而已武非吾功也古者明王伐不敬取其鲸鲵而封之以爲大戮于是乎有京观以惩淫慝今罪无所而民皆尽忠以死君命又何以爲京观乎祀于河作先君宫告成事而还鄢陵之役党与养由基蹲甲而射之彻七札焉
　　楚屈巫
　　屈巫字子灵楚申邑大夫也是曰申公巫臣成八年晋侯使申公巫臣如呉假道于莒与渠邱公立于池上曰城巳恶莒子曰僻陋在夷其孰以我爲虞对曰夫狡焉思啓封疆以利社稷者何国蔑有唯然故多大国矣唯或思或纵也勇夫重闭况国乎宣十二年庄王伐萧萧溃巫臣曰师人多寒王廵三军拊而勉之三军之士皆如挟纩楚之讨陈夏氏也庄王欲纳夏姬巫臣曰不可君召诸侯以讨罪也今纳夏姬贪其色也书曰明德愼罚文王所以造周也君其图之王乃止子反欲取之巫臣曰是不祥人也天下多美妇人何必是乎子反乃止巫臣遂娶夏姬以奔晋子反怨之杀巫臣之族而分其室巫臣自晋遗子重子反书曰余必使尔罢于奔命以死巫臣请使于呉晋侯许之呉子寿梦说之乃通呉于晋以两之一卒适呉舍偏两之一焉与其射御敎呉乗车敎之战陈敎之叛楚寘其子狐庸焉使爲行人于呉呉始伐楚伐巢伐徐子重奔命马陵之防呉入州来子重自郑奔命子重子反于是乎一歳七奔命蛮夷属于楚者呉尽取之是以始大通呉于上国
　　晋栾书
　　栾书晋卿也字伯是曰栾武子父曰盾成六年楚伐郑书救之晋众欲战知庄子范文子韩献子曰不可或谓武子曰圣人与众同欲是以济事子爲大政将酌于民者也子之佐十一人其不欲战者三人而巳欲战者可谓众矣武子曰善钧从众夫善众之主也从之不亦可乎从之果有功君子曰从善如流冝哉诗曰岂弟君子遐不作人求善也夫作人斯有功绩矣九年书伐郑郑人使伯蠲行成晋人杀之非礼也兵交使在其间可也明年复伐郑郑子罕赂以襄钟乃归郑伯
　　賛曰单襄公知识明悟将之以文有王臣之体焉虽才不见于用而世有贤德诗曰惟其有之是以似之单氏之谓乎士贞子明荀伯之贤身受其赏奕世载德荐贤之有后也明矣郤克不忍一笑之愤而暴二国之师迁怒之爲患如此三郤灭宗未必非隂祸也甚哉巫臣之罔也谏纳夏姬若正也反将以济其邪自知其非而躬蹈覆辙其罔乃所以自罔也

　　春秋臣传巻十二
　　钦定四库全书
　　春秋臣传巻十三　　　　　宋　王当　撰宣公三
　　晋知武子
　　知武子晋卿也名防字子羽荀首之子邲之战楚获防而囚之成公三年晋人归楚公子谷臣以求防楚人许之王送防曰子其怨我乎对曰二国治戎臣不才不胜其任以爲俘馘执事不以衅鼓使归即戮君之惠也臣实不才又谁敢怨王曰然则德我乎对曰二国图其社稷而求纾其民各惩其忿以相宥也两释累囚以成其好二国有好臣不与及其谁敢德王曰子归何以报我对曰臣不任受怨君不任受德无怨无德不知所报王曰晋未可与争重爲之礼而归之襄十年晋荀偃士匄请伐偪阳而封宋向戌焉荀防曰城小而固胜之不武弗胜爲笑固请丙寅围之弗克【云云】宋公飨晋侯于楚邱请以桑林荀防辞荀偃士匄曰诸侯宋鲁于是观礼鲁有禘乐賔祭用之宋以桑林享君不亦可乎舞师题以旌夏晋侯惧而退入于房去旌卒享而还及着雍疾卜桑林见荀偃士匄欲奔请祷焉防不可曰我辞礼矣彼则以之犹有鬼神于彼加之晋侯有闲
　　晋伯宗
　　伯宗晋大夫也事景公厉公宣十四年楚子围宋公孙归父防楚子于宋宋使乐婴齐告急于晋晋侯欲救之伯宗曰不可古人有言曰虽鞭之长不及马腹天方授楚未可与争虽晋之彊能违天乎谚曰高下在心川泽纳汚山薮藏疾瑾瑜匿瑕国君含垢天之道也君其待之乃止晋侯将伐狄诸大夫皆曰不可酆舒有三隽才不如待后之人伯宗曰必伐之狄有五罪隽才虽多何补焉不祀一也耆酒二也弃仲章而夺黎氏地三也虐我伯姬四也伤其君目五也怙其隽才而不以茂德兹益罪也若之何待之夫恃才与众亡之道也商纣由之故灭天反时爲灾地反物爲妖民反德爲乱乱则妖灾生故文反正爲乏尽在狄矣晋侯从之遂灭潞杀酆舒成公五年梁山崩以传召伯宗伯宗辟重曰辟传重人曰待我不如防之速也问其所曰绛人也问綘事焉曰梁山崩将召伯宗谋之问将若之何曰山有朽壤而崩可若何国主山川故山崩川竭君爲之不举降服乘缦彻乐出次祝币史辞以礼焉其如此而巳虽伯宗若之何伯宗请见之不可遂以告而从之孔子闻之曰伯宗其无绩乎攘善也伯宗朝以喜归其妻曰子貎有喜何也曰吾言于朝诸大夫皆谓我智似阳子对曰阳子华而不实主言而无谋是以难及其身子何喜焉伯宗曰吾饮诸大夫酒而与之语尔试听之曰诺既饮其妻曰诸大夫莫子若也然而民不能戴其上乆矣难必及子子盍亟索士憖庇州犂焉得毕阳十五年三郤害伯宗谮而杀之毕阳送伯州犂于楚韩献子曰郤氏其不免乎善人天地之纪也而骤絶之不亡何待初伯宗每朝其妻必戒之曰盗憎主人民恶其上子好直言必及于难子州犂有传
　　鲁臧宣叔
　　臧宣叔臧孙许也文仲之子成二年冬楚师侵卫遂侵我师于蜀使臧孙徃辞曰楚逺而乆固将退矣无功而受名臣不敢楚侵及阳桥孟孙请徃赂之以执斲执鍼织絍皆百人公衡爲质以请盟楚人许平
　　楚伯州犂
　　伯州犂晋大夫伯宗之子也成十五年奔楚爲太宰襄二十六年楚侵郑郑皇颉戍之出与楚师战败穿封戌囚皇颉公子围与之争之正于州犂州犂曰请问于囚乃立囚曰所争君子也其何不知上其手曰夫子爲王子围寡君之贵介弟也下其手曰此子爲穿封戌方城外之县尹也谁获子囚曰颉遇王子弱焉戍怒抽戈逐王子围弗及楚人以皇颉归明年向戌请弭兵楚人衷甲州犂曰合诸侯以爲不信无乃不可乎夫诸侯望信于楚是以来服若不信是弃其所以服诸侯也固请释甲子木曰晋楚无信乆矣事利而巳焉用有信太宰退告人曰令尹将死矣不及三年求逞志而弃信志将逞乎志以发言言以出信信以立志参以定之信亡何以及三昭元年公子围弑王杀州犂于郏
　　楚养由基
　　养由基楚大夫养叔也养叔善射鄢陵之战潘党与由基蹲甲而射之彻七札焉以示王曰君有二臣如此何忧于战王怒曰大辱国诘朝尔射死艺及战吕锜射共王中目王召由基与之两矢使射吕锜中项伏弢以一矢复命楚师薄于险叔山冉谓由基曰虽君有命爲国故子必射乃射再发尽殪晋师乃止襄十五年楚公子午爲令尹由基爲宫廏尹以靖国人君子谓楚于是乎能官人官人国之急也能官人则民无觎心昭公十四年令尹子旗有德于王不知度与养氏比而求无厌王于是杀子旗而灭养氏之族
　　晋赵同
　　赵同赵盾异母弟赵衰生原同屏括楼婴原屏楼三子邑也初骊姬之乱诅无畜羣公子自是晋无公族及成公即位晋于是乎有公族余子公行赵盾请以括爲公族大夫成八年晋杀赵同赵括十年晋侯梦大厉被发及地搏膺而踊曰杀余孙不义余得请于帝矣坏大门及寝门而入公惧入于室又坏户公觉召桑田巫巫言如梦公曰何如曰不食新矣六月晋侯欲麦使甸人献麦馈人爲之召桑田巫示而杀之将食张如厠陷而卒小臣有晨梦负公以登天及日中负晋侯出诸厠遂以爲殉
　　賛曰知武子资善而行闻义而服充此可以优天下而况晋国乎伯宗可谓邦之司直矣然处于昬君乱卿之间而以能尚人非保身之道也臧宣叔不敢以无功受名是能世其家也伯州犂智而不知正养叔艺而不尚德艺胜则下智胜则杀身矣
　　春秋臣传巻十三
　　钦定四库全书
　　春秋臣传巻十四　　　　　宋　王当　撰成公一
　　晋范文子
　　范文子名燮范武子之子也文子莫退于朝武子曰何莫也对曰有秦客廋辞于朝大夫莫之能对也吾知三焉武子怒曰大夫非不能也让父兄也尔童子何知而三掩人于朝吾不在晋国亡无日矣击之以杖折委笄鞌之战士燮佐上军代荀庚帅以功受三命之服晋师归文子后入武子曰无爲吾望尔也乎对曰师有功国人喜以逆之先入必属耳目焉是代帅受名也故不敢武子曰吾知免矣鄢陵之役文子不欲战曰吾闻君人者刑其民成而后振武于外是以内和而外威今吾司寇之刀锯日敝而斧钺不行内犹有不刑而况外乎唯圣人能外内无患自非圣人外宁必有内忧盍释楚以爲外惧乎范匄趋进曰晋楚唯天所授何患焉文子执戈逐之曰国之存亡天也童子何知焉及楚师宵遁晋入楚军三日谷文子立于戎马之前曰君幼诸臣不佞何以及此君其戒之夫德福之基也无德而福隆犹无基而厚墉也其坏也无日矣文子反自鄢陵使其祝宗祈死曰君骄侈而克敌是天益其疾也难将作矣爱我者惟祝我使我速死无及于难范氏之福也十七年卒子匄嗣
　　晋郤至
　　郤至字季子晋大夫也郤克之族子是爲郤昭子食于温又曰温季成十二年如楚聘楚子享之子反相爲地室而悬焉至将登金奏作于下惊而走出曰君不忘先君之好施及下臣贶之以大礼重之以备乐如天之福两君相见何以代此下臣不敢子反曰两君相见无亦唯是一矢以相加遗焉用乐曰诸侯闲于天子之事则相朝于是乎有享宴之礼享以训共俭宴以示慈惠共俭以行礼慈惠以布政政以礼成民是以息百官承事朝而不夕此公侯之所以捍城其民也故诗曰赳赳武夫公侯干城及其乱也诸侯贪冒侵欲不忌争寻常以尽其民略其武夫以爲已腹心股肱爪牙故诗曰赳赳武夫公侯腹心天下有道则公侯能爲民干城而制其腹心乱则反之今吾子之言乱之道也不可以爲法然吾子主也至敢不从遂入卒事归以语范文子文子曰无礼必食言吾死无日矣夫十七年厉公欲尽去群大夫而立其左右胥童以胥克之废也怨郤氏乃告公先去三郤郤氏闻之郤锜欲攻公郤至曰人所以立信知勇也信不叛君知不害民勇不作乱失兹三者其谁与我死而多怨将安用之壬午长鱼矫杀郤至尸之于朝
　　楚钟仪
　　钟仪楚郧大夫也楚伐郑郑囚钟仪献诸晋晋人以仪归囚诸军府九年晋侯观于军府见仪问之曰南冠而絷者谁也有司对曰郑人所献楚囚也使税之召而吊之再拜稽首问其族对曰伶人也公曰能乐乎对曰先父之职官也敢有二事使与之琴操南音公语范文子文子曰楚囚君子也言称先职不背夲也乐操土风不忘旧也君盍归之重爲之礼使归求成十二月楚使公子辰如晋修好
　　齐鲍国
　　鲍国齐卿叔牙之后是曰鲍文子兄曰牵是曰鲍庄子夫人孟子怒牵公刖之仲尼曰鲍庄子之知不如葵葵犹能卫其足定九年阳虎奔齐请师以伐鲁齐侯将许之文子谏乃执阳虎文子时年九十余
　　齐国佐
　　国佐賔媚人也爲齐卿是爲国武子鞌之战齐侯使賔媚人赂以纪甗玉罄与地晋人不可曰必以萧同叔子爲质而使齐之封内尽东其亩对曰萧同叔子非他寡君之母也吾子布大命于诸侯而曰必质其母以爲信是以不孝令也诗曰孝子不匮永锡尔类若以不孝令于诸侯其无乃非德类也乎先王疆理天下物土之冝而布其利故诗曰我疆我理南东其亩今吾子疆理诸侯而曰尽东其亩惟吾子戎车是利无顾土冝其无乃非先王之命也乎反先王则不义何以爲盟主今吾子求合诸侯以逞无疆之欲诗曰布政优优百禄是遒子实不优而弃百禄诸侯何害焉唯是先君之敝器土地不敢爱子又不许请收合余烬背城借一敝邑之幸亦云从也晋人许之十八年庆氏之乱国佐以谷叛齐侯杀之书曰齐杀其大夫国佐
　　鲁叔孙侨如
　　叔孙侨如得臣之子也是曰宣伯得臣之获长狄侨如也因以名之十四年侨如以夫人妇姜氏至自齐舍族尊夫人也故君子曰春秋之称防而显志而晦婉而成章尽而不汚惩恶而劝善非圣人谁能修之侨如通于穆姜奔齐又通于齐声孟子又奔卫
　　卫孙林父
　　孙林父孙文子也父曰良夫襄七年来聘公登亦登叔孙穆子相趋进曰诸侯之防寡君未尝后卫君今吾子不后寡君寡君未知所过吾子其少安孙子无辞亦无悛容穆叔曰孙子必亡爲臣而君过而不悛亡之夲也诗曰退食自公委蛇委蛇谓从者也衡而委蛇必折十四年卫献公戒文子及惠子食皆服而朝日旰不召而射鸿于囿二子从之不释皮冠而与之言文子怒公使子蟜子伯子皮与之盟于邱宫文子皆杀之公出奔齐子鲜从公及竟公使祝宗告亡且告无罪定姜曰无神何告若有不可诬也有罪若何告无舍大臣而与小臣谋一罪也先君有冢卿以爲师保而蔑之二罪也余以巾栉事先君而暴妾使余三罪也告亡而巳无告无罪卫人立公孙剽林父殖相之以听命于诸侯防于戚谋定卫也二十六年喜弑其君剽林父以戚如晋书曰入于戚以叛罪孙氏也臣之禄君实有之义则进否则奉身而退专禄以周旋戮也
　　卫蘧伯玉
　　蘧伯玉名瑗卫大夫也初殖孙林父出献公及喜将纳之以告伯玉伯玉曰瑗不得闻君之出敢闻其入遂行从近关出呉公子札聘卫见而说之曰卫多君子未有患也孔子在卫徃来主伯玉家孔子亦严事之与周老子齐晏平仲郑子产皆尝称之曰外寛而内正自极于隐括之中直已而不直人汲汲于人以善自终此盖蘧伯玉之行也夫
　　賛曰范文子释楚以爲外惧何其忧深而思逺也圣人不畏多难畏无难矧厉公之骄虐邪鄢陵之胜爕归而祈死有先见之明焉其视栾书直以爲粪土矣武子之德不泯哉郤至仡仡轻勇虽暗于防患至戎马之闲有可观者焉不幸构于栾书死非其罪犹不忘恭哀哉栾书缉缉以覆郤宗至盈亦不免天理明矣钟仪幽而见其操君子哉鲍国耄期不倦賔媚人末路荒迷可以观所守矣侨如无徃不淫林父终始悖缪死亡皆有余责蘧伯玉不与闻卫君之出入所谓邦无道巻而怀之也















　　春秋臣传巻十四
<史部,传记类,总录之属,春秋臣传>
　　钦定四库全书
　　春秋臣传巻十五　　　　　宋　王当　撰成公二
　　晋赵文子【武】
　　赵文子晋卿也名武字孟父朔是为赵庄子八年□讨赵同赵括武从姬氏畜于公宫以其田与祁奚是年韩厥言于晋侯曰成季之勲宣孟之忠而无后为善者其惧矣三代之令王皆数百年保天之禄夫岂无辟王赖前哲以免也乃立武而反其田赵文子冠见栾武子武子曰美哉昔吾逮事荘主华则荣矣实之不知请务实乎见范文子文子曰而今可以戒矣夫贤者宠至而益戒不足者为宠骄故兴王赏谏臣逸王罚之吾闻古之王者政德既成又听于民于是乎使工诵谏于朝在列者献诗听胪言于市辩妖祥于謡考百事于朝问谤誉于路有邪而正之尽戒之术也见郤驹伯驹伯曰美哉然而壮不若老者多矣见韩献子献子曰戒之此谓成人成人在始与善始与善善进不善蔑由至矣始与不善不善进善亦蔑由至矣如草木之产各以其物人之有冠犹宫室之有墙屋也粪除而巳又何加焉见苦成叔子叔子曰抑年少而执官者众吾安容子见温季子季子曰谁之不如可以求乎见张老而语之张老曰善矣从栾伯之言可以滋范叔之教可以大韩子之戒可以成物备矣志在子若夫三郤亡人之言也何称述焉知子之道善矣是先主覆露子也十八年悼公即位始命百官施舍已责逮鳏寡振废滞匡乏困救灾患禁淫慝薄赋敛宥罪戾节器用时用民欲无犯时使魏相士鲂魏颉赵武为卿凡六官之长皆民誉也举不失职官不易方爵不逾徳师不陵正旅不偪师民无谤言所以复霸也襄二十五年重邱之盟赵文子为政令薄诸侯之币而重其礼穆叔见之谓穆叔曰自今以徃兵其少弭矣二十七年宋向戌欲弭诸侯之兵如晋告赵孟遂约诸侯盟于宋西门之外晋楚争先文子以叔向之言乃先楚人宋公兼享晋楚之大夫赵孟为客子木与之言弗能对使叔向侍言焉子木亦不能对也子木语王曰冝晋之伯也有叔向以佐其卿楚无以当之不可与争郑伯享赵孟于埀陇子展伯有子西子产子大叔二子石从赵孟曰七子从君以宠武也请皆赋以卒君贶武亦以观七子之志子展赋草虫赵孟曰善哉民之主也抑武也不足以当之伯有赋鹑之贲贲赵孟曰牀第之言不逾阈况在野乎非使人之所得闻也子西赋黍苖之四章赵孟曰寡君在武何能焉子产赋隰桑赵孟曰武请受其卒章子太叔赋野有蔓草赵孟曰吾子之惠也印段赋蟋蟀赵孟曰善哉保家之主也吾有望矣公孙段赋桑扈赵孟曰匪交匪敖福将焉徃保是言也欲辞福禄得乎卒享文子告叔向曰伯有将为戮矣诗以言志志诬其上而公怨之以为賔荣其能乆乎幸而后亡叔向曰然巳侈所谓不及五稔者夫子之谓矣文子曰其余皆数世之主也子展其后亡者也在上不忘降印氏其次也乐而不荒后亡不亦可乎三十年三月晋悼夫人食舆人之城者绛县人或年长矣无子而徃与于食有与疑年使之年曰臣小人也不知纪年臣生之歳正月甲子朔四百有四十五甲子矣其季于今三之一也吏走问诸朝师旷曰鲁叔仲惠伯防郤成子于承匡之歳也七十三年矣史赵曰亥有二首六身下二如身是其日数也士文伯曰然则二万六千六百有六旬也赵孟问其县大夫则其属也召之而谢过焉曰武不才任君之大事以晋国之多虞不能由吾子使吾子辱在泥涂乆矣武之罪也敢谢不才遂仕之使助为政辞以老与之田使为君复陶以为綘县师于是鲁使者在晋归以语诸大夫季武子曰晋未可媮也有赵孟以为大夫有伯瑕以为佐有史赵师旷而咨度焉有叔向女齐以师保其君其朝多君子其庸可媮乎勉事之而后可十月为宋灾故诸侯之大夫防以谋归宋财叔孙豹晋赵武齐宋卫郑小邾之大夫防于澶渊既而无归于宋故不书其人君子曰信其不可不慎乎澶渊之防卿不书不信也夫诸侯之上卿防而不信宠名皆弃不信之不可也如是诗曰文王陟降在帝左右信之谓也又曰淑慎尔止无载尔伪不信之谓也昭元年防于虢寻宋之盟也祁午谓文子曰宋之盟楚人得志于晋今楚重得志于晋晋之耻也子相晋国以为盟主于今七年矣再合诸侯三合大夫服齐狄宁东夏平秦乱城淳于师徒不顿国家不罢民无谤讟诸侯无怨天无大灾子之力也有令名矣而终之以耻午也是惧吾子其不可以不戒文子曰武受赐矣然宋之盟子木有祸人之心武有仁人之心是楚所以驾于晋也今武犹是心也楚又行僭非所害也武将信以为夲循而行之譬如农夫是穮是蓘虽有饥馑必有丰年且吾闻之能信不为人下吾未能也诗曰不僭不贼鲜不为则信也能为人则者不为人下矣吾不能是难楚不为患天王使刘定公劳赵孟于颍馆于雒汭刘子曰美哉禹功明徳逺矣防禹吾其鱼乎吾与子弁冕端委以治民临诸侯禹之力也子盍亦逺绩禹功而大庇民乎对曰老夫罪戾是惧焉能恤逺吾侪偷食朝不谋夕何其长也刘子归以语王曰赵孟不复年矣十二月庚戌卒先是赵孟语多媮叔孙穆子刘子秦鍼皆知其将亡而医和亦以为然孔子谓子贡曰思天而敬人服义而行信孝于父母恭于兄弟从善而不违道赵文子之行也
　　曹子臧
　　子臧曹公子欣时也麻隧之战曹宣公卒于师负刍杀太子而自立子臧将亡国人皆将从之成公乃惧告罪且请焉乃反而致其邑十五年晋侯讨曹执曹伯诸侯将见子臧于王而立之子臧辞曰前志有之曰圣达节次守节下失节为君非吾节也虽不能圣敢失守乎遂逃奔宋曹人复请于晋晋侯谓子臧反吾归而君子臧反曹伯归尽致其邑与卿而不出
　　楚子囊
　　子囊楚荘王子公子贞也襄八年子囊伐郑讨其侵蔡也九年秦景公使士雃乞师于楚将以伐晋楚子许之子囊曰不可当今吾不能与晋争晋君类能而使之举不失选官不易方其卿让于善其大夫不失守其士竞于教其庶人力于农穑商工皁不知迁业韩厥老矣知防禀焉以为政范匄少于中行偃而上之使佐中军韩起少于栾黡而栾黡士鲂上之使佐上军魏绛多功以赵武为贤而为之佐君明臣忠上让下竞当是时也晋不可敌事之而后可君其图之十三年楚子疾告大夫曰不谷不德以大夫之灵获保首领以殁于地唯是春秋窀穸之事所以从先君于祢庙者请为灵若厉大夫择焉莫对及五命乃许秋楚共王卒子囊谋諡大夫曰君有命矣子囊曰君命以共若之何毁之赫赫楚国而君临之抚有蛮夷奄征南海以属诸夏而知其过可不谓共乎请諡之共大夫从之明年秋楚伐呉楚师败冬子囊还自伐呉卒将死遗言谓子庚必城郢君子谓子囊忠君薨不忘增其名将死不忘卫社稷可不谓忠乎忠民之望也诗曰行归于周万民所望忠也
　　晋士匄【范宣子】
　　士匄士燮之子也是为范宣子襄八年宣子来聘公享之宣子赋摽有梅季武子曰谁敢哉今譬于草木寡君在君君之臭味也欢以承命何时之有武子赋角弓賔将出武子赋彤弓宣子曰城濮之役我先君文公献功于衡雍受彤弓于襄王以为子孙藏匄也先君守官之嗣也敢不承命君子以为知礼十年王叔陈生与伯舆争政王叔怒而出奔及河王复之晋侯使士匄平王室王叔与伯舆讼焉王叔之宰与伯舆之大夫瑕禽坐狱于王庭士匄听之王叔之宰曰筚门闺窦之人而皆陵其上其难为上矣瑕禽曰昔平王东迁吾七姓从王牲用备具王頼之而赐之骍旄之盟曰世世无失职若筚门闺窦其能来东厎乎且王何頼焉今自王叔之相也政以贿成而刑放于宠官之师旅不胜其富吾能无筚门闺窦乎惟大国图之范宣子曰天子所右寡君亦右之所左亦左之使王叔氏与伯舆合要王叔氏不能举其契王叔奔晋十三年晋侯搜于緜上以治兵使士匄将中军辞曰伯游长请从伯游荀偃将中军士匄佐之使韩起将上军辞以赵武又使栾黡黡辞曰臣不如韩起起愿上赵武乃使赵武将上军韩起佐之栾黡将下军魏绛佐之晋国之民是以大和诸侯遂睦君子曰让礼之主也范宣子让其下皆让晋国以平数世赖之刑善也夫周之兴也其诗曰仪刑文王万邦作孚言刑善也及其衰也其诗曰大夫不均我从事独贤言不让也君子尚能而让其下小人农力以事其上是以上下有礼而谗慝黜逺由不争也谓之懿徳及其乱也君子称其功以加小人小人伐其技以慿君子是以上下无礼乱虐并生由争善也谓之昬徳国家之敝恒必由之宣子与和大夫争田乆而无成宣子欲攻之问于叔鱼叔鱼曰待吾为子戮之叔向闻之见宣子曰盍访之訾祏訾祏吾子之家老也宣子问之对曰吾子嗣范文子于朝无奸行于国无邪民于是无四方之患而无内外之忧赖三子之功而飨其禄位今既无事矣而非和于是加宠将何治为宣子说乃益和田而与之和二十三年尽杀栾氏之族党宣子为政诸侯之币重郑人病之子产寓书于子西以告宣子曰子为晋国四邻诸侯不闻令徳而闻重币侨也惑之侨闻君子长国家者非无贿之患而无令名之难夫令名德之舆也德国家之基也有德则乐乐则能乆诗云乐只君子邦家之基有令德也夫上帝临女无贰尔心有令名也夫象有齿以焚其身贿也宣子说乃轻币二十五年卒子鞅嗣
　　鲁公孙婴齐
　　公孙婴齐字声伯鲁大夫也父叔肸宣公簒立叔肸非之织屦而食终身不食宣公之食十六年声伯如晋请晋之释季文子也郤欲与之邑弗受归鲍国谓之曰子何辞苦成叔之邑乎对曰吾闻之不厚其栋不能任重重莫如国栋莫如德夫苦成叔有三亡少德而多宠位下而欲上政无大功而欲大禄皆怨府也其身之不能定焉能予人邑十七年梦涉洹或与已琼瑰食之惧不敢占也十一月言之之莫而卒
　　晋郤犫【苦成叔】
　　郤犫晋大夫也郤克之从父兄是曰苦成叔十四年晋侯使犫送孙林父于卫卫侯享之惠子相苦成叔傲子曰苦成家其亡乎古之为飨食也以观威仪省祸福也故诗曰兕觵其觩旨酒思柔彼交匪傲万福来求今夫子傲取祸之道也十七年为胥童所杀郤锜郤克之子所谓驹伯也前十三年晋侯使锜来乞师将事不敬孟献子曰郤氏其亡乎礼身之干也敬身之基也郤子无基且先君之嗣卿也受命以求师将社稷是卫而惰弃君命也不亡何为厉公作难与犫至同见杀賛曰余考晋国之名卿若赵成子郤成子范武子韩献子知武子范文子赵文子魏献子可谓名卿终始者矣余悉不得为全人也美哉文子之烈也寛仁而有礼乐善而下士虽应变经逺非其所长而至诚服义不吝改过有芘人之大德有事君之小心诗曰岂弟君子民之父母文子有焉子臧之辞国非好名也葢守志者也故君出非吾过君入非吾功归洁其身而巳矣子囊生不误国死不怨君忠矣范宣子借祖父之资操彊晋之柄加之揖逊从事六卿辑睦有足道矣然不能察嬖妾亡子之诬私意以逞杀害忠良法峻而币重诸侯解体范氏之德始衰焉






　　春秋臣传卷十五
　　钦定四库全书
　　春秋臣传巻十六　　　　　宋　王当　撰成公三
　　晋魏庄子【绛】
　　魏庄子名绛晋卿也魏犫之子绛勇而不乱悼公以爲军司马晋侯之弟扬干乱行于曲梁綘戮其仆晋侯怒谓羊舌赤曰合诸侯以为荣也扬干为戮何辱如之必杀魏绛无失也对曰綘无贰志事君不辟难有罪不逃刑其将来辞何辱命焉言终绛至授仆人书将伏剑士鲂张老止之公读其书曰日君乏使使臣斯司马臣闻师众以顺为武军事有死无犯为敬君合诸侯臣敢不敬君师不武执事不敬罪莫大焉臣惧其死以及扬干无所逃罪不能致训至于用钺臣之罪重敢有不从以怒君心请归死于司寇公跣而出曰寡人之言亲爱也吾子之讨军礼也寡人有弟弗能教训使干大命寡人之过也子无重寡人之过敢以为请晋侯以绛为能以刑佐民矣反役与之礼食使佐新军襄四年无终子嘉父使孟乐如晋因魏庄子纳虎豹之皮以请和诸戎晋侯曰戎狄无亲而贪不如伐之绛曰诸侯新服陈新来和将观于我我德则睦否则携贰劳师于戎而楚伐陈必弗能救是弃陈也诸华必叛戎禽兽也获戎失华无乃不可乎夏训有之曰有穷后羿公曰后羿何如对曰昔有夏之方衰也后羿自鉏迁于穷石因夏民以代夏政恃其射也不修民事而淫于原兽弃武罗伯因熊髠尨圉而用寒浞寒浞伯明氏之谗子弟也伯明后寒弃之夷羿收之信而使之以为已相浞行媚于内而施赂于外愚弄其民而虞羿于田树之诈慝以取其国家外内咸服羿犹不悛将归自田家众杀而亨之以食其子其子不忍食诸死于穷门靡奔有鬲氏浞因羿室生浇及豷恃其谗慝诈伪而不德于民使浇用师灭斟灌及斟寻氏处浇于过处豷于戈靡自有鬲氏收二国之烬以灭浞而立少康少康灭浇于过后杼灭豷于戈有穷由是遂亡失人故也昔周辛甲之为大史也命百官官箴王阙于虞人之箴曰芒芒禹迹画为九州经啓九道民有寝庙兽有茂草各有攸处德用不扰在帝夷羿冒于原兽亡其国恤而思其麀牡武不可重用不恢于夏家兽臣司原敢告仆夫虞箴如是可不惩乎于是晋侯好田故绛及之公曰然则莫如和戎乎对曰和戎有五利焉戎狄荐居贵货易土土可贾焉一也边鄙不耸民狎其野穑人成功二也戎狄事晋四邻振动诸侯怀威三也以德绥戎师徒不勤甲兵不顿四也鉴于后羿而用德度逺至迩安五也君其图之公说使绛盟诸戎修民事田以时晋楚交伐郑戏之盟晋侯归谋所以息民绛请施舍输积聚以贷自公以下茍有积者尽出之国无滞积亦无困人公无禁利亦无贪民祈以币更賔以特牲器用不作车服从给行之期年国乃有节三驾而楚不能与争襄十年戍郑虎牢十一年赦郑囚皆礼而归之纳斥候禁侵掠郑人赂晋侯以师悝师触师蠲歌钟二肆及其鏄磬女乐二八晋侯以乐之半赐绛曰子教寡人和诸戎狄以正诸华八年之中九合诸侯如乐之和无所不谐请与子乐之辞曰夫和戎狄国之福也诸侯无慝君之灵也二三子之劳也臣何力之有焉抑臣愿君安其乐而思其终也诗曰乐只君子殿天子之邦乐防君子福禄攸同夫乐以安德义以处之礼以行之信以守之仁以厉之而后可以殿邦国同福禄来逺人所谓乐也书曰居安思危思则有备有备无患敢以此规公曰子之教敢不承命抑防子寡人无以待戎不能济河夫赏国之典也藏在盟府不可废也子其受之魏绛于是乎始有金石之乐礼也子舒嗣有传
　　晋祁大夫【奚】
　　祁大夫名奚晋祁邑大夫也十八年悼公即位知奚之果而不淫也使为中军尉襄三年奚请老晋侯问嗣焉称解狐其雠也将立之而卒又问焉曰午也可于是羊舌职死矣晋侯曰孰可以代之对曰赤也可于是使祁午为中军尉羊舌赤佐之君子谓祁奚于是能举善矣称其雠不为謟立其子不为比举其偏不为党商书曰无偏无党王道荡荡其祁奚之谓矣解狐得举祁午得位伯华得官建一官而三物成能举善也夫惟善故能举其类诗曰惟其有之是以似之祁奚有焉十六年平公即位以奚为公族大夫二十一年范宣子逐栾盈杀羊舌虎囚叔向人谓叔向曰子离于罪其为不知乎叔向曰诗曰优哉游哉聊以卒歳知也乐王鲋见叔向曰吾为子请叔向弗应出不拜其人皆咎叔向叔向曰必祁大夫室老闻之曰乐王鲋言于君无不行求赦吾子吾子不许祁大夫所不能也而曰必由之何也叔向曰乐王鲋从君者也何能行祁大夫外举不弃雠内举不失亲其独遗我乎诗曰有觉德行四国顺之夫子觉者也晋侯问叔向之罪于乐王鲋对曰不弃其亲其有焉于是祁奚老矣闻之乗驲而见宣子曰诗曰惠我无疆子孙保之书曰圣有谟勲明徴定保夫谋而鲜过惠训不倦者叔向有焉社稷之固也犹将十世宥之以劝能者今壹不免其身以弃社稷不亦惑乎若之何其以虎也弃社稷子为善谁敢不勉多杀何为宣子说与之乗以言诸公而免之不见叔向而归叔向亦不告免焉而朝子午嗣祁奚辞于军尉公问代孰可对曰臣之子午可人有言曰择臣莫若君择子莫若父午之少也婉以从令游有乡处有所好学而不戏其壮也彊志而用命守业而不淫其冠也和安而好敬柔惠小物而镇定大事有直质而无流心非义不变非上不举若临大事其可以贤于臣也臣请荐所能择而君比义焉公从之没平公军无秕政
　　鲁叔孙穆子
　　叔孙穆子侨如之弟叔孙豹也亦曰穆叔穆姜淫于侨如将乱豹奔齐侨如事败亦奔齐乃召豹于齐而立之穆姜薨于东宫始徃而筮之遇艮之随史曰随其出也君必速出姜曰亡易曰随元亨利贞无咎元体之长也亨嘉之防也利义之和也贞事之干也体仁足以长人嘉德足以合礼利物足以和义贞固足以干事然故不可诬也是以虽随无咎今我妇人而与于乱固在下位而有不仁不可谓元不靖国家不可谓亨作而害身不可谓利弃位而姣不可谓贞有四德者随而无咎我皆无之岂随也哉我则取恶能无咎乎必死于此弗得出矣襄四年穆叔如晋报知武子之聘也晋侯享之金奏肆夏之三不拜工歌文王之三又不拜歌鹿鸣之三三拜韩献子使行人子员问之曰子以君命辱于敝邑先君之礼借之以乐以辱吾子吾子舍其大而重拜其细敢问何礼也对曰三夏天子所以享元侯也文王两君相见之乐也臣不敢及鹿鸣君所以嘉寡君也敢不拜嘉四牡君所以劳使臣也敢不重拜皇皇者华君教使臣曰必谘于周臣闻之访问于善为咨咨亲为询咨礼为度咨事为诹咨难为谋臣获五善敢不重拜十四年豹防诸侯伐秦及泾不济叔向见穆子穆子赋匏有苦叶叔向曰苦匏不材于人共济而巳叔向退而具舟遂济二十四年春穆叔如晋范宣子逆之问焉曰古人有言曰死而不朽何谓也穆叔未对宣子曰昔匄之祖自虞以上为陶唐氏在夏为御龙氏在商为豕韦氏在周为唐杜氏晋主夏盟为范氏其是之谓乎穆叔曰以豹所闻此之谓世禄非不朽也鲁有先大夫曰臧文仲既没其言立其是之谓乎豹闻之太上有立德其次有立功其次有立言虽乆不废此之谓不朽若夫保姓受氏以守宗祊世不絶祀无国无之禄之大者不可谓不朽三十一年至自防见孟孝伯曰赵孟将死矣其语偷不似民主且年未盈五十而谆谆焉如八九十者弗能久矣孝伯曰人生防何谁能无偷朝不及夕将安用树穆叔出而告人曰孟孙将死矣吾语诸赵孟之偷也而又甚焉夏公作楚宫穆叔曰泰誓云民之所欲天必从之君欲楚也夫故作其宫若不复适楚必死是宫也六月辛巳公薨于楚宫昭元年虢之防楚公子围二人执戈先焉穆子曰天子有虎贲习武训也诸侯有旅贲御灾害也大夫有贰车备承事也士有陪乘告奔走也今大夫而设诸侯之服有其心矣夫服心之文也如焉灼其中必文于外若楚公子不为君必死是防也季武子伐莒莒人告于防楚请戮其使乐桓子相赵文子欲求货于叔孙而为之请焉弗与梁其踁曰货以藩身子何爱焉叔孙曰诸侯之防卫社稷也我以货免鲁必受师是祸之也何卫之为人之有墙以蔽恶也墙之隙壊谁之咎也卫而恶之吾又甚焉赵孟闻之曰临患不忘国忠也思难不越官信也图国忘死贞也谋主三者义也有是四者又可戮乎赵文子谓叔孙曰楚令尹刚而尚宠若及必弗避也子盍逃之对曰豹也受命于君以从诸侯之盟为社稷也若鲁有罪而受盟者逃鲁必不免是吾出而危之也若为诸侯戮者鲁诛尽矣必不加师请为戮也夫戮出于身实难自他及之何害茍可以安君利国美恶一也文子曰有人不难以死安利其国可无爱乎若皆恤国如是则大不丧威而小不见陵矣若是道也果可以教训何败国之有乃请诸楚而免之叔孙归曽夭御季孙以劳之旦及日中不出曽夭谓曽阜曰旦及日中吾知罪矣鲁以相忍为国也忍其外不忍其内焉用之阜曰数月于外一旦于是庸何伤贾而欲赢而恶嚣乎阜谓叔孙曰可以出矣叔孙指楹曰虽恶是其可去乎乃出见之穆叔善观人孙文子并登庆封之汜祭伯有之不敬悉前知其亡为竖牛所惑不食而卒四年十二月乙邜亡季札来聘见穆子说之曰子其不得死乎好善而不能择人吾子为鲁宗卿而任其大政不慎举何以堪之祸必及子卒如其言初襄十一年季武子将作三军告穆子曰请为三军各征其军穆子曰政将及子子必不能武子固请之穆子曰然则盟诸乃盟诸僖闳诅诸五父之衢昭四年叔孙卒季孙谋去中军明年正月舍中军使杜泄告于殡曰子固欲毁中军既毁之矣故告杜泄曰夫子唯不欲毁也故盟诸僖闳授其书而投之帅士而哭之
　　晋张老
　　张老名趯字孟晋大夫也悼公即位知张老之知而不诈也使为候奄始公使张老为卿辞曰臣不如魏绛之知能治大官若在卿位外内必平乃使为司马绛佐新军赵文子为室斲其椽而砻之张老夕焉而见之不谒而归文子闻之驾而徃曰吾不善子亦告我何其速也对曰天子之室斲其椽而砻之加密石焉诸侯砻之大夫斲之士首之备其物义也从其等礼也今子贵而防义富而忘礼吾惧不免何敢以告文子归令之勿砻也匠人请皆斲之文子曰止为后世之见之也其斲者仁者之为也其砻者不仁者之为也
　　鲁臧孙纥【武仲】
　　臧孙纥字武仲宣叔之子也襄十八年诸侯围齐十九年伐齐季武子以所得于齐之兵作林钟而铭鲁功焉武仲曰非礼也夫铭天子令德诸侯言时计功大夫称伐今称伐则下等也计功则借人也言时则妨民多矣何以为铭且夫大伐小取其所得以作彞器铭其功烈以示子孙昭明德而惩无礼也今将借人之力以救其死若之何铭之小国幸于大国而昭所获焉以怒之亡之道也二十一年邾庶其以漆闾邱来奔季武子以公姑姊妻之皆有赐于其从者于是鲁多盗季孙谓武仲曰子盍诘盗武仲曰不可诘也子召外盗而大礼焉何以止吾盗纥也闻之在上位者洒濯其心壹以待人轨度其信可明徴也而后可以治人夫上之所为民之归也上所不为而民或为之是以加刑罚焉而莫敢不惩若上之所为而民亦为之乃其所也又可禁乎季武子无适子公弥长而爱悼子欲立之访于纥纥为立悼子而以公弥为马正孟孙自是恶臧孙而季孙爱之及孟孙卒臧孙入哭甚哀多涕出其御曰孟孙之恶子也而哀如是季孙若死其若之何臧孙曰季孙之爱我疾疢也孟孙之恶我药石也美疢不如恶石夫石犹生我疢之美其毒滋多孟孙死吾亡无日矣孟氏闭门告于季孙曰臧氏将为乱不使我葬臧孙闻之戒季孙怒命攻臧氏纥出奔邾武仲自邾使告臧贾且致大蔡焉曰纥不佞失守宗祧敢告不吊纥之罪不及不祀子以大蔡纳请其可贾再拜受使为以纳请遂自为也臧孙如防使来告曰纥非敢私请茍守先祀无废二勲敢不辟邑乃立臧为臧纥致防而奔齐齐荘公将为臧纥田臧孙闻之见齐侯与之言伐晋对曰多则多矣抑君似鼠夫防昼伏夜动不穴于寝庙畏人故也今君闻晋之乱而后作焉宁将事之非鼠而何乃弗与田昭十年季平子伐莒取郠献俘始用人于亳社武仲在齐闻之曰周公其不飨鲁祭乎周公飨义鲁无义诗曰德音孔昭视民不佻佻之谓甚矣而壹用之将谁福哉终于齐顔回问于孔子曰臧文仲武仲孰贤孔子曰武仲贤哉回曰武仲世称圣人而身不免于罪是知不足称也好言兵讨而挫锐于邾是智不足名也夫文仲其身虽没而言不朽恶有未贤孔子曰身没言立所以为文仲也然犹有不仁者三不智者三是其不及武仲也回曰可得闻乎孔子曰下展禽废六关妾织蒲三不仁也设虚器纵逆祀祀海鸟三不智也武仲在齐齐将有祸不受其田以避其难是知之难也夫臧武仲之知而不容于鲁抑有由焉作不顺而施不恕也
　　宋向戌
　　向戌宋合左师也十五年华元使为左师襄九年宋灾戌有助焉晋荀偃士匄灭偪阳以封戌戌辞曰君若犹辱镇抚宋国而以偪阳光啓寡君群臣安矣其何贶如之若专赐臣是臣兴诸侯以自封也其何罪大焉敢以死请乃予宋公二十六年宋公杀其太子痤痤美而很合左师畏而恶之与寺人伊戾诬诸宋公而杀之公徐闻其无罪也乃亨伊戾戍善于晋赵文子又善于楚令尹子木欲弭诸侯之兵以为名如晋如楚如齐许之告于秦秦亦许之皆告于小国为防于宋二十七年七月辛巳盟于宋西门之外左师请赏曰请免死之邑公与之邑六十以示子罕子罕曰凡诸侯小国晋楚所以兵威之畏而后上下慈和慈和而后能安靖其国家以事大国所以存也无威则骄骄则乱生乱生必灭所以亡也天生五材民并用之废一不可谁能去兵兵之设乆矣所以威不轨而昭文德也圣人以兴乱人以废废兴存亡昬明之术皆兵之由也而子求去之不亦诬乎以诬道蔽诸侯罪莫大焉纵无大讨而又求赏无厌之甚也削而投之左师辞邑向氏欲攻司城左师曰我将亡夫子存我徳莫大焉又可攻乎君子曰彼其之子邦之司直乐喜之谓乎何以恤我我其收之向戌之谓乎二十八年为宋之盟故公及宋公如楚及汉楚康王卒公欲反叔仲昭伯曰我楚国之为岂为一人行也公遂行向戌曰我一人之为非为楚也饥寒之不恤谁能恤楚姑归而息民待其立君而为之备宋公遂反
　　晋荀偃【中行献子】
　　荀偃字伯游是为中行献子父庚襄十六年防于湨梁晋侯与诸侯宴于温使诸大夫舞曰歌诗必类齐高厚之诗不类偃怒且曰诸侯有异志矣使诸大夫盟高厚髙厚逃归十八年诸侯伐齐晋侯将济河献子以朱丝系玉二瑴而祷曰齐环怙恃其险负其众庶弃好背盟陵虐神主曽臣彪将率诸侯以讨焉其官臣偃实先后之茍捷有功无作神羞官臣偃无敢复济唯尔有神裁之沈玉而济十月丙寅晦齐师夜遁师旷告晋侯曰鸟乌之声乐齐师其遁邢伯告中行伯曰有班马之声齐师其遁叔向告晋侯曰城上有乌齐师其遁十九年春晋侯伐齐先归公飨晋六卿于蒲圃赐之三命之服军尉司马司空舆尉侯奄皆受一命之服贿偃束锦加璧乗马先呉夀梦之鼎偃归济河病二月甲寅卒而视不可含宣子盥而抚之曰事呉敢不如事主犹视栾怀子曰其为未卒事于齐故也乎乃复抚之曰主茍终所不嗣事于齐者有如河乃瞑受含宣子出曰吾浅之为丈夫也
　　賛曰魏荘子有绥御之才有谏诤之忠内修政事以怀诸侯外和戎狄以佐中夏故能三驾九合莫之与争虽防金石之赏犹不忘戒君子哉韩厥之忠赵武之仁魏绛之忠其后俱有国有由者矣祁奚举善无私心释人无私德斯民也三代之所以直道而行也穆子质直而好义博闻而强识季文孟献所不逮也然蔽于所习卒以饥死盖明于见人而暗于自见哲人之患也季札尝戒其不择人卒以此取祸哀哉孔子曰知及之仁不能守之虽得之必失之其武仲之谓乎鲁人以为圣而无容其身者内恕不及也然知齐庄公之乱而托言以拒其禄此所以为知也无义偃兵造兵之始也向戌无安人之实而欲取名以千赏楚王方死诸侯未背而已先之乌在其欲弭兵也子罕削而投之当矣且助伊戾之谮而杀太子邪也得共姬之赂而称夫人贪也贪邪自乱也自乱而欲巳人之乱妄人也【共姬宋共公之妾使赂戌锦与马先之以玉戌遂称之日君夫人再拜稽首而受之】














　　春秋臣传巻十六
　　钦定四库全书
　　春秋臣传巻十七　　　　　宋　王当　撰襄公一
　　宋子罕
　　子罕宋司城乐喜也十五年郑尉氏之乱其余盗在宋郑人纳赂于宋以马四十乗与师茷师慧过宋朝将私焉其相曰朝也慧曰无人焉相曰朝也何故无人慧曰必无人焉若犹有人岂其以千乗之相易淫乐之蒙必无人焉故也子罕闻之固请归之宋人或得玉献诸子罕子罕弗受献玉者曰以示玉人玉人以为寳也故敢献之子罕曰我以不贪为寳尔以玉为寳若以与我皆丧寳也不若人有其寳稽首而告曰小人怀璧不可以越乡纳此以请死也子罕寘诸其里使玉人为之攻之冨而后使复其所宋皇国父为太宰为平公筑台妨于农收子罕请俟农功之毕公勿许筑者讴曰泽门之晳实兴我役邑中之黔实慰我心子罕闻之亲执扑以行筑者而抶其不勉者曰吾侪小人皆有阖庐以辟燥湿寒暑今君为一台而不速成何以为役讴者乃止或问其故子罕曰宋国区区而有诅有祝祸之本也向戌弭兵请邑以示子罕子罕削而投之左师辞邑不以为怨郑子展卒子皮即位于是郑饥而未及麦民病子皮以子展之命饩国人粟户一钟是以得郑国之民常掌国政以为上卿子罕闻之曰邻于善民之望也宋亦饥请于平公出公粟以贷使大夫皆贷司城氏贷而不书为大夫之无者贷宋无饥人叔向闻之曰郑之罕宋之乐其后亡者也其皆得国乎民之归也施而不德乐氏加焉其以宋升降乎
　　周刘定公
　　刘定公名夏周大夫也昭元年虢之盟景王使定公劳赵孟于颍馆于洛汭刘子曰美哉禹功明德逺矣防禹吾其鱼乎吾与子弁冕端委以治民临诸侯禹之力也子盍亦逺绩禹功而大庇民乎对曰老夫罪戾是惧焉能恤逺吾侪偷食朝不谋夕何其长也刘子归以语王曰谚所谓老将知而耄及之者其赵孟之谓乎为晋正卿以主诸侯而侪于人朝不谋夕弃神人矣神怒民叛何以能乆赵孟不复年矣神怒不歆其祀民叛不即其事祀事不从又何以年
　　晋韩起
　　韩起献子之子也是曰宣子献子请老起为卿昭二年宣子来聘观书于太史氏见易象与鲁春秋曰周礼尽在鲁矣吾乃今知周公之德与周之所以王也公享之既享宴于季氏有嘉树焉宣子誉之季武子曰宿敢不封殖此树遂赋甘棠宣子曰起不堪也无以及召公叔向见宣子宣子忧贫叔向贺之宣子曰吾有卿之名而无其实吾是以忧子贺我何故对曰昔栾武子无一卒之田其官不备其宗器宣其德行顺其宪则以正晋国以免于难郤昭子其冨半公室其家半三军恃其冨宠以泰于国其身尸于朝其宗灭于绛不然夫八郤五大夫三卿其宠大矣一朝而灭莫之哀也惟无德也今吾子有栾武子之贫吾以为能其德矣是以贺若不忧德之不建而患货之不足将吊不暇何贺之有宣子拜稽首焉曰起也将亡赖子存之非起也敢専承之其自桓叔以下嘉吾子之赐九年周甘人与晋阎嘉争阎田晋梁丙张趯率隂戎伐颍王使詹桓伯辞于晋曰我自夏以后稷魏骀芮岐毕吾西土也及武王克商蒲姑商奄吾东土也巴濮楚邓吾南土也肃慎燕亳吾北土也吾何迩封之有文武成康之建母弟以蕃屏周岂如弁髦而因以敝之后稷封殖天下今戎制之不亦难乎伯父图之我在伯父犹衣服之有冠冕木水之有本原民人之有谋主也伯父若裂冠毁冕拔本塞原专弃谋主虽戎狄其何有余一人叔向谓宣子曰王辞直子其图之宣子说使赵成如周致阎田归颍俘王亦使賔滑执甘大夫襄以说于晋晋人礼而归之十六年宣子聘于郑宣子有环其一在郑商宣子谒诸郑伯子产弗与曰非官府之守器也寡君不知子太叔谓子产曰韩子亦无几求晋国亦未可以贰吾子何爱于一环其以取憎于大国也子产曰侨闻君子非无贿之难立而无令名之患大国之求无礼以斥之何厌之有吾且为鄙邑则失位矣若韩子奉命以使而求玉焉贪滛甚矣独非罪乎出一玉以起二罪吾又失位韩子成贪将焉用之韩子辞玉曰起不敏敢求玉以徼二罪敢辞之夏四月郑六卿饯宣子于郊宣子曰二三君子请皆赋起亦以知郑志子赋野有蔓草宣子曰孺子善哉吾有望矣子产赋郑之羔裘宣子曰起不堪也子太叔赋蹇裳宣子曰起在此敢勤子至于他人乎子防赋风雨子旗赋有女同车子桞赋萚兮宣子喜曰郑其庶乎二三君子以君命贶起赋不出郑志二三君子数世之主也可以无惧矣宣子皆献马焉而赋我将子产拜使五卿皆拜曰吾子靖乱敢不拜德宣子私觐于子产以玉与马曰子命起舍夫玉是赐我玉而免吾死也敢不借手以拜
　　郑子展
　　子展郑卿公孙舍之也父曰公子喜字子罕穆公之子也襄二十五年六月郑子展子产伐陈陈及郑平明年郑伯赏入陈之功享子展赐之先路三命之服先八邑赐子产次路再命之服先六邑晋人讨卫疆戚田执卫侯七月齐侯郑伯为卫侯故如晋晋侯兼享之国景子相齐侯赋蓼萧子展相郑伯赋缁衣遂与国弱请释卫侯叔向曰郑七穆罕氏其后亡者也子展俭而壹
　　晋士弱
　　士弱字伯瑕晋大夫也士贞伯之子是为士庄子也襄九年宋灾晋侯问于士弱对曰古之火正或食于心或食于咮以出内火是故咮为鹑火心为大火陶唐氏之火正阏伯居商邱祀大火而火纪时焉相土因之故商主大火商人阅其祸败之衅必始于火是以日知其有天道也公曰可必乎对曰在道国乱无象不可知也钟离之防齐高厚相太子光于防不敬士庄子曰防诸侯将社稷是卫而皆不敬弃社稷也其将不免乎昭六年郑铸刑书士文伯曰火见郑其火乎火未出而作火以铸刑器藏争辟焉火如象之不火何为明年四月甲辰朔日有食之平公问于士文伯曰谁当日食对曰鲁卫恶之卫大鲁小公曰何故对曰去卫地如鲁地于是有灾鲁实受之其大咎其卫君乎鲁将上卿公曰诗所谓彼日而食于何不臧者何也对曰不善政之谓也国无政不用善则自取讁于日月之灾故政不可不慎也务三而巳一曰择人二曰因民三曰从时十二年诸侯朝晋通嗣君也晋昭公以齐景公宴中行穆子相投壶晋侯先穆子曰有酒如淮有肉如坻寡君中此为诸侯师中之齐侯举矢曰有酒如渑有肉如陵寡人中此与君代兴亦中之伯瑕谓穆子曰子失辞吾固师诸侯矣壶何为焉其以中儁也齐君弱吾君归弗来矣
　　鲁季孙宿【武子】
　　季孙宿季文子之子也是曰季武子戏之盟襄公送晋悼公以宴于河上问公年季武子对曰防于沙随之歳寡君以生晋侯曰十二年矣是谓一终一星终也国君十五而生子冠而生子礼也君可以冠矣大夫盍为冠具武子对曰君冠必以祼飨之礼行之以金石之乐节之以先王之祧处之今寡君在行未可具也请及兄弟之国而假备焉晋侯曰诺公还及卫冠于成公之庙假钟磬焉礼也襄十一年春武子作三军三分公室而各有其一季氏使其乗之人以其役邑入者无征不入者倍征孟氏使半为臣若子若弟叔孙氏使尽为臣不然不舍十九年如晋拜师晋侯飨之范宣子为政赋黍苖武子拜曰小国之仰大国也如百谷之仰膏雨焉若常膏之天下辑睦岂唯敝邑赋六月武子以所得于齐之兵作林钟而铭鲁功焉二十九年春王正月公在楚夏公还及方城武子取卞使公冶问曰闻守卞者将叛臣帅徒以讨之既得之矣敢告公冶致使而退及舍而后闻取卞公曰欲之而言叛祗见疏也公谓公冶曰吾可以入乎对曰君实有国谁敢违君公与公冶冕服固辞强之而后受公欲无入荣成伯赋式微乃归五月公至自楚公冶致其邑于季氏而终不入焉曰欺其君何必使余季孙见之则言季氏如他日不见则终不言季氏及疾聚其臣曰我死必无以冕服敛非德赏也且无使季氏葬我昭五年季孙舍中军卑公室也四分公室季氏择二二子各一皆尽征之而贡于公七年十一月卒
　　鲁申丰
　　申丰鲁季氏属大夫也季武子无适子公弥长而爱悼子欲立之访于丰曰弥与纥吾俱爱之欲择而立之丰趋退尽室将行他日又访焉曰其然将具敝车而行乃止昭四年正月大雹季氏问于丰曰雹可御乎对曰圣人在上无雹虽有不为灾古者日在北陆而藏氷西陆朝觌而出之其藏氷也深山穷谷固隂沍寒于是乎取之其出之也朝之禄位賔食丧祭于是乎用之其藏之也黒牡秬黍以享司寒其出之也桃弧棘矢以除其灾其出入也时食肉之禄氷皆与焉大夫命妇丧浴用氷祭寒而藏之献羔而啓之公始用之火出而毕赋自命夫命妇至于老疾无不受氷山人取之县人传之舆人纳之人藏之夫氷以风壮而以风出其藏之也周其用之也徧则冬无愆阳夏无伏隂春无凄风秋无苦雷出不震无菑霜雹疠疾不降民不夭札今藏川池之氷弃而不用风不越而杀雷不发而震雹之为菑谁能御之七月之卒章藏氷之道也二十六年齐侯将纳昭公命无受鲁货丰以币锦二两缚一如瑱适齐师赂梁邱据以言于齐侯遂不果纳公
　　賛曰子罕不贪以为寳防于仁矣惟仁者能好人能恶人故逐子荡削向戌分谤救患乃其优为也刘夏以求后来赐齐侯命周室爵禄轻矣复禹功成王周公之事也而夏以责赵孟非其任矣韩宣子而知任人可谓贤矣至州田之请玉环之市未免有贪利玩物之累焉此亦中人之所常为而春秋责备于贤则可惜也然卒能畏人自止亦异于人矣郑介于晋楚事楚则晋伐之事晋则楚伐之不堪命矣防子展则国不国也子展出疆助善内睦其族外交诸侯而守之以共俭信乎其后亡也士庄子父子知足以知得失晋之良大夫也季武子不待君命而取邑不臣之心见矣何以训后嗣哉楚庄克晋犹不敢筑京观季氏因人成事而父立武宫子作林钟不度也矣申丰学问赡敏然知守正于季氏而不知效知于昭公失轻重之义矣







　　春秋臣传巻十七
　　钦定四库全书巻
　　春秋臣传巻十八　　　　　宋　王当　撰襄公二
　　郑子产
　　子产郑卿公孙侨也一字子美氏曰国二十二年夏晋人徴朝于郑范宣子为政诸侯之币重子产寓书于宣子乃轻币郑入陈子产献陈防于晋戎服将事晋人问陈之罪何故侵小问何故戎服子产对士荘伯不能诘复于赵文子文子曰其辞顺犯顺不祥乃受之仲尼曰志有之言以足志文以足言不言谁知其志言之无文行而不逺慎辞哉郑伯赏入陈之功赐子产次路再命之服先六邑子产辞邑曰自上以下降杀以两礼也臣之位在四且子展之功也臣不敢及赏礼请辞公固予之乃受三邑公孙挥曰子产其将知政矣让不失礼二十八年秋蔡侯入郑郑伯享之不敬子产曰蔡侯其不免乎日其过此也君使子展迋劳于东门之外而傲吾曰犹将更之今还受飨而惰乃其心也君小国事大国而惰傲以为已心将得死乎若不免必由其子其为君也滛而不父侨闻之如是者恒有子祸后二年世子弑之三十年子皮授子产政子产使都鄙有章上下有服田有封洫庐井有伍大人之忠俭者从而与之泰侈者因而毙之从政一年舆人诵之曰取我衣冠而禇之取我田畴而伍之孰杀子产吾其与之及三年又诵之曰我有子弟子产诲之我有田畴子产殖之子产而死谁其嗣之子产之从政也择能而使之冯简子能断大事子太叔羙秀而文公孙挥能知四国之为而辨其大夫族姓班位贵贱能否而又善为辞令裨谌能谋谋于野则获谋于邑则否郑国将有诸侯之事子产乃问四国之为于子羽且使多为辞令与裨谌乘以适野使谋可否而告冯简子使断之事成乃授子太叔使行之以应对賔客是以鲜有败事北宫文子所谓有礼也六月子产相郑伯如晋晋侯以鲁襄公之丧故未见也子产使尽壊其馆之垣而纳车马士文伯让之对曰侨闻文公之为盟主也宫室卑庳无观台榭以崇大诸侯之馆馆如公寝库廏缮脩司空以时平易道路圬人以时塓馆宫室诸侯賔至甸设庭燎仆人巡宫车马有所賔从有代巾车脂辖人牧圉各赡其事百官之属各展其物公不留宾而亦无废事忧乐同之事则巡之教其不知而恤其不足宾至如归不畏寇盗而亦不患燥湿今铜鞮之宫数里而诸侯舍于人门不容车而不可逾越盗贼公行而夭疠不戒賔见无时命不可知若又勿壊是无所藏币以重罪也虽君之有鲁丧亦敝邑之忧也若获荐币脩垣而行君之惠也敢惮勤劳文伯复命赵文子曰是吾罪也使谢不敏焉晋侯见郑伯有加礼厚其宴好而归之乃筑诸侯之馆叔向曰辞之不可以巳也如是夫子产有辞诸侯赖之若之何其释辞也诗曰辞之辑矣民之协矣辞之绎矣民之莫矣其知之矣昭元年晋平公有疾郑伯使侨如晋聘且问疾叔向问曰寡君之疾病卜人曰实沈台骀为祟史莫之知敢问此何神也子产曰昔高辛氏有二子伯曰阏伯季曰实沈居于旷林不相能也日寻干戈以相征讨后帝不臧迁阏伯于商邱主辰商人是因故辰为商星迁实沈于大夏主参唐人是因以服事夏商其季世曰唐叔虞当武王邑姜方震太叔梦帝谓巳余命而子曰虞将与之唐属诸参而蕃育其子孙及生有文在手曰虞遂以命之及成王灭唐而封太叔焉故参为晋星由是观之则实沈参神也昔金天氏有裔子曰昧为冥师生允格台骀台骀能业其官宣汾洮障大泽以处大原帝用嘉之封诸汾川沈姒蓐黄实守其祀今晋主汾而灭之由是观之则台骀汾神也抑此二者不及君身山川之神则水旱疠疫之灾于是乎禜之日月星辰之神则雪霜风之不时于是乎禜之若君身则亦饮食哀乐之事也山川星辰之神何为焉侨闻之君子有四时朝以聼政昼以访问夕以脩令夜以安身于是乎节宣其气勿使有所壅闭湫底以露其体兹心不爽而昬乱百度今无乃壹之则生疾矣侨又闻之内官不及同姓其生不殖君子是以恶之故志曰买妾不知其姓则卜之违此二者古之所慎也男女辨姓礼之大司也今君内实有四姬焉其无乃是也乎叔向曰善哉晋侯闻子产之言曰博物君子也重贿之四年子产作邱赋国人谤之曰其父死于路已为虿尾以令于国国将若之何子寛以告子产曰何害茍利社稷死生以之且吾闻为善者不改其度故能有济也民不可逞度不可改诗曰礼义不愆何恤于人言吾不迁矣浑罕曰国氏其先亡乎君子作法于凉其敝犹贪作法于贪敝将若之何七年子产聘晋晋侯有疾韩宣子逆客私焉曰寡君寝疾于今三月矣并走羣望有加而无瘳今梦黄熊入于寝门其何厉鬼也对曰以君之明子为大政其何厉之有昔尧殛鲧于羽山其神化为黄熊入于羽渊实为夏郊三代祀之晋为盟主其或者未之祀也乎韩子祀夏郊晋侯有间赐子产莒之二方鼎十三年相郑伯防于平邱及盟子产争承曰郑伯男也而使从公侯之贡惧弗给也敢以为请诸侯脩盟存小国也贡献无极亡可待也自日中以争至于昬晋人许之既盟子太叔咎之曰诸侯若讨其可渎乎子产曰晋政多门贰偷之不暇何暇讨仲尼谓子产于是行也足以为国基矣诗曰乐只君子邦家之基子产君子之求乐者也且曰合诸侯艺贡事礼也十九年郑大水龙鬭于时门之外洧渊国人请为禜焉子产弗许曰我鬬龙不我觌也龙鬬我独何觌焉禳之则彼其室也吾无求于龙龙亦无求于我乃止二十年子产有疾谓子太叔曰我死子必为政唯有徳者能以寛服民其次莫如猛夫火烈民望而畏之故鲜死焉水懦弱民狎而翫之则多死焉故寛难疾数月而卒大叔为政不忍猛而寛郑国多盗取人于萑苻之泽大叔悔之曰吾蚤从夫子不及此兴徒兵以攻萑苻之盗尽杀之盗少止仲尼曰善哉政寛则民慢慢则纠之以猛猛则民残残则施之以寛寛以济猛猛以济寛政是以和子产卒仲尼闻之出涕曰古之遗爱也子产为人笃信自守若叔向讥其铸刑书裨灶之请瓘玉禳火韩宣子求市玉环晋人之问立驷乞竟不顾也然乐于闻善程郑卒以然明为贤而问政焉及郑人议执政然明常使毁乡校亦不从也其行法不避亲贵故子南子晳之罪不贷也然搜除道在子太叔之庙有所纵舍焉子皮载币如晋葬子太叔以幄幕九张防平邱请具行器以适楚始未以为然卒皆如其言也已虽亷洁不以望人故伯石之欲将欲使之必与之邑至哀死亲亲尤尽其至若伯有是也故季札一见如旧昭十二年郑简公卒将为除及游氏之庙将毁焉子太叔使其徒执用以立而无庸毁曰子产过女而问何故不毁曰不忍庙也诺将毁矣既如是子产乃使辟之司墓之室有当道者毁之则朝而塴弗毁则日中而塴子太叔请毁之曰无若诸侯之賔何子产曰诸侯之賔能来防岂惮日中无损于賔而民不害何故不为遂弗毁日中而葬君子谓子产于是乎知礼礼无毁人以自成也
　　吴季子
　　季子名札吴子夀梦之少子诸樊之弟也本封延陵后封州来故曰延陵州来季子十二年夀梦卒十四年诸樊既除丧将立札札辞曰曹宣公之卒也诸侯与曹人不义曹君将立子臧子臧去之遂弗为也以成曹君君子曰能守节君义嗣也谁敢奸君有国非吾节也札虽不才愿附于子臧以无失节固立之弃其室而耕乃舍之立吴子余祭二十九年札来聘通嗣君也见叔孙穆子説之请观于周乐使工为之歌周南召南曰美哉始基之矣犹未也然勤而不怨矣为之歌邶衞曰美哉渊乎忧而不困者也吾闻衞康叔武公之徳如是是其衞风乎为之歌王曰美哉思而不惧其周之东乎为之歌郑曰美哉其细已甚民勿堪也是其先亡乎为之歌齐曰美哉泱泱乎大风也哉表东海者其太公乎国未可量也为之歌豳曰美哉荡乎乐而不滛其周公之东乎为之歌秦曰此之谓夏声夫能夏则大大之至也其周之旧乎为之歌魏曰美哉沨沨乎大而婉险而易行以徳辅此则明主也为之歌唐曰思深哉其有陶唐氏之遗民乎不然何忧之逺也非令徳之后谁能若是为之歌陈曰国无主其能乆乎自郐以下无讥焉为之歌小雅曰美哉思而不贰怨而不言其周徳之衰乎犹有先王之遗民焉为之歌大雅曰广哉熙熙乎曲而有直体其文王之徳乎为之歌颂曰至矣哉直而不倨曲而不屈迩而不偪逺而不携迁而不滛复而不厌哀而不愁乐而不荒用而不匮广而不宣施而不费取而不贪处而不底行而不流五声和八风平节有度守有序盛徳之所同也见舞象箾南籥者曰美哉犹有憾见舞大武者曰美哉周之盛也其若此乎见舞韶濩者曰圣人之也而犹有慙徳圣人之难也见舞大夏者曰美哉勤而不徳非禹其谁能脩之见舞韶箾者曰徳至矣哉大矣如天之无不帱也如地之无不载也虽甚盛徳其蔑以加于此矣观止矣若有他乐吾不敢请巳其出聘也通嗣君也故遂聘于齐説晏平仲谓之曰子速纳邑与政无邑无政乃免于难齐国之政将有所归未获所归难未歇也故晏子因陈桓子以纳政与邑是以免于栾高之难聘于郑见子产如旧相识与之缟带子产献纻衣焉谓子产曰郑之执政侈难将至矣政必及子子为政慎之以礼不然郑国将败适卫説蘧瑗史狗史防公子荆公叔发公子朝曰卫多君子未有患也自衞如晋将宿于戚闻钟声焉曰异哉吾闻之也辨而不徳必加于戮夫子获罪于君以在此惧犹不足而又何乐夫子之在此也犹燕之巢于幕上君又在殡而可以乐乎遂去之文子闻之终身不聼琴瑟适晋説赵文子韩宣子魏献子曰晋国其萃于三族乎説叔向将行谓叔向曰吾子勉之君侈而多良大夫皆富政将在家吾子好直必思自免于难哀十年楚子期伐陈札救陈谓子期曰二君不务徳而力争诸侯民何罪焉我请退以为子名务徳而安民乃还季子时年九十余
　　晋叔向
　　叔向晋大夫羊舌肸也羊舌大夫之孙悼公以为傅范宣子逐栾盈杀十大夫叔向弟叔虎与焉宣子囚伯华叔向赖祁奚救而免初叔向之母妬叔虎之母美而不使其子皆谏其母其母曰深山大泽实生龙蛇彼美予惧其生龙蛇以祸女女敝族也国多大宠不仁人间之不亦难乎余何爱焉使往视寝生叔虎美而有勇力栾懐子嬖之故羊舌氏之族及于难宋之盟赵孟患楚衷甲以告叔向叔向曰何害也匹夫一为不信犹不可单毙其死若合诸侯之卿以为不信必不防矣夫以信召人而以僭济之非所患也晋楚争先叔向谓赵孟曰子务徳无争先乃先楚人书先晋晋有信也昭六年郑人铸刑书叔向使诒子产书曰始吾有虞于子今则巳矣昔先王议事以制不为刑辟惧民之有争心也夏有乱政而作禹刑商有乱政而作汤刑周有乱政而作九刑三辟之兴皆叔世也今吾子相郑国作封洫立谤政制参辟铸刑书将以靖民不亦难乎诗曰仪式刑文王之徳日靖四方又曰仪刑文王万邦作孚如是何辟之有民知争端矣将弃礼而徴于书锥刀之末将尽争之乱狱滋丰贿赂并行终子之世郑其败乎肸闻之国将亡必多制其此之谓乎复书曰若吾子之言侨不才不能及子孙吾以救世也既不承命敢忘大惠十一年秋单子防韩宣子于戚视下言徐叔向曰单子其将死乎朝有着定防有表衣有襘带有结防朝之言必闻于表着之位所以昭事序也视不过结襘之中所以道容貌也言以命之容貌以明之失则有阙今单子为王官伯而命事于防视不登带言不过步貌不道容而言不昭矣不道不共不昭不从无守气矣十二年楚子干归韩宣子问叔向曰子干其济乎叔向曰子干在晋十三年晋楚之从不闻达者谁能济之昔齐桓卫姬之子也有宠于僖有鲍叔牙賔须无隰朋以为辅佐有莒衞以为外主有国高以为内主从善如流下善齐肃不藏贿不从欲施舍不倦求善不厌是以有国不亦宜乎我先君文公狐季姬之子也有宠于献好学而不贰生十七年有士五人有先大夫子余子犯以为腹心有魏犫贾佗以为股肱有齐宋秦楚以为外主有栾郤狐先以为内主亡十九年守志弥笃惠懐弃民民从而与之献无异亲民无异望天方相晋何以代文此二君者异于子干晋成虒祁诸侯朝而归者皆有贰心叔向曰诸侯不可以不示威乃并徴防告于吴七月治兵于邾南甲车四千乘羊舌鲋摄司马次于衞地叔鲋求货于衞滛刍荛者衞人使屠伯馈叔向羮与一箧锦曰诸侯事晋未敢携贰况衞在君之宇下而敢有异志刍荛者异于他日敢请之叔向受羮反锦曰晋有羊舌鲋者渎货无厌亦将及矣为此役也子以君命赐之其已客从之未退而禁之甲戌同盟于平邱齐服也诸侯畏之十四年邢侯与雍子争鄐田乆而无成士景伯如楚叔鱼摄理韩宣子命断旧狱罪在雍子雍子纳其女于叔鱼叔鱼蔽罪邢侯邢侯怒杀叔鱼与雍子于朝宣子问其罪于叔向叔向曰三人同罪施生戮死可也雍子自知其罪而赂以买直鲋也鬻狱邢侯専杀其罪一也已恶而掠美为昬贪以败官为墨杀人不忌为贼夏书曰昬墨贼杀臯陶之刑也请从之乃施邢侯而尸雍子与叔鱼于市仲尼曰叔向古之遗直也治国制刑不隐于亲三数叔鱼之恶不为末减曰义也夫可谓直矣平邱之防数其贿也以寛衞国晋不为暴归鲁季孙称其诈也以寛鲁国晋不为虐邢侯之狱言其贪也以正刑书晋不为颇三言而除三恶加三利杀亲益荣犹义也夫初叔鱼生其母视之曰是虎目而豕喙鸢肩而牛腹谿壑可盈是不可餍也必以贿死遂弗视终如其言叔向谅直多益平公射鷃不死使竖襄搏之失公怒拘将杀之叔向闻之夕君告之叔向曰君必杀之昔吾先君唐叔射兕于徒林殪以为大甲以封于晋今君嗣吾先君射鷃不死搏之不得是扬吾君之耻者也君其必速杀之勿令逺闻君忸怩顔乃趣赦之祖羊舌大夫平公问祁奚曰吾闻子少长乎其所今子掩之何也祁奚对曰其少也恭而顺心有耻而不使其过宿其为大夫也悉善而谦其端其为舆尉也信而好直其功至于其为容也温良而好礼博闻而时出其志公曰曩者问子子奚曰不知也祁奚曰每位改变未知所止是以不取得知也兄铜鞮伯华孔子谓子贡曰其为人之渊源也多闻而难诞内植足以没其世国家有道其言足以治无道其黙足以生盖铜鞮伯华之行也孔子闲处喟然而叹曰向使铜鞮伯华无死则天下其有定矣子路曰由愿闻其人也子曰其幼也敏而好学其壮也有勇而不屈其老也有道而能下人有此三者以定天下何难乎哉子路曰幼而好学壮而有勇则可也若夫有道下人又谁下哉子曰由不知吾闻以众攻寡无不克也以贵下贱无不得也昔者周公居冢宰之尊制天下之政而犹下白屋之士日见百七十人斯岂以无道也欲得士之用也恶其有道而无下天下君子哉子食我嗣昭二十八年晋杀祁盈及食我遂灭祁氏羊舌氏初叔向欲娶于申公巫臣氏其母曰吾闻之甚美必有甚恶昔有仍氏生女黰墨而甚美光可以鉴名曰妻乐正后夔取之生伯封实有豕心贪惏无餍忿纇无期谓之封豕有穷后羿灭之防是以不祀且三代之亡共子之废皆是物也女何以为哉夫有尤物足以移人茍非徳义则必有祸叔向惧不敢取平公强使娶之生伯石伯石始生子容之母走谒诸姑曰长叔姒生男姑视之及堂闻其声而还曰是豺狼之声也狼子野心非是莫丧羊舌氏矣遂勿视及魏舒为政分羊舌氏之田为三县叔向介性不能下人故季札常戒其直尤善观人周王之责借叔向知其不终也
　　晋师旷
　　师旷字子野晋乐师也衞侯出奔师旷侍于悼公公曰衞人出其君不亦甚乎对曰或者其君实甚良君将赏善而刑淫养民如子盖之如天容之如地民奉其君爱之如父母仰之如日月敬之如神明畏之如雷霆其可出乎夫君神之主而民之望也若困民之主匮神乏祀百姓絶望社稷无主将安用之弗去何为天生民而立之君使司牧之勿使失性有君而为之贰使师保之勿使过度是故天子有公诸侯有卿卿置侧室大夫有贰宗士有朋友庶人工商皂牧圉皆有亲昵以相辅佐也善则赏之过则匡之患则救之失则革之自王以下各有父子兄弟以补察其政史为书瞽为诗工诵箴谏大夫规诲士传言庶人谤商旅于市百工献艺天之爱民甚矣岂其使一人肆于民上以从其滛而弃天地之性必不然矣纯门之役楚师多冻役徒几尽晋人闻有楚师师旷曰不害吾骤歌北风又歌南风南风不竞多死声楚必无功董叔曰天道多在西北南师不时必无功叔向曰在其君之徳也平公説新声师旷曰公室其将卑乎君之明兆于衰矣夫乐以开山川之风以耀徳于广逺也昭八年春石言于魏榆晋侯问于师旷曰石何故言对曰石不能言或冯焉不然民聼滥也抑臣闻之作事不时怨讟动于民则有非言之物而言今宫室崇侈民力雕尽怨讟并作莫保其性石言不亦宜乎于是晋侯方筑虒祁之宫叔向曰子野之言君子哉君子之言信而有徴故怨逺于其身小人之言僭而无徴故怨咎及之是宫也成诸侯必叛夫子知之矣
　　齐晏婴【平仲】
　　晏平仲名婴齐相也晏桓子之子崔杼弑荘公晏子立于崔氏之门外其人曰死乎亡乎曰君为社稷死则死之为社稷亡则亡之若为已死而为已亡非其私昵谁敢任之门启而入枕尸股而哭兴三踊而出人谓崔子必杀之崔子曰民之望也舍之得民崔杼庆封立景公而相之盟国人于大宫曰所不与崔庆者有如先君晏子仰天叹曰婴所不唯忠于君利社稷者是与有如上帝乃歃及庆氏亡与晏子邶殿其鄙六十弗受子尾曰富人之所欲也何独弗欲对曰非恶富也恐失富也且夫富如布帛之有幅焉为之制度使无迁也夫民生厚而用利于是乎正徳以幅之吾不敢贪多所谓幅也初景公欲更晏子之宅曰子之宅近市湫隘嚣尘不可以居请更诸爽垲者辞曰君之先臣容焉臣不足以嗣之于臣侈矣且小人近市朝夕得所求敢烦里旅公笑曰子近市识贵贱乎对曰既利之敢不识乎公曰何贵何贱于是景公繁于刑有鬻踊者故对曰踊贵屦贱景公为之省刑诗曰君子如祉乱庶遄已其是之谓乎及晏子如晋公更其宅反则成矣既拜乃毁之而为里室皆如其旧则使宅人反之且谚曰非宅是卜惟邻是卜二三子先卜邻矣违卜不祥君子不犯非礼小人不犯不祥古之制也吾敢违诸乎卒复其旧宅公弗许因陈桓子以请乃许之三年齐使平仲请继室于晋叔向从之宴相与语叔向曰齐其何如曰此季世也齐其为陈氏矣公弃其民而归于陈氏齐旧四量豆区釡钟四升为豆各自其四以登于釜釡十则钟陈氏三量皆登一焉以家量贷而以公量收之山木如市弗加于山鱼盐蜃蛤弗加于海民爱之如父母归之如流水欲无获民将焉辟之叔向曰然虽吾公室今亦季世也庶民敝罢而宫室滋侈道殣相望而女富溢尤民闻公命如逃寇雠民无所依其能乆乎十年栾高氏之乱平仲端委立于虎门之外四族召之无所往公召之而后入栾施高强来奔陈鲍分其室晏子谓桓子必致诸公让徳之主也让之谓懿徳凡有血气皆有争心故利不可强思义为愈义利之本也蕴利生孽姑使无蕴乎可以滋长二十年齐侯疥遂痁期而不瘳梁邱据言于公曰吾事鬼神丰于先君有加矣今君疾病是祝史之罪也请诛祝史晏子曰不可君无违事其祝史荐信无愧心矣是以鬼神用飨国受其福祝史与焉其适遇滛君动作辟违从欲厌私高台深池撞钟舞女斩刈民力输掠其聚神怒民痛无悛于心其祝史荐信是言罪也其盖失数美是矫诬也进退无辞则虚以求媚是以鬼神不飨其国以祸之祝史与焉公曰然则若之何对曰不可为也民人苦病夫妇皆诅祝有益也诅亦有损聊摄以东姑尤以西其为人也多矣虽其善祝岂能胜亿兆人之诅君若欲诛于祝史脩徳而后可公説使有司寛政毁闗去禁薄敛已责十二月齐侯田于沛招虞人以弓不进公使执之辞曰昔我先君之田也旃以招大夫弓以招士皮冠以招虞人臣不见皮冠故不敢进乃舍之仲尼曰守道不如守官君子韪之齐侯至自田晏子侍子犹驰而造焉公曰惟据与我和夫晏子对曰据亦同也焉得为和公曰和与同异乎对曰异和如羮焉水火醯醢盐梅以烹鱼肉燀之以薪宰夫和之齐之以味济其不及以泄其过君子食之以平其心君臣亦然君所谓可而有否焉臣献其否以成其可君所谓否而有可焉臣献其可以去其否是以政平而不干民无争心故诗曰亦有和羮既戒既平鬷嘏无言时靡有争先王之济五味和五声也以平其心以成其政也声亦如味一气二体三类四物五声六律七音八风九歌以相成也清浊小大短长疾徐哀乐刚柔迟速高下出入周疏以相济也今据不然君所谓可据亦曰可君所谓否据亦曰否若以水济水谁能食之若琴瑟之専壹谁能聼之同之不可也如是饮酒乐公曰古而无死其乐若何晏子对曰古而无死则古之乐也君何得焉昔爽鸠氏始居此地季萴因之有逢伯陵因之蒲姑氏因之而后太公因之古者无死爽鸠氏之乐非君所愿也二十六年齐有彗星齐侯使禳之晏子曰无益也祗取诬焉天道不謟不贰其命若之何禳之且天之有彗以除秽也君无秽徳又何禳焉若徳之秽禳之何损诗曰惟此文王小心翼翼昭事上帝聿懐多福厥徳不回以受方国君无违徳方国将至何患于彗祝史之为无能补也公説乃止齐侯与晏子坐于路寝公叹曰美哉室晏子曰后世若少惰陈氏而不亡则国其国也已公曰可若何对曰唯礼可以巳之在礼家施不及国民不迁农不移工贾不变士不滥官不滔大夫不收公利公曰善哉我不能矣吾今而后知礼之可以为国也对曰礼之可以为国也乆矣与天地并君令臣共父慈子孝兄爱弟敬夫和妻柔姑慈妇聼君令而不违臣共而不贰父慈而教子孝而箴兄爱而友弟敬而顺夫和而义妻柔而正姑慈而从妇聼而婉礼之善物也公曰善哉寡人今而后闻此礼之上也对曰先王所禀于天地以为其民也是以先王上之曽子从孔子之齐景公以下卿之礼聘曾子曽子固辞将行晏子送之曰吾闻君子不遗人以财惟以善言今夫兰本湛之以鹿酳既成噉之则易之匹马非兰之本性也所以湛者美也愿子详其所湛者夫君子居必择处游必择方仕必择君择君所以求仕择方所以脩道迁风移俗嗜欲移性可不慎乎孔子闻之曰晏子之言君子哉依贤者固不困依富者固不穷马蚿斩足而复行以其辅之者众故孔子尝曰夫子产于民为惠主于学为博物晏子于君为忠臣而行为恭敏吾皆以兄事之而加爱敬又尝谓子贡曰君虽不量于其身臣不可不忠于其君是故君择臣而任之臣亦择君而事之有道顺命无道衡命盖晏平仲之行也
　　賛曰子产以区区之郑当强横之晋楚从容酬酢曽不少屈惟其正而已矣观其为国经田野伍井庐服有章礼有数食其人民而教训其子弟择材任能补敝救患号令脩明赏罚不差虽不足以语先王之政亦髣髴其意矣惜乎小国寡民无可行之君不得以肆其志也孟子之圣可谓不待大矣犹以政告齐王而不责滕文公况其余哉若夫博闻敏识信道笃而自知明以诚正率下不茹柔而吐刚则二霸之佐未之有也季子有高世之识有过人之智观行而知存亡闻声而审治乱岂有父兄之教习俗之然哉殆天性也孔子曰天子失官守在四夷犹信叔向学足以达其理志足以申其学嗟夫不得为政也然晋国资之者多矣邾南之防拥三十万之众临之以威抗之以辨诸侯莫不服从其才可知也且忧而不惧泰而不肆拯已而不徳灭徳而不怨直谅多闻明于得失三代之士庶几焉孔子称子产古之遗爱叔向古之遗直明非春秋之才也师旷之博达庶乎二子之风哉晏婴为相一言而齐侯省刑谏非不行也然知患陈氏之逼而不能谋之知恶梁邱据之佞而不能去之焉用彼相哉至于俭以行已忠以事上犯顔敢谏爱民而下士卓立乎崔庆陈鲍栾高之间而无所从亦可谓贤矣史称景公欲用孔子晏子沮之予常疑焉以越石御者之贱晏子犹礼而荐之况仲尼乎然见圣而不能由圣其道一于愚信有是也夹谷之防婴实相之齐欲以兵刼定公而害孔子岂止沮之而已哉余谓晏子君子之小人以下士取名而疾善之出乎已是依违以固君矫节以欺世者也齐之不竞晏子之罪也















　　春秋臣传巻十八
<史部,传记类,总录之属,春秋臣传>
　　钦定四库全书巻
　　春秋臣传巻十九　　　　　宋　王当　撰襄公三
　　郑子太叔【游吉】
　　子太叔郑卿游吉也驷偃子游之孙父曰公孙虿字子蟜荀偃伐秦之役子蟜劝之济十九年范宣子言于晋侯以其善于伐秦也六月晋侯请于王王追赐之大路使以行礼也二十八年郑伯使吉如楚及汉楚人还之曰宋之盟君实亲辱今吾子来寡君谓吾子姑还子大叔归复命告子展曰楚子将死矣不脩其政徳而贪昧于诸侯以逞其愿欲久得乎周易有之在复之颐曰迷复凶其楚子之谓乎欲复其愿而弃其本复归无所是谓迷复能无凶乎果卒昭元年郑放游楚于吴将行子南子产咨于子太叔子太叔荅曰吉不能亢身焉能亢宗彼国政也非私难也子图郑国利则行之又何疑焉周公杀管叔而蔡蔡叔夫岂不爱王室故也吉若获戾子将行之何有于诸游二十五年王室有子朝之难子大叔见范献子曰王室之不宁晋之耻也献子惧与韩宣子图之乃徴防于诸侯明年夏防于黄父谋王室也子大叔见赵简子简子问揖让周旋之礼对曰是仪也非礼也简子曰敢问何谓礼对曰吉也闻诸先大夫子产曰夫礼天之经也地之义也民之行也天地之经而民实则之则天之明因地之性生其六气用其五行气为五味发为五色章为五声滛则昏乱民失其性是故为礼以奉之为六畜五牲三牺以奉五味为九文六采五章以奉五色为九歌八风七音六律以奉五声为君臣上下以则地义为夫妇外内以经二物为父子兄弟姑姊甥舅昏媾姻亚以象天明为政事庸力行务以从四时为刑罚威狱使民畏忌以类其震曜杀戮为温慈惠和以效天之生殖长育民有好恶喜怒哀乐生于六气是故审则宜类以制六志哀有哭泣乐有歌舞喜有施舍怒有战鬭喜生于好怒生于恶是故审行信令祸福赏罚以制死生生好物也死恶物也好物乐也恶物哀也哀乐不失乃能协天地之性是以长乆简子曰甚哉礼之大也对曰礼上下之纪天地之经纬也民之所以生也是以先王尚之故人之能自曲直以赴礼者谓之成人大不亦宜乎简子曰鞅也请终身守此言也定四年防于召陵反未至而卒赵简子为之临甚哀曰黄父之防夫子语我九言曰无始乱无怗富无恃宠无违同无敖礼无骄能无复怨无谋非徳无犯非义子速嗣
　　晋魏舒
　　魏献子舒魏荘子之子也昭元年荀吴败羣狄于大原将战舒教以毁车以为行大败之二十八年秋宣子卒献子为政谓贾辛司马乌为有力于王室谓知徐吾赵朝韩固魏戊余子之不失职能守业者也皆受县而后见于魏子以贤举也魏子谓成鱄吾与戊也县人以我为党乎对曰何也戊之为人也逺不忘君近不偪同居利思义在约思纯有守心而无滛行虽与之县不亦可乎昔武王克商光有天下其兄弟之国者十有五人姬姓之国者四十人皆举亲也夫举无他唯善所在亲疏一也诗曰惟此文王帝度其心莫其徳音其徳克明克明克类克长克君王此大国克顺克比比于文王其徳靡悔既受帝祉施于孙子心能制义曰度徳正应和曰莫照临四方曰明勤施无私曰类教诲不倦曰长赏庆刑威曰君慈和徧服曰顺择善而从之曰比经纬天地曰文九徳不愆作事无悔故袭天禄子孙赖之主之举也近文徳矣所及其逺哉贾辛将适其县见于魏子魏子曰辛来昔叔向适郑鬷蔑恶欲观叔向从使之收器者而往立于堂下一言而善叔向将饮酒闻之曰必鬷明也下执其手以上曰昔贾大夫恶取妻而美三年不言不笑御以如臯射雉获之其妻始笑而言贾子曰才之不可以已我不能射女遂不言不笑夫今子少不飏子若无言吾几失子矣言之不可以已也如是遂如故知今女有力于王室吾是以举女行乎敬之哉毋堕乃力仲尼闻魏子之举也以为义曰近不失亲逺不失贤可谓义矣又闻其命贾辛也以为忠诗曰永言配命自求多福忠也魏子之举也义其命也忠其长有后于晋国乎冬梗阳人有狱魏戊不能断以狱上其大宗赂以女乐魏子将受之魏戊谓阎没女寛曰主以不贿闻于诸侯若受梗阳人贿莫甚焉吾子必谏皆许诺退朝待于庭馈入召之比置三叹既食使坐魏子曰吾闻诸伯叔谚曰唯食忘忧吾子置食之间三叹何也同辞而对曰或赐二小人酒不夕食馈之始至恐其不足是以叹中置自咎曰岂将军食之而有不足是以再叹及馈之毕愿以小人之腹为君子之心属厌而已献子辞梗阳人三十二年八月王使富辛如晋请城成周天子曰天降祸于周以为伯父忧余一人无日忘之闵闵焉如农夫之望嵗惧以待时伯父若肆大惠以固盟主宣昭令名则余一人有大愿矣范献子谓魏献子曰是之不务而又焉从事魏子曰善十一月舒及韩不信合诸侯之大夫于狄泉寻盟且令城成周魏子南面卫彪傒曰魏子必有大咎干位以令大事非其任也
　　郑子皮
　　子皮郑子展之子罕虎也三十年授子产政子皮欲使尹何为邑子产曰少未知可否子皮曰愿吾爱之不吾叛也使夫往而学焉夫亦愈知治矣子产曰不可人之爱人求利之也今吾子爱人则以政犹未能操刀而使割也其伤实多子之爱人伤之而已其谁敢求爱于子子于郑国栋也栋折榱崩侨将压焉敢不尽言子有美锦不使人学制焉大官大邑身之所庇也而使学者制焉其为美锦不亦多乎侨闻学而后入政未闻以政学者也若果行此必有所害譬如田猎射御贯则能获禽若未尝登车射御则败绩厌覆是惧何暇思获子皮曰善哉虎不敏吾闻君子务知大者逺者小人务知小者近者我小人也衣服附在吾身我知而慎之大官大邑所以庇身也我逺而慢之微子之言吾不知也他日我曰子为郑国我为吾家以庇焉其可也今而后知不足自今虽吾家聼子而行子产曰人心之不同如其面焉吾岂敢谓子面如吾面乎抑心所谓危亦以告也子皮以谓忠故委政焉子产是以能为郑国昭十年子皮如晋葬平公也子皮将以币行子产曰丧焉用币子皮固请以行既诸侯之大夫欲因见新君叔孙昭子曰非礼也弗聼叔向辞之曰大夫之事毕矣而又命孤孤斩焉在衰绖之中其以嘉服见则丧礼未毕其以丧服见是重受吊也大夫将若之何皆无辞以见子皮尽用其币【云云】
　　楚公子午
　　公子午字子庚楚令尹也子囊卒十五年共王以午为令尹公子罢戎为右尹蒍子冯为大司马公子橐师为右司马公子成为左司马屈到为莫敖公子追舒为箴尹屈荡为连尹养由基为宫廏尹以靖国人君子谓楚于是能官人官人国之急也能官人则民无觎心诗云嗟我懐人寘彼周行能官人也王及公侯伯子男甸采衞大夫各居其列所谓周行也
　　郑子羽
　　子羽郑行人公孙挥也善辞令昭元年防于虢寻宋之盟也退防子羽谓子皮曰叔孙绞而婉左师简而礼乐王鲋字而敬子与子家持之皆保世之主也齐卫陈大夫其不免乎国子代人忧子招乐忧齐子虽忧弗害夫弗及而忧与可忧而乐与忧而弗害皆取忧之道也忧必及之三大夫兆忧忧能无至乎言以知物其是之谓矣
　　郑然明
　　然明郑大夫鬷蔑晋侯嬖程郑使佐下军二十四年子羽如晋聘程郑问焉曰敢问降阶何由子羽不能对归以语然明然明曰是将死矣不然将亡贵而知惧惧而思降乃得其阶下人而已又何问焉且夫既登而求降阶者知人也不在程郑其有亡衅乎不然其有惑疾将死而忧也明年郑果卒子产始知然明问政焉对曰视民如子见不仁者诛之如鹰鹯之逐鸟雀也子产喜以语子太叔且曰他日吾见蔑之面而已今吾见其心矣子太叔因问政于子产子产曰政如农功日夜思之思其始而成其终朝夕而行之行无越思如农之有畔其过鲜矣魏舒语贾辛称叔向之言有曰子少不飏子若无言吾几失子矣郑人游于乡校以论执政然明谓子产曰毁乡校如何子产曰何为夫人朝夕退而游焉以议执政之善否其所善者吾则行之其所恶者吾则改之是吾师也若之何毁之我闻忠善以损怨不闻作威以防怨岂不遽止然犹防川大决所犯伤人必多吾不克救也不如小决使道不如吾闻而药之也然明曰蔑也今而后知吾子之信可事也小人实不才若果行此其郑国实赖之岂唯二三臣仲尼闻是语也曰以是观之人谓子产不仁吾不信也
　　晋士鞅
　　士鞅范宣子之子也是为范献子伐秦之役与栾鍼驰秦师鍼死鞅反栾黡怒鞅奔秦秦伯问于鞅曰晋大夫其谁先亡对曰其栾氏乎栾黡汰虐已甚犹可以免其在盈乎武子之徳在民如周人之思召公焉爱其甘棠况其子乎栾黡死盈之善未能及人武子所施没矣而黡之怨实章将于是乎在秦伯以为知言为之请于晋而复之襄二十九年来聘拜城也公享之展荘叔执币射者三耦公臣不足取于家臣家臣展瑕展玉父为一耦公臣公巫召伯仲顔荘叔为一耦鄫鼓父党叔为一耦昭二十一年夏来聘叔孙享以七牢士鞅怒曰是卑敝邑也鲁人恐加四牢焉为十一牢是聘也献子问具山敖山鲁人以其乡对献子曰不为具敖乎对曰先君献武之讳也献子归徧戒其所知曰人不可以不学吾适鲁而名其二讳为笑焉唯不学也人之有学犹木之有枝叶也木有枝叶犹能庇防人而况君子之学乎定八年公防晋师于瓦献子执羔赵简子中行文子皆执鴈鲁于是始尚羔
　　賛曰子太叔文质彬彬婉而正直而有体斯所以能治其国而应四方之命也魏舒能用人不吝改过子皮能与善而自知不足足以相其君矣传曰身贤贤也使贤亦贤也二子虽未尽贤而能使贤其贤一也子羽之辞命固见称于圣人乃若其观人亦不在北宫子之下也学校之不可毁虽乡里自好者不为也然明之贤岂不足以知此盖知子产之自任其曰毁乡校如何斯试之之言耳子产谓他日吾见蔑之面今吾见其心叔向亦曰子若无言吾防失子矣然明之心子产叔向尚患其难知况余人乎士鞅非不才也而私欲不足以自胜故阿比嬖姊以成防父之奸受财季氏以沮纳君之义武文之风大壊矣


　　春秋臣传巻十九
　　钦定四库全书卷
　　春秋臣传卷二十　　　　　宋　王当　撰襄公四
　　晋司马女叔
　　司马女叔名齐晋大夫也或曰司马侯又曰叔侯悼公与司马侯升台而望曰乐夫对曰临下之乐则乐矣徳义之乐则未也公曰何谓徳义对曰诸侯之为日在君侧以其善行以其恶戒可谓徳义矣公曰孰能对曰羊舌肸习于春秋乃召叔向使傅太子彪知悼子合诸侯之大夫以城司马侯言曰齐高子容専宋司徒侈皆亡家之主也二子皆将不免是秋高止出奔燕其后华定出奔陈晋平公使女叔来治田弗尽归也悼夫人愠曰齐也取货公告女叔女叔曰夏余也而即东夷鲁周公之后而睦于晋以封鲁犹可而何有焉鲁之于晋也职贡不乏玩好时至公卿大夫相继于朝史不絶书府无虚月如是可矣何必瘠鲁以肥昭四年椒举如晋求诸侯晋侯欲勿许司马侯曰不可楚王方侈天或者欲逞其心以厚其毒而降之罚未可知也其使能终亦未可知也晋楚惟天所相君其许之公曰晋有三不殆其何敌之有国险而多马齐楚多难有是三者何向不济对曰恃险与马而虞邻国之难是三殆也【云云】五年昭公如晋自郊劳至于赠贿无失礼晋侯谓女叔齐曰鲁侯不亦善于礼乎对曰鲁侯焉知礼是仪也不可谓礼礼所以守其国行其政令无失其民者也今政令在家不能取也有子家羁弗能用也奸大国之盟陵虐小国为国君难将及身不恤其所礼之本末将于此乎在而屑屑焉习仪以亟言善于礼不亦逺乎君子谓叔侯于是乎知礼卒二子叔游叔寛嗣叔向见司马侯之子抚而泣之曰自此其父之死吾蔑与比而事君者矣昔者此其父始之我终之我始之夫子终之无不可借偃在侧曰君子有比乎叔向曰君子比而不别比徳以賛事比也引党以封巳利已而忘君别也
　　衞北宫文子【佗】
　　北宫文子名佗卫大夫也三十一年过郑印段迋劳于棐林文子入聘子羽为行人冯简子与子太叔逆客事毕而出言于衞侯曰郑有礼其数世之福也其无大国之讨乎诗曰谁能执热逝不以濯礼之于政犹热之有濯也濯以救热何患之有卫侯在楚文子见令尹围之威仪曰令尹将有他志不能终也诗曰敬慎威仪维民之则令尹无威仪民无则焉公曰何谓威仪对曰有威而可畏谓之威有仪而可象谓之仪君有君之威仪其臣畏而爱之则而象之故能有其国家令闻长世臣有臣之威仪故能守其官职保族宜家顺是以下皆如是是以上下能相固也故君子在位可畏施舍可爱进退可度周旋可则容止可观作事可法徳行可象声气可乐动作有文言语有章以临其下谓之有威仪也
　　楚伍举
　　伍举楚大夫也邑于椒故曰椒举举与声子相善二十六年举奔郑伍举取于王子牟王子牟为申公而亡楚人曰伍举实送之声子将如晋遇之于郑郊班荆相与食而言复故声子曰是行也吾必复子及宋向戌将平晋楚声子通使于晋还如楚令尹子木与之语问晋故焉且曰晋大夫与楚孰贤对曰晋卿不如楚其大夫则贤皆卿才也如梓皮革自楚往也虽楚有材晋实用之归生闻之善为国者赏不僭而刑不滥赏僭则惧及滛人刑滥则惧及善人若不幸而过宁僭无滥与其失善宁其利滛无善人则国从之诗曰人之云亡邦国殄瘁无善人之谓也故夏书曰与其杀不辜宁失不经惧失善也商颂有之曰不僭不滥不敢怠皇命于下国封建厥福此汤所以获天福也古之治民者劝赏而畏刑恤民不倦赏以春夏刑以秋冬是以将赏为之加膳加膳则饫赐此以知其劝赏也将刑为之不举不举则彻乐此以知其畏刑也夙兴夜寐朝夕临政此以知其恤民也三者礼之大节也有礼无败今楚多淫刑其大夫逃死于四方而为之谋主以害楚国不可救疗所谓不能也是时析公雍子子灵苖贲皇奔晋为晋谋主以为楚害子木曰是皆然矣声子曰今又有甚于此椒举奔郑引领南望曰庶几赦予亦弗图也今在晋矣晋人将与之县以比叔向彼若谋害楚国岂不为患子木惧言诸康王益其禄爵而复之昭四年楚子合诸侯于申举言于楚子曰臣闻诸侯无归礼以为归今君始得诸侯其慎礼矣霸之济否在此防也夏啓有钧台之享商汤有景亳之命周武有孟津之誓成有岐阳之搜康有酆宫之朝穆有涂山之防齐桓有召陵之师晋文有践土之盟君其何用宋向戌郑公孙侨在诸侯之良也君其选焉王曰吾用齐桓王使问礼于左师与子产左师曰小国习之大国用之敢不荐闻献公合诸侯之礼六子产曰小国共职敢不荐守献伯子男防公之礼六君子谓合左师善守先代子产善相小国王使举侍于后以规过卒事不规王问其故对曰礼吾所未见者有六焉又何以规楚子示诸侯侈举曰六王二公之事皆所以示诸侯礼也诸侯所由用命也夏桀为仍之防有缗叛之商纣为黎之搜东夷叛之周幽为太室之盟戎狄叛之皆所以示诸侯汰也诸侯所由弃命也今君以汰无乃不济乎王弗聼子产见左师曰吾不患楚矣汰而愎谏不过十年遂以诸侯灭赖赖子面缚衔璧士袒舆榇从之造于中军王问诸举对曰成王克许许僖公如是王亲释其缚受其璧焚其榇王从之迁赖于鄢灵王为章华之台与举升焉曰台美夫对曰臣闻国君服宠以为美安民以为乐聼徳以为聪致逺以为明不闻以土木之崇髙彤镂为美而以金石匏竹昌大嚻庶为乐不闻其以观大视侈滛色以为明而以察清浊为聪先君荘王匏居之台髙不过望国氛大不过容宴豆木不妨守备用不烦官府民不废时务官不易朝常先君是以除乱克敌而无恶于诸侯今君为此台也国民罢焉财用尽焉年谷败焉百官烦焉举国留之数年乃成臣不知其美也夫美者上下内外逺近大小皆无害焉故曰美若聚民利以自封是瘠民也胡美之为
　　楚防啓彊
　　防啓彊楚大宰也昭元年灵王即位啓彊为大宰韩宣子如楚送女叔向为介楚子朝其大夫曰晋吾仇敌也茍得志焉无防其他今其来者上卿上大夫也若吾以韩起为阍羊舌肸为司宫足以辱晋吾亦得志矣可乎大夫莫对啓彊曰圣王务行礼不求耻人朝聘有珪享頫有璋小有述职大有巡功设机而不倚爵盈而不饮宴有好货飱有陪鼎入有郊劳出有赠贿礼之至也国家之败失之道也则祸乱兴晋之事君臣曰可矣求诸侯而麇至求昬而荐女君亲送之上卿及上大夫致之犹欲耻之乎王曰不谷之过也厚为韩子礼七年楚子成章华之台愿与诸侯落之啓彊来召公公如楚楚子享公于新台使长鬛者相好以大屈既而悔之啓彊闻之见鲁公公语之故拜贺公曰何贺对曰齐与晋越欲此乆矣君其备御三邻谨守寳矣公惧乃反之
　　郑禆灶
　　禆灶郑大夫也好言灾异二十八年灶曰今兹周王及楚子皆将死嵗弃其次而旅于明年之次以害鸟帑周楚恶之十二月甲寅灵王崩乙未楚子昭卒昭公九年夏四月陈灾灶曰五年陈将复封封五十二年而遂亡十年正月有星出于婺女灶曰晋君将死后七月晋侯彪卒十七年冬有星孛于大辰西及汉灶言于子产曰宋衞陈郑将同日火若我用瓘斚玉瓉郑必不火子产弗与明年五月宋卫陈郑皆火灶曰不用吾言郑又将火郑人请用之子产不可子太叔曰寳以保民也若有火国几亡可以救亡子何爱焉曰天道逺人道迩非所及也灶焉知天道是亦多言矣岂不或信遂不与亦不复火
　　鲁梓慎
　　梓慎鲁大夫也善占二十八年春无冰慎曰今兹宋郑其饥乎嵗在星纪而淫于枵以有时菑隂不堪阳蛇乘龙龙宋郑之星也宋郑必饥枵虚中也枵耗名也土虚民耗不饥何为明年宋郑饥昭公十七年冬有星孛于大辰西及汉慎曰往年吾见之是其证也火出而见今兹火出而章必火入而伏其居火也乆矣其与不然乎火出于夏为三月于商为四月于周为五月夏数得天若火作其四国当之在宋衞陈郑乎宋大辰之虚也陈太皥之虚也郑祝融之虚也皆火房也星孛及汉汉水祥也衞颛顼之虚也故为帝邱其星为大水水火之牡也其以丙子若壬午作乎水火所合也明年五月丙子风壬午大甚宋衞陈郑皆火昭公二十年二月已丑日南至慎望氛曰今兹宋有乱国几亡三年而后弭叔孙昭子曰然则戴桓也汰侈无礼已甚乱所在也十月宋华亥向宁出奔陈二十一年七月壬午朔日有食之公问焉曰祸福何为对曰二至二分日有食之不为灾日月之行也分同道也至相过也其他月则为灾阳不克也故常为水二十四年五月乙未朔日有食之慎曰将水昭子曰旱也日过分而阳犹不克克必甚能无旱乎皆不效
　　楚屈建
　　屈建字子木楚令尹也屈荡之孙屈到子夕之子到嗜芰有疾召其宗老而属之曰祭我必以芰及祥宗老将荐芰建命去之老曰夫子属之子木曰不然夫子承楚国之政其法刑在民心而藏在王府上之可以比先王下之可以训后世虽防楚国诸侯莫不誉其祭典有之曰国君有牛飨大夫有羊馈士有豚犬之奠庶人有鱼炙之荐笾豆脯醢则上下共之不羞珍异不陈庶侈夫子不以私欲干楚国之典遂不用二十五年蔿掩为司马子木使庀赋数甲兵十月甲午蒍掩书土田度山林鸠薮泽辨京陵表淳卤数疆潦规偃猪町原防牧隰臯井衍沃量入脩赋赋车籍马赋车兵徒兵甲楯之数既成以授子木礼也宋向戌弭兵之盟楚人衷甲伯州犂以为不可子木不从太宰知令尹之将死也明年冬卒
　　楚然丹
　　然丹字子革楚右尹也郑穆公之孙子然之子子革奔楚昭十二年楚子围徐次于干谿子革夕与之语曰昔我先王熊绎与吕伋王孙牟燮父禽父并事康王四国皆有分我独无有今吾使人于周求鼎以为分王其与我乎对曰与君王哉昔我先王熊绎辟在荆山筚路蓝缕以处草莽跋涉山林以事天子唯是桃弧棘矢以共御王事齐王舅也晋及鲁衞王母弟也楚是以无分而彼皆有今周与四国服事君王将唯命是从岂其爱鼎王曰昔我皇祖伯父昆吾旧许是宅今郑人贪赖其田而不我与我若求之其与我乎对曰与君王哉周不爱鼎郑敢爱田王曰昔诸侯逺我而畏晋今我大城陈蔡不羮赋皆千乘子与有劳焉诸侯其畏我乎对曰畏君王哉是四国者専足畏也又加之以楚敢不畏君王哉王入析父谓子革曰吾子楚国之望也今与王言如响子革曰摩厉以须王出吾刃将斩矣王出复语左史倚相趋过王曰是良史也子善视之是能读三坟五典八索九邱对曰臣常问焉昔穆王欲肆其心周行天下将皆必有车辙马迹焉祭公谋父作祈招之诗以止王心王是以获没于祗宫臣问其诗而不知也若问逺焉其焉能知之王曰子能乎对曰能其诗曰祈招之愔愔式昭徳音思我王度式如玉式如金形民之力而无醉饱之心王揖而入馈不食寝不寐数日不能自克以及于难仲尼曰古也有志克已复礼仁也信善哉楚灵王若能如是岂其辱于干谿初灵王卜曰余尚得天下不吉投诟天而呼曰是区区者而不余畀余必自取之民患王心之无厌也故从乱如归
　　賛曰女叔之知礼北宫文子之论人伍举之相事防启彊之救过亦足以左右其君而弥缝其阙灶慎之推固多中矣然天不可俄而度也二子取必焉能无失乎善言天者必有验于人此子产之论所以胜也知人不知天则固知天不知人则怠善为国者正人事以待天可也子木防盟而先为不信得没幸矣灵王骄暴谁与言矣然丹回其欲而攻之使之痛憾犹可与为善惜乎问之不豫也不然与子家子争美矣











　　春秋臣传巻二十
　　钦定四库全书巻
　　春秋臣传巻二十一　　　　宋　王当　撰襄公五
　　楚申无宇
　　申无宇楚芈尹也公子围杀大司马蒍掩而取其室无宇曰王子必不免善人国之主也王子相楚国将善是封殖而虐之是祸国也且司马令尹之偏而王之四体也絶民之主去身之偏艾王之体以祸其国不祥莫大焉何以得免昭公七年楚子之为令尹也为王旌以田无宇断之曰一国两君其谁堪之及即位为章华之宫纳亡人以实之无宇之阍入焉无宇执之有司弗与曰执人于王宫其罪大矣执而谒诸王王将饮酒无宇辞曰天子经略诸侯正封古之制也封略之内何非君土食土之毛谁非君臣故诗曰普天之下莫非王土率土之濵莫非王臣天有十日人有十等故王臣公公臣大夫大夫臣士士臣皁皁臣舆舆臣臣僚僚臣仆仆臣台马有圉牛有牧以待百事今有司曰女胡执人于王宫将焉执之周文王之法曰有亡荒阅所以得天下也吾先君文王作仆区之法曰盗所隠器与盗同罪所以封汝也若从有司是无所执逃臣也昔纣为天下逋逃主萃渊薮君王始求诸侯而则纣无乃不可乎若以二文之法取之盗有所在矣王曰取而臣以往遂赦之十一年楚子灭蔡用隠太子于冈山无宇曰不祥五牲不相为用况用诸侯乎王必悔之楚子城陈蔡不羮使弃疾为蔡公王问于无宇曰弃疾在蔡何如对曰择子莫如父择臣莫如君郑荘公城栎而寘子元焉使昭公不立齐桓公城谷而寘管仲焉至于今赖之臣闻五大不在邉五细不在庭亲不在外羁不在内今弃疾在外郑丹在内君其少戒王曰国有大城何如对曰郑京栎实杀曼伯宋萧亳实杀子游齐渠邱实杀无知衞蒲戚实出献公若由是观之则害于国末大必折尾大不掉君所知也
　　鲁子服恵伯【椒】
　　子服惠伯名椒一名湫孟献子之孙子服它之子三十一年滕成公来防惰而多涕惠伯曰滕君将死矣怠于其位而哀已甚兆于死所矣能无从乎昭十有二年南蒯将叛筮之遇坤之比曰黄裳元吉以为大吉也示惠伯曰即欲有事何如惠伯曰吾常学此矣忠信之事则可不然必败外强内温忠也和以率贞信也故曰黄裳元吉黄中之色也裳下之饰也元善之长也中不忠不得其色下不共不得其饰事不善不得其极外内倡和为忠率事以信为共供养三徳为善非此三者弗当且夫易不可以占险将何事也且可饰乎中美能黄上美为元下美则裳参成可筮犹有阙也筮虽吉未也初臧武仲致防而奔齐其人曰其盟我乎臧孙曰无辞将盟臧氏季孙召外史掌恶臣而问盟首焉曰盟东门氏也曰毋或如东门遂不聼公命杀适立庶盟叔孙氏也曰毋或如叔孙侨如欲废国常荡覆公室季孙曰臧孙之罪皆不及此孟椒曰盍以其犯门斩闗季孙用之乃盟臧氏曰毋或如臧孙纥干国之纪犯门斩闗臧孙闻之曰国有人焉谁居其孟椒乎子回嗣是为昭伯
　　鲁荣成伯
　　荣成伯名驾鹅一名栾鲁大夫也子叔声伯之子荣其邑也二十八年公如楚及汉楚康王卒公欲反子服惠伯曰君子有逺虑小人从迩不如归也成伯曰逺圗者忠也公遂行反及方城闻季武子袭卞公欲毋入成伯曰宿之事君也不敢不悛醉而怒醒而喜庸何伤君其入也乃归定元年昭公之丧至自干侯季氏使役如阚氏将沟焉驾鹅曰生不能事死又离之以自旌也纵子忍之后必或耻之乃止季孙问驾鹅曰吾欲为君諡使子孙知之对曰生不能事死又恶之以自信也将焉用之乃止七月昭公于墓道南孔子之为司寇也沟而合诸墓
　　衞子鲜
　　子鲜衞公之母弟公子鱄也孙林父之乱献公出奔献公使子鲜求复于甯喜子鲜曰逐我者出纳我者死赏罚无章何以沮劝君失其信而国无刑不亦难乎且鱄实使之遂出奔晋公使止之不可及河又使止之止使者而盟于河曰茍有履衞地食衞粟者昧雉彼视托于木门不向衞国而坐木门大夫劝之仕不可曰吾不可以立于人之朝终身不仕
　　秦公子鍼
　　公子鍼字伯车秦景公之弟也亦曰后子后子有宠于桓如二君于景其母曰弗去惧选昭元年鍼适晋其车千乘书曰秦伯之弟鍼出奔晋罪秦伯也赵孟曰秦君何如对曰无道赵孟曰天乎对曰有焉鍼闻之国无道而年谷和熟天賛之也鲜不五稔是年冬楚子干奔晋从车五乘叔向使与秦公子同食皆百人之饩赵文子曰秦公子富叔向曰夫爵以建事禄以合爵故底禄以徳徳均以年年同以尊公子以国不闻以富且夫以千乗去其国强御已甚诗曰不侮鳏寡不畏强御秦楚匹也使后子与子干齿五年景公卒后子归秦
　　晋荀盈
　　荀盈字伯夙知防之子也是曰知悼子荀氏至林父曰中行氏弟首氏弟知氏昭九年六月荀盈卒未晋侯饮酒乐膳宰屠蒯趋入请佐许之而遂酌以饮工曰女为君耳将司聪也辰在子夘谓之疾日君彻宴乐学人舍业为疾故也君之卿佐是为股肱股肱或亏何痛如之女弗闻而乐是弗聪也又饮外嬖嬖叔曰女为君目将司明也服以旌礼礼以行事事有其物物有其容今君之容非其物也而女不见是不明也亦自饮也曰味以行气气以实志志以定言言以出令臣实司味二御失官而君弗命臣之罪也公説彻酒初公欲废知氏而立其外嬖为是悛而止
　　郑印段
　　印段字子石郑卿也父曰公孙黒肱字子张二十二年九月黒肱有疾归邑于公召室老宗人立段而使黜官薄祭祭以特羊殷以少牢足以共祀尽归其余邑曰吾闻之生于乱世贵而能贫民无求焉可以后亡敬共事君与二三子生在敬戒不在富也已已伯张卒君子曰善戒诗曰慎尔侯度用戒不虞子张有焉又公孙段字伯石亦郑卿也公子丰之子埀陇所谓二子石也子产为政有事赂伯石邑子太叔曰国皆其国也奚独赂焉子产曰无欲实难皆得其欲以从其事而要其成非我有成其在人乎何爱于邑邑将焉往既伯石惧而归邑卒与之昭三年郑伯如晋公孙段相甚敬而卑礼无违者晋侯嘉焉赐之州田君子曰礼其人之急也乎伯石之汰也一为礼于晋犹荷其禄况以礼终始乎诗曰人而无礼胡不遄死其是之谓乎
　　齐州绰
　　州绰齐大夫也齐荘公朝指殖绰郭最曰是寡人之雄也州绰曰君以为雄谁敢不雄然二子者譬于禽兽臣食其肉而寝处其皮矣平隂之役夙沙衞殿殖绰郭最曰子殿国师齐之辱也子姑先乎乃代之殿齐人围臧纥于防获臧坚齐侯使夙沙卫唁之坚自杀
　　賛曰申无宇勇于谏论陈蔡不羮之患王终以此败可谓明也已矣子服惠伯从容开説切事而觧纷昭伯似之遂世其徳可嘉也荣成伯之规正可谓不忝其祖矣爵以序徳也而齐荘所建俱勇士此匹夫之勇何救于乱哉夙沙衞齐之宠臣也然唁国士而臧坚以为耻殿齐师而殖绰以为辱古之自重也如此






　　春秋臣传巻二十一
　　钦定四库全书巻
　　春秋臣传巻二十二　　　宋　王当　撰
　　襄公六
　　卫太叔仪
　　太叔仪衞卿太叔文子也亦曰世叔仪十四年衞献出奔求复于甯喜许之太叔文子曰甯叔视君不如奕棋奕者举棊不定不胜其耦而况置君而弗定乎必不免矣二十六年衞侯入大夫逆于境者执其手而与之言道逆者自车揖之逆于门者颔之而已衞侯入果杀甯喜
　　鲁闵马父
　　闵马父字子马鲁大夫也昭十八年曹平公往者见周大夫原伯与之语不説学归以语马父马父曰周其乱乎夫学殖也不学将落原氏其亡乎二十二年王子朝奉周之典籍以奔楚天王入于成周子朝使告于诸侯【云云】马父闻子朝之辞曰文辞以行礼也子朝逆景之命无礼甚矣文辞何为哀八年齐闾邱明来盟子服景伯戒宰人曰陷而入于恭马父笑景伯问之对曰笑吾子之大满也昔正考父校商之名颂十二篇于周太师以那为首其辑之乱曰自古在昔先民有作温恭朝夕执事有恪先王之传恭犹不敢専称曰自古古曰在昔昔曰先民今吾子之戒吏人曰陷而入于恭其满之甚也周恭王能庇昭穆之阙而为恭楚恭王能知其过而为恭今吾子之教官僚曰陷而后恭道将何为
　　齐陈须无
　　陈文子名须无齐卿也陈完之孙文子见崔武子退而告人曰崔子将死乎过君以义犹自抑也况以恶乎卢蒲癸将杀庆氏文子谓桓子曰祸将作矣吾其何得卒逐庆氏文子遂奔鲁
　　晋史赵
　　史赵晋大夫也昭八年游吉相郑伯以如晋贺虒祁也赵见子太叔曰甚哉其相防也可吊也而又贺之子太叔曰若何吊也其非惟我贺楚灭陈晋侯问于赵曰陈其遂亡乎对曰陈颛顼之族也自幕至于瞽瞍无违命舜重之以明徳寘徳于遂遂世守之及胡公不滛故周赐之姓使祀虞帝臣闻盛徳必百世祀虞之世数未絶继守将在齐其兆既存矣
　　齐陈无宇
　　陈无宇齐陈桓子也父须无栾高氏皆嗜酒信内强于陈鲍氏而恶之昭十年陈桓子伐栾高氏又败诸鹿门栾施高彊奔鲁陈鲍分其室晏子谓桓子必致诸公让徳之主也让之谓懿徳凡有血气皆有争心故利不可强思义为愈义利之本也蕴利生孽姑使无蕴乎可以滋长桓子尽致诸公而请老于莒凡公子公孙之无禄者私分之邑国人之贫约孤寡者私与之粟曰诗云陈锡哉周能施也桓公是以霸公与桓子莒之旁邑辞穆孟姬为之请高唐陈氏始大高彊后适晋晋侯逐范中行氏二子将伐公高彊曰三折肱知为良医唯伐君为不可民弗与也
　　郑良霄【伯有】
　　良霄字伯有郑卿也父曰辄二十八年公过郑郑伯不在伯有廷劳于黄崖不敬穆叔曰伯有无戾于郑郑必有大咎敬民之主也而弃之何以承守郑人不讨必受其辜济泽之阿行潦之苹藻寘诸宗室季兰尸之敬也敬可弃乎三十年驷带率国人伐伯有书曰郑人杀良霄铸刑书之嵗二月或梦伯有介而行曰壬子余将杀带也明年壬寅余又将杀段也及壬子驷带卒国人益惧齐燕平之月壬寅公孙段卒国人愈惧其明月子产立良止以抚之乃止子太叔问其故子产曰鬼有所归乃不为厉吾为之归也及子产适晋赵景子问焉曰伯有犹能为鬼乎子产曰能人生始化曰魄既生魄阳曰魂用物精多则魂魄强是以有精爽至于神明匹夫匹妇强死其魂魄犹能冯依于人以为滛厉况良霄我先君穆公之冑子良之孙子耳之子敝邑之卿从政三世矣郑虽无腆抑谚曰蕞尔小国而三世执其政柄其用物也矣其取精也多矣其族又大所冯厚矣而强死能为鬼不亦宜乎
　　齐庆封
　　庆封字子家齐相也崔杼弑荘公立景公而相之封为左相谓之崔庆二十七年来聘其车美孟孙谓叔孙曰庆季之车不亦美乎叔孙曰豹闻之服美不称必以恶终美车何为叔孙与封食不敬为赋相鼠亦不知也崔杼死封当国封好田而嗜酒公膳日双鸡饔人窃更之以鹜御者知之则去其肉而以洎馈子雅子尾遂谋逐庆氏封来奔鲁献车于季武子美泽可以鉴展荘叔见之曰车甚泽人必瘁宜其亡也叔孙食封封汜祭穆子不説使工为之诵茅鸱亦不知也齐人来让奔吴吴句余予之朱方聚其族焉而居之富于其旧子服惠伯谓叔孙曰天殆富滛人庆封又富矣穆子曰善人富谓之赏滛人富谓之殃天其殃之也其将聚而殱旃昭四年防于申楚使屈申围朱方八月克之执封而尽灭其族将戮封椒举曰臣闻无瑕者可以戮人封惟逆命是以在此其肯从于戮乎播于诸侯焉用之王弗聼负之斧钺以徇于诸侯使言曰无或如齐庆封弑其君弱其孤以盟其大夫庆封曰无或如楚共王之庶子围弑其君兄之子防而代之以盟诸侯军人粲然皆笑王使速杀之春秋之义用贵治贱用贤治不肖不以乱治乱也孔子曰懐恶而讨虽死不服其斯之谓与
　　齐崔杼
　　崔杼齐相也是为崔武子棠公死武子吊焉见棠姜美之武子取之荘公通焉杼遂弑之贾举州绰邴师公孙敖封具铎父襄伊偻堙皆死祝佗父祭于高唐至复命不説弁而死于崔氏申蒯侍渔者退谓其宰曰尔以帑免我将死其宰曰免是反子之义也与之皆死崔氏杀鬷蔑于平隂丁丑杼立景公而相之盟国人于大宫太史书曰崔杼弑其君崔子杀之其弟嗣书而死者二人其弟又书乃舍之南史闻太史尽死执简以往闻既书乃还
　　賛曰太叔仪不以居行贰其心斯可托国矣为国而不学几何而不相蒙以趋乎乱也闵子一言知其本矣陈文子处崔庆之间而能不汚其身难矣然身为齐卿知崔子有无君之心而不能保其君于全知卢蒲癸作难而不能免庆氏于祸阖门收子坐观胜败孔子谓其清矣而未仁殆以此也桓子之灭栾高非忠也乃翦公室以自封也郑良霄齐庆封稔其恶不如是不足以灭身而覆宗也





　　春秋臣传巻二十二
　　钦定四库全书
　　春秋臣传巻二十三　　　　宋　王当　撰昭公一
　　晋中行穆子【荀吴】
　　中行穆子名荀呉偃之子也元年穆子败无终及羣狄于太原崇卒也魏舒请毁车为行为五陈以相离两于前伍于后专为右角参为左角偏为前拒以诱之狄人笑之未陈而薄之大败之十五年秋呉帅师伐鲜虞围鼔鼓人或请以城叛不许左右曰师徒不勤而可以获城何故不为穆子曰吾闻诸叔向曰好恶不愆民知所适事无不济或以吾城叛吾所甚恶也人以城来吾独何好焉赏所甚恶若所好何若其弗赏是失信也何以庇民力能则进否则退量力而行吾不可以欲城而迩奸所丧滋多使鼔人杀叛人而缮守备围鼓三月鼓人或请降使其民见曰犹有食色姑脩而城军吏曰获城而弗取勤民而顿兵何以事君穆子曰吾以事君也获一邑而敎民怠将焉用邑邑以贾怠不如完旧贾怠无卒弃旧不祥鼔人能事其君率义不爽好恶不愆城可获而民知义所有死命而无二心不亦可乎鼔人告食竭力尽而后取之克鼔而反不戮一人以鼓子防鞮归令鼓人各复其所非僚弗从鼓子之臣曰夙沙厘以其孥行军吏执之辞曰我君是事非事土也名曰君臣岂曰土臣今君实迁臣何赖于鼔穆子召之曰鼓有君矣尔止事君吾定而禄爵荅曰臣委质于狄之鼓未委质于晋之鼓也臣闻委质为臣无有二心委质而策死古之法也君有烈名臣无畔质敢即私利以烦司寇而乱旧法其若不虞何穆子叹谓其左右曰吾何徳之务而有是臣也乃使行既献言于公与鼓子田于河隂使夙沙厘相之十七年晋侯使屠蒯如周请有事于雒与三涂苌宏曰客容猛非祭也其伐戎乎九月吴帅师渉自棘津使祭史先用牲于雒陆浑人弗知师从之遂灭陆浑
　　鲁叔孙昭子【婼】
　　叔孙昭子名婼穆叔之庶子也穆叔卒竖牛立昭子而相之昭子即位朝其家众曰竖牛祸叔孙氏使乱大从杀适立庶将以赦罪罪莫大焉必速杀之竖牛惧奔齐孟仲之子杀之于塞关之外投其首于宁风之棘上仲尼曰叔孙昭子之不劳不可能也周任有言曰为政者不赏私劳不罚私怨诗曰有觉德行四国顺之九年冬筑郎囿书时也季平子欲其速成也昭子曰诗云经始勿亟庶民子来焉用速成以勦民也无囿犹可无民其可乎十七年六月甲戌朔日有食之祝史请所用币昭子曰日有食之天子不举伐鼓于社诸侯用币于社伐鼔于朝礼也平子御之曰止也唯正月朔慝未作日有食之于是乎有伐鼔用币礼也其余则否太史曰在此月也日过分而未至三辰有灾于是乎百官降物君不举辟移时乐奏鼔祝用币史用辞故夏书曰辰不集于房瞽奏鼔啬夫驰庶人走此月朔之谓也当夏四月是谓孟夏秋郯子来朝公与之宴昭子问焉曰少皥氏鸟名官何故也郯子曰吾祖也我知之昔者黄帝氏以云纪故为云师而云名炎帝氏以火纪故为火师而火名共工氏以水纪故为水师而水名太皥氏以龙纪故为龙师而龙名我髙祖少皥挚之立也鳯鸟适至故纪于鸟为鸟师而鸟名鳯鸟氏厯正也鸟氏司分者也伯赵氏司至者也青鸟氏司啓者也丹鸟氏司闭者也祝鸠氏司徒也鴡鸠氏司马也鸤鸠氏司空也爽鸠氏司寇也鹘鸠氏司事也五鸠鸠民者也五雉为五工正利器用正度量夷民者也九扈为九农正扈民无淫者也自颛顼以来不能纪逺乃纪于近为民师而命以民事则不能故也仲尼闻之见于郯子而学之既而告人曰吾闻之天子失官学在四夷犹信二十五年婼聘于宋宋公享昭子饮酒乐而语相泣乐祈知其皆将死也九月公伐季氏季氏伐公徒公孙于齐次于阳州昭子见平子曰子以逐君成名不亦伤乎平子曰茍使意如得改事君所谓生死而肉骨也昭子从公于齐与公言公徒将杀昭子公使昭子自铸归自是平子有异志十月昭子齐于其寝使祝宗祈死戊辰卒
　　楚左史倚相【观射父附】
　　左史倚相楚大史也灵王与子革语倚相趋过王曰是良史也能读三坟五典八索九邱见申公子亹子亹不出左史谤之举伯以告子亹怒而出曰女无亦谓我老耄而舍我而又谤我倚相曰唯子老耄故欲见以交儆若子方壮能经营百事倚相将奔走承序于是不给而何暇得见昔衞武公年数九十有五矣犹箴儆于国曰自卿以下至于师长士茍在朝者无谓我老耄而舍我必共恪于朝朝夕以交戒我闻一二之言必诵志而纳之以训导我在舆有旅贲之规位宁有官师之典倚几有诵训之谏居寝有御之箴临事有瞽史之导宴居有师工之诵史不失书蒙不失诵以训御之于是作懿戒以自儆也及其没也谓之睿圣武公子实不睿圣于倚相何害子亹惧曰老之过也乃骤见左史王孙圉聘于晋定公享之赵简子鸣玉以相问于王孙圉曰楚之白珩犹在乎其为寳也几何曰未尝为寳楚之所寳者观射父能作训辞以行事于诸侯使无以寡君为口实又有左史倚相能道训典以叙百物朝夕献善败于寡君使寡君无忘先君又能上下说乎鬼神顺道以欲恶使神无有怨恫于楚国此楚国之寳也若夫白珩先王之翫也何寳之为其见重如此观射父楚大夫也观从之族与倚相齐名昭王问射父曰周书重黎使天地不通者何也若无然民将能登天乎对曰非此之谓也古者民神不杂民之精爽不携贰者则明神降之在男曰觋在女曰巫是使制神之处位次主而为之牲器时服而又使先圣之后能敬恭明神者以为之祝使名姓之后能心率旧典者以为之宗于是乎有天地神民类物之官各司其序不相乱也民是以能有忠信神是以能有明德民神异业敬而不渎故神降之嘉生民以物享祸灾不至求用不匮及少皥之衰也九黎乱德民神杂揉不可方物夫人作享祀家为巫史无有要质民匮于祀而不知其福烝享无度民神同位民渎齐盟无有严威神狎民则不蠲其为嘉生不降无物以享祸灾荐臻莫尽其气颛顼受之乃命南正重司天以属神命火正黎司地以属民使复旧常无相侵渎是谓絶地天通司马子期祀平王祭以牛爼于王王问射父曰祀牲何及对曰祀加于举天子举以大牢祀以防诸侯举以特牛祀以大牢卿举以少牢祀以特牛大夫举以特牲祀以少牢士食鱼炙祀以特牲庶人食菜祀以鱼上下有序民则不慢王曰小大何如对曰神以精明临民故求备物不求丰大郊禘不过茧栗烝尝不过把握王曰刍豢几何对曰逺不过三月近不过浃日王曰所谓一纯二精七事何也对曰圣王不违心精物以临监无有苛慝于神明者谓之一纯玉帛为二精天地民及四时为七事王曰三事何也对曰天事武地事文民事忠信
　　鲁仲孙貜
　　仲孙貜鲁卿也孟献子之曽孙是曰孟僖子七年公如楚僖子为介于是乎晋人来治杞田季孙将以成与之谢息为孟孙守不可曰人有言曰虽有挈瓶之智守不假器礼也乃迁于桃泉邱人有女梦以其帷幕孟氏之庙遂奔僖子生何忌及说二十四年丙戌卒僖子之将死也召其大夫曰礼人之干也无礼无以立吾闻将有达者曰孔丘圣人之后也而灭于宋其祖弗父何以有宋而授厉公及正考父佐戴武宣三命滋益共是以其鼎铭云一命而偻再命而伛三命而俯循墙而走亦莫余敢侮饘于是粥于是以糊余口其共也如是臧孙纥有言曰圣人有明徳者若不当世其后必有达人今其将在孔丘乎我若获没必属说与何忌于夫子使事之而学礼焉以定其位故孟懿子与南宫敬叔师事仲尼仲尼曰能补过者君子也诗曰君子是则是效孟僖子可则效巳矣
　　賛曰荀吴伐鼔庶乎文公伐原之师庸能讨鲜虞灭陆浑复振晋之威令信义之效不虚也叔孙昭子见防而知其故临难而不茍免其有穆叔之风乎不幸见欺于季孙懐忠愤懑至效士燮之请哀哉楚灵王骄虐而犹敬左史其良心未亡也惜乎退而寒之者众一左史如楚王何孟僖子之才之行俱无取然知自反而求学犹愈于迷而不知复也








　　春秋臣传巻二十三
　　钦定四库全书
　　春秋臣传巻二十四　　　　宋　王当　撰昭公二
　　鲁子家懿伯
　　子家懿伯名羁鲁大夫也庄公之孙昭公将杀季氏告子家子曰季氏僭公室久矣吾欲杀之何如子家子曰诸侯僭于天子大夫僭于诸侯久矣昭公曰吾何僭矣哉子家子曰设两观乗大路朱干玉戚以舞大夏八佾以舞大武皆天子之礼也季氏得民久矣君无多辱焉公不从伐季氏平子登台请以五乗亡公弗许子家子曰君其许之弗听季氏伐公徒公孙于齐次于阳州二十六年居于郓二十八年公如晋次于干侯三十二年正月书曰公在干侯言不能外内又不能用其人也十二月书曰公薨于干侯言失其所也定元年叔孙成子逆公之丧子家子不见叔孙而亡初二十五年夏有鸜鹆来巢书所无也师巳曰异哉吾闻文武之世童謡有之曰鸜之鹆之公出辱之鸜鹆鸜鹆往歌来哭巳而果然
　　晋蔡墨
　　蔡墨名黯晋史大夫也二十九年秋龙见于绛郊魏献子问于蔡墨曰吾闻之虫莫知于龙以其不生得也谓之知信乎对曰人实不知非龙实知古者畜龙故国有豢龙氏有御龙氏献子曰是二氏者吾亦闻之而不知其故是何谓也对曰昔有飂叔安有裔子曰董父实甚好龙能求其耆欲以饮食之龙多归之乃扰畜龙以服事帝舜帝赐之姓曰董氏曰豢龙封诸鬷川鬷夷氏其后也故帝舜氏世有畜龙及有夏孔甲扰于有帝帝赐之乗龙河汉各二各有雌雄孔甲不能食而未获豢龙氏有陶唐氏既衰其后有刘累学扰龙于豢龙氏以事孔甲能饮食之夏后嘉之赐氏曰御龙以更豕韦之后龙一雌死潜醢以食夏后夏后飨之既而使求之惧而迁于鲁县范氏其后也献子曰今何故无之对曰夫物物有其官官修其方朝夕思之一日失职则死及之失官不食官宿其业其物乃至若泯弃之物乃坻伏郁湮不育故有五行之官是谓五官实列受氏姓封为上公祀为贵神社稷五祀是尊是奉木正曰勾芒火正曰祝融金正曰蓐收水正曰冥土正曰后土龙水物也水官弃矣故龙不生得献子曰社稷五祀谁氏之五官也对曰少皥氏有四叔曰重曰该曰脩曰熙实能金木及水使重为勾芒该为蓐收脩及熙为冥世不失职遂济穷桑此其三祀也颛顼氏有子曰犂为祝融共工氏有子曰句龙为后土此其二祀也后土为社稷田正也有烈山氏之子曰柱为稷自夏以上祀之周弃亦为稷自商以来祀之
　　晋籍谈
　　籍谈晋大夫也十五年荀跞如周葬穆后谈为介既葬除丧王以文伯宴樽以鲁壶王曰伯氏诸侯皆有以镇抚王室晋独无有何也文伯揖谈对曰诸侯之封也皆受明器于王室以镇抚其社稷故能荐彞器于王晋居深山戎狄之与邻而逺于王室王灵不及拜戎不暇其何以献器王曰叔氏而忘诸乎叔父唐叔成王之母弟也其反无分乎宻须之鼔与其大路文所以大搜也阙巩之甲武所以克商也唐叔受之以处参虚匡有戎狄其后襄之二路鏚钺秬鬯彤弓虎贲文公受之以有南阳之田抚征东夏非分而何且昔而髙祖孙伯黡司晋之典籍以为大政故曰籍氏女司典之后也何故忘之谈不能对賔出王曰籍父其无后乎数典而忘其祖谈归以告叔向叔向曰王其不终乎王一岁而有三年之丧二焉于是乎以丧賔宴又求彞器乐忧甚矣且非礼也彞器之来嘉功之由非由丧也三年之丧虽贵遂服礼也王虽弗遂宴乐以蚤亦非礼也礼王之大经也一动而失二礼无大经矣言以考典典以志经忘经而多言举典将焉用之子秦嗣定十四年晋师败于潞获籍秦籍氏乃絶
　　周泠州鸠
　　泠州鸠周乐工也二十一年春天王将铸无射州鸠曰王其以心疾死乎夫乐天子之职也夫音乐之舆也而钟音之器也天子省风以作乐器以钟之舆以行之小者不窕大者不槬则和于物物和则嘉成故和声入于耳而藏于心心亿则乐窕则不咸槬则不容心是以感感实生疾今钟槬矣王心弗堪其能久乎景王问曰七律者何对曰昔武王伐殷岁在鹑火月在天驷日在析木之津辰在斗柄星在天鼋星与日辰之位皆在北维颛顼之所建也帝喾受之我姬氏出自天鼋及析木者有建星及牵牛焉则我皇妣大姜之侄伯陵之后逄公之所冯神也岁之所在则我有周之分野也月之所在辰马农祥也我大祖后稷之所经纬也王欲合是五位三所而用之自鹑及驷七列也南北之揆七同也凡神人以数合之以声昭之数合声和然后可同也故以七同其数而以律和其声于是乎有七律天王铸钟成伶人告和王谓州鸠曰钟果和矣对曰未可知也王曰何故对曰上作器民备乐之则为和今财亡民罢莫不怨恨臣不知其和也且民所曹好鲜其不济也其所曹恶鲜其不废也故谚曰众心成城众口铄金王曰尔老耄矣何知二十二年四月王有心疾乙丑崩钟不和
　　秦医和
　　医和秦医也昭元年晋平公疾求医于秦秦景公使医和视之曰疾不可为也是谓近女室疾如蛊非鬼非食惑以丧志良臣将死天命不祐公曰女不可近乎对曰节之先王之乐所以节百事也故有五节迟速本末以相及中声以降五降之后不容弹矣于是有烦手淫声慆堙心耳乃忘平和君子弗听也物亦如之至于烦乃舍也巳无以生疾君子之近琴瑟以仪节也非以慆心也天有六气降生五味发为五色征为五声淫生六疾六气曰隂阳风晦明也分为四时序为五节过则为菑隂淫寒疾阳淫热疾风淫未疾淫腹疾晦淫惑疾明淫心疾女阳物而晦时淫则生内热惑蛊之疾今君不节不时能无及此乎出告赵孟赵孟曰谁当良臣对曰主是谓矣和闻之国之大臣有菑祸兴而无改焉必受其咎今君至于淫以生疾将不能图恤社稷祸孰大焉主不能御吾是以云也赵孟曰何谓蛊对曰淫溺惑乱之所生也于文皿虫为蛊谷之飞亦为蛊在周易女惑男风落山谓之蛊皆同物也赵孟曰良医也厚其礼而归之始晋景公疾病求医于秦秦伯使医缓为之未至公梦疾为二竖子曰彼良医也惧伤我焉逃之其一曰居肓之上膏之下若我何医至曰疾不可为也在肓之上膏之下攻之不可逹之不及药不至焉不可为也公曰良医也厚其礼而归之故秦世有良医
　　鲁季孙意如
　　季孙意如鲁卿悼子纥之子也是曰季平子十年平子伐莒献俘始用人于亳社臧武仲闻而非之二十五年季郈之鸡鬬季氏介其鸡郈氏为之金距平子怒益宫于郈氏且让之故郈昭伯亦怨平子公伐季氏因请亡皆不许子家子曰君其许之政自之出久矣弗听郈孙曰必杀之公使郈孙逆孟懿子叔孙氏之司马鬷戾言于其众曰若之何莫对又曰我家臣也不敢知国凡有季氏与无于我孰利皆曰无季氏是无叔孙氏鬷戾曰然则救诸帅徒陷西北隅以入公徒释甲执冰而踞遂逐之孟氏执郈昭伯杀之遂伐公徒公孙于齐明年居郓三十一年薨于干侯定五年六月平子行东野还卒于房
　　賛曰子家子从公于外间关险阻言虽不用而始终一节贤矣哉昭公之愚不移也既不能受制于强臣又不能亲大国听忠谏自辱于齐退无所成何为者邪女叔之言不茍矣蔡墨博逹而正其在师旷史赵之间乎古者审音原诊皆足以知政州鸠医和知此道矣岂止技艺而已哉诗曰士也罔极二三其徳季孙意如之谓矣泣告昭子徒跣晋使若恐不得以事君也及为谋焉则又隂赂齐晋之权嬖以挠之是何人也生不能事死而厚终犹不足以盖前恶矧欲沟墓而加諡乎原其用心盖将暴矣使自毙以避恶名得死牖下幸哉












　　春秋臣传巻二十四
　　钦定四库全书
　　春秋臣传巻二十五　　　　宋　王当　撰昭公三
　　楚沈尹戌
　　沈尹戌楚沈尹也为左司马囊瓦为令尹城郢戌曰子常必亡郢茍不能衞城无益也古者天子守在四夷天子卑守在诸侯诸侯守在四邻诸侯卑守在四竟慎其四竟结其四援民狎其野三务成功民无内忧而又无外惧国焉用城今呉是惧而城于郢守已小矣卑之不获能无亡乎昔梁伯沟其公宫而民溃民弃其上不亡何待夫正其疆埸脩其土田险其走集亲其民人明其伍候信其邻国慎其官守守其交礼不僭不贪不懦不耆完其守备以待不虞又何畏矣诗曰无念尔祖聿脩厥德无亦监乎若敖蚡冒至于武文土不过同慎其四竟犹不城郢今土数圻而郢是城不亦难乎定四年呉伐楚舍舟于淮汭自豫章与楚夹汉戌谓子常曰子防汉而与之上下我悉方城外以毁其舟还塞大隧直辕冥阨子济汉而伐之我自后击之必大败之既谋而行武城黒谓子常曰吴用木也我用革也不可久也不如速战史皇谓子常曰楚人恶子而好司马若司马毁吴舟于淮塞城口而入是独克吴也子必速战不然不免乃济汉吴败之五战及郢戌及息而还战于雍澨伤子诸梁嗣
　　晋士弥牟【景伯】
　　士弥牟晋大夫士景伯也士文伯之子世为理官二十五年夏防于黄父谋王室也赵简子令诸侯之大夫输王粟具戍人曰明年将纳王宋乐大心曰我不输粟我于周为客若之何使客士伯曰子奉君命以防大事而宋背盟无乃不可乎右师不敢对受牒而退士伯告简子曰宋右师必亡奉君命以使而欲背盟以干盟主无不祥大焉三十二年魏舒韩不信合诸侯之大夫于狄泉且令城成周士弥牟营成周计丈数揣髙卑度厚薄仞沟洫物土方议逺迩量事期计徒庸虑财用书糇粮以令役于诸侯属役赋丈书以授帅而效诸刘子韩简子临之以为成命定元年正月城成周庚寅裁宋仲几不受功曰滕薛郳吾役也薛宰曰宋为无道絶我小国于周以我适楚故我常从宋晋文公为践土之盟曰凡我同盟各复旧职若从践土若从宋亦唯命仲几曰践土固然薛宰曰薛之皇祖奚仲居薛以为夏车正奚仲迁于邳仲虺居薛以为汤左相若复旧职将承王官何故以役诸侯仲几曰三代各异物薛焉得有旧为宋役亦其职也士弥牟曰晋之从政者新子姑受功归吾视诸故府仲几曰纵子忘之山川鬼神其忘诸乎士伯怒谓韩简子曰薛征于人宋征于鬼宋罪大矣且巳无辞而抑我以神诬我也啓宠纳侮其此之谓矣必以仲几为戮乃执仲几以归三月归诸京师
　　宋乐祁犂
　　乐祁犂字子梁宋司城也子罕之孙二十五年鲁叔孙昭子聘于宋宋公宴之语相泣也祁曰哀乐而乐哀皆丧心也心之精爽是为魂魄魂魄去之何以能久冬叔孙宋公俱卒定公九年子明谓桐门右师曰吾犹衰绖而子击钟何也右师曰丧不在此故也既而告人曰巳衰绖而生子余何故舍钟子明闻之怒言于公曰右师将作乱乃逐桐门右师
　　鲁仲孙何忌
　　仲孙何忌鲁卿仲孙貜之子也是曰孟懿子昭公之伐季氏使郈孙逆懿子孟氏使登西北隅以望季氏见叔孙氏之旌以告执郈昭伯杀之遂伐公徒公遂行哀七年季康子欲伐邾乃飨大夫以谋之孟孙曰二三子以为何如诸大夫对曰禹合诸侯于涂山执玉帛者万国今其存者无数十焉唯大不字小小不事大也秋伐邾及范门犹闻钟声大夫茅成子请告于吴不许曰鲁击柝闻于邾呉二千里不三月不至何及于我且国内岂不足师遂入邾初哀三年司铎火火逾公宫桓僖灾救火者皆曰顾府南宫敬叔至命周人出御书俟于宫曰庀女而不在死子服景伯至命宰人出礼书以待命命不共有常刑富父槐至曰无备而官办者犹拾沈也于是乎去表之槀道还公宫孔子在陈闻火曰其桓僖乎
　　齐梁邱据
　　梁邱据字子犹齐嬖大夫也齐景公疾据请诛祝固史嚚晏子谏而止公曰据与我和晏子以为同也非和也语并见晏婴传定十年公防齐侯于夹谷孔子相齐侯将享公仲尼谓据曰齐鲁之故吾子何不闻焉事既成矣而又享之是勤执事也且牺象不出门嘉乐不野合飨而既具是弃礼也若其不具用秕稗也用秕稗君辱弃礼名恶子盍图之夫享所以昭徳也不昭不如其巳也乃不果享
　　楚囊瓦
　　囊瓦字子常楚令尹子囊之孙也定三年蔡昭侯为两佩与两裘以如楚献其一于昭王子常欲之弗与三年止之唐成公如楚有两肃爽马子常欲之弗与亦三年止之及唐人献马蔡人献佩乃归蔡侯唐侯四年冬蔡侯呉子唐侯伐楚子常三战不克遂奔郑呉人五战及郢楚子奔随申包胥乞师于秦明年败吴师楚子乃归初鬬且廷见子常子常与之语问蓄货聚马归以语其弟曰令尹其不免乎问蓄聚积实如饿豺狼焉殆必亡也昔鬬子文三舍令尹无一日之积恤民之故也成王闻子文之朝不及夕也于是乎每朝设脯一束糗一筐以羞子文至于今令尹秩之成王每出子文之禄必逃王止而后复人谓子文曰人生求富而子逃之何也对曰夫从政者以庇民也民多旷者而我取富焉是勤民以自封也死无日矣我逃死非逃富也故庄王之世灭若敖氏唯子文之后在至今为楚良臣是不先恤民而后已之富乎今子常相楚四境盈垒道殣相望是之不恤而蓄聚不厌积货滋多蓄怨滋厚不亡何待
　　賛曰沈尹戌天资忠正勇而有谋虽见背于子常其功不遂其志亦壮矣士景伯虽未能片言折狱亦不至贪以败官能世其家也孟懿子兄弟事仲尼者也昭公之出何忌之忠无闻反为之伐公徒懿子问孝孔子对以无违孟懿子未免有违者也推事亲则事君可知矣敬叔尚贤于兄哉囊瓦昬墨信谗害忠良丧国家举身以亡可胜诛哉









　　春秋臣传巻二十五
　　钦定四库全书
　　春秋臣传巻二十六　　　　宋　王当　撰昭公四
　　周单穆公【旗】
　　周穆公名旗王卿士也十八年景王铸大钱穆公曰不可古者天灾降戾于是乎量资币权轻重以振救民民患轻则为之作重币以行之于是乎有母权子而行民皆得焉若不堪重则多作轻而行之亦不废重于是乎有子权母而行小大利之今王废轻而作重民失其资能无匮乎若匮王用将有所乏乏则将厚取于民民不给将有逺志是离民也王弗听卒铸大钱二十一年王将铸无射而为之大林穆公曰作重币以絶民资又铸大钟以鲜其继生何以殖先王之制钟也大不出钧重不过石律度量衡于是乎生小大器用于是乎出故圣人慎之今王作钟听之弗及比之不度将焉用之夫耳目心之枢机也耳内和声口出美言以为宪令而布诸民正之以度量民以心力从之不倦乐之至也若视听不和于是乎有狂悖之言有过慝之度出令不信动不顺时民无据依各有离心其何以能乐三年之中有离民之器二焉国其危哉王弗听明年景王崩王室乱
　　周刘文公【狄】
　　刘文公名狄字伯蚠王卿士也刘献公挚之庶子二十二年王子朝賔起有宠于景王王与賔孟说之欲立之伯蚠事单穆公恶賔孟之为人也愿杀之又恶子朝之言以为乱愿去之賔孟适郊见雄鸡自断其尾问之侍者曰自惮其牺也遽归告王且曰鸡其惮为人用乎人异于是牺者实用人人牺实难已牺何害王弗应夏四月王田北山使公卿皆从将杀单子刘子王有心疾乙丑崩于荣锜氏戊辰刘子挚卒无子单子立刘蚠十月晋纳王于王城十一月乙酉王子猛卒不成丧也已丑敬王即位二十六年晋师逐王子朝子朝奔楚定四年刘文公卒子桓公嗣五年春王人杀子朝于楚八年刘子单子复敬王以定王室
　　吴伍子胥
　　伍子胥名贠吴相也父连尹奢为楚太子建之师费无极言于楚子曰建与伍奢将以方城之外作乱王信之执伍奢二十年太子建奔宋无极曰奢之子材若在吴必忧楚国盍以免其父召之彼仁必来不然将为患王使召之曰来吾免而父兄棠君尚谓贠曰尔适呉我将归死吾知不逮我能死尔能报奔死免父孝也度功而行仁也择任而往知也知死不辟勇也父不可弃名不可废尔其勉之伍尚归奢闻贠不来曰楚君大夫其旰食乎楚人皆杀之贠如吴言伐楚之利阖庐从之楚于是乎始病自昭王即位无岁不有呉师定四年唐侯蔡侯怨令尹子常因呉以伐楚败楚师五战及郢楚几亡哀元年吴王夫差败越于夫椒遂入越越子以甲楯五千保于防稽使大夫种因吴太宰嚭以行成吴子将许之伍贠曰不可臣闻之树徳莫如滋去疾莫如尽昔有过浇杀斟灌以伐斟鄩灭夏后相后缗方娠逃出自窦归于有仍生少康焉为仍牧正惎浇能戒之浇使椒求之逃奔有虞为之庖正以除其害虞思于是妻之以二姚邑诸纶有田一成有众一旅能布其徳而兆其谋以収夏众抚其官职使女艾谍浇使季杼诱豷遂灭过戈复禹之绩祀夏配天不失旧物今呉不如过而越大于少康或将丰之不亦难乎勾践能亲而务施大夫种勇而善谋将还翫吴国于股掌之上以得其志使吴淫乐于诸夏之国以自伤也使吾甲兵钝弊而日以憔悴也然后安受吾烬今吾犹可以战也为虺弗摧为蛇将若何弗听退而告人曰越十年生聚而十年敎训二十年之外呉其为沼乎三月越及吴平十一年吴将伐齐越子率其众以朝焉王及列士皆有馈赂吴人皆喜唯子胥惧曰是豢吴也夫谏曰夫其柔服求济其欲也不如早从事焉得志于齐犹获石田也无所用之越不为沼吴其泯矣使医除疾而曰必遗类焉未之有也弗听使于齐属其子于鲍氏反役王闻之使赐之属镂以死将死曰树吾墓槚槚可材也吴其亡乎王愠之取其尸盛以鸱夷而投之于江十三年公防吴子于黄池六月越人入吴三十一年越灭吴吴王缢将死曰使死者无知则巳若其有知吾何面目以见贠也
　　楚公子申【子西】
　　令尹子西名申楚平王之庶长也二十六年平王卒令尹子常欲立子西曰太子壬弱其母非适也王子建实聘之子西长而好善立长则顺建善则治子西怒曰王有适嗣不可乱也乱嗣不祥必杀令尹令尹惧乃立昭王哀六年楚子围蔡蔡请迁于吴吴师在陈楚子将救陈卜战不吉卜退不吉王曰然则死也再败楚师不如死弃盟逃雠亦不如死死一也其死雠乎命公子申为王不可则命公子结亦不可则命公子啓五辞而后许将战王有疾卒于城父子闾退曰君王舍其子而让羣臣敢忘君乎从君之命顺也立君之子亦顺也二顺不可失也与子西谋逆越女之子章立之而后还是岁也有云如众赤鸟夹日以飞三日楚子使问诸周太史周太史曰其当王身乎若禜之可移于令尹司马王曰除腹心之疾而寘诸股肱何益不谷不有大过天其夭诸有罪受罚又焉移之乃弗禜孔子曰楚昭王知大道矣其不失国也宜哉十六年楚杀太子建其子曰胜在吴子西欲召之叶公言其诈而乱不可弗听召之使处边竟为白公将作乱子平以告子西曰胜如卵余翼而长之既而果作乱杀子西子期于朝而劫惠王子西以袂掩面而死慙于叶公也初王将游荆台司马子期谏王怒之令尹子西贺于殿下曰今荆台之观不可失也王喜拊其背曰与子共乐之矣子西歩马十里引辔而止之曰臣愿言有道王其肯听之乎王曰子其言之曰臣闻为臣而忠其君者爵禄不足以赏也防其君者刑罚不足以诛也夫子期者忠臣也而臣者防臣也愿王赏忠而诛防焉王曰今我听司马之谏是独能禁我耳若后世游之何也子西曰禁后世易耳大王万岁之后起山陵于荆台之上则子孙必不忍游于祖父之墓以为欢乐也王曰善乃还孔子闻之曰至哉子西之谏也入于十里之上抑于百世之后者也
　　楚鬬辛
　　鬭辛楚郧邑大夫也鬬韦之孙蔓成然之子平王即位成然为令尹成然有徳于王不知度王患之昭十四年杀成然使辛居郧以无忘旧勲呉师入郢楚王奔郧辛之弟懐将弑王曰在国则君在外则雠也平王杀吾父我杀其子不亦可乎辛曰事君者不为外内行不为丰约举茍君之尊卑一也且夫自敌已以下则有雠下虐上为弑上虐下为讨君讨臣谁敢雠之君命天也若死天命将谁雠诗曰柔亦不茹刚亦不吐不侮矜寡不畏强御唯仁者能之违强陵弱非勇也乗人之约非仁也灭宗废祀非孝也动无令名非知也必犯是余将杀女辛与其弟巢以王奔随楚子入郢赏鬬辛鬭懐鬬巢王孙由于申包胥子西曰请舍懐也王曰大徳灭小怨道也子西谓王曰君有二臣或可赏也或可戮也君王均之羣臣惧矣王曰其成然之二子邪吾知之矣或礼于君或礼于父不亦可乎
　　賛曰单子文而达其有襄公之遗范乎东王之不亡单刘之力也茍中心图君虽力不足终必至焉子胥复父之雠谏君之失忠孝得矣至求勇士以成志鞭故君以摅愤犹有憾焉古之人行一不义杀一不辜虽得天下不为况于此乎子西兄弟辞万乗之国复已亡之楚其节髙矣其功大矣然俱不免白公之难以子西不能从善而昧于知人也传曰仁而不武子西是矣善哉叶公之言曰国家将败必用奸人而嗜其疾味其知之矣史称楚昭王欲以书社五百封孔子子西恐其遂王也而止之审如是死非不幸也然圣人之行藏天也天之未欲平治天下也子西安能为之用舍哉鬬辛不以父怨乗君急知上下之义矣















　　春秋臣传巻二十六
　　钦定四库全书
　　春秋臣传巻二十七　　　　宋　王当　撰昭公五
　　晋赵鞅
　　赵鞅赵简子也一名志父赵武之孙赵成之子也二十五年夏防于黄父谋王室也简子令诸侯之大夫输王粟具戌人曰明年将纳王见子太叔而问揖让周旋之礼焉二十九年赋晋国一鼔铁以铸刑鼎鞅与焉仲尼史墨非之子太叔卒简子思黄父之言为之哭临甚哀定十三年秋书曰鞅入于晋阳以叛初鞅谓邯郸午曰归我衞贡五百家吾舍诸晋阳午许诺归告其父兄父兄不可赵孟怒召午而囚诸晋阳遂杀之午子赵稷以邯郸叛六月上军司马籍秦围邯郸午荀寅之甥也荀寅范吉射之姻也而相与睦故不与围邯郸将作乱秋七月范氏中行氏伐赵氏之宫鞅奔晋阳晋人围之荀跞言于晋侯曰君命大臣始祸者死载书在河今三臣始祸而独逐鞅刑已不钧矣请皆逐之冬十一月荀跞韩不信魏曼多奉公以伐范氏中行氏丁未荀寅士吉射奔朝歌韩魏以赵氏为请十二月辛未鞅入于绛盟于公宫哀三年十月赵鞅围朝歌荀寅范吉射奔邯郸四年九月赵鞅围邯郸荀寅奔鲜虞十二月鲜虞纳寅于柏人五年春晋围柏人荀寅士吉射奔齐六年鞅伐鲜虞十年夏伐齐十九年卒子无恤嗣董安于简子家臣也下邑之役安于多功简子赏之辞固赏之对曰方臣之少也进秉笔賛为名命称于前世义于诸侯而主弗志及臣之壮也耆其股肱以从司马苛慝不产及臣之长也端委韠带以随宰人民无二心今臣一旦为狂疾而曰必赏女是以狂疾赏也不如亡趋而出乃释之及死简子祀安于于庙
　　晋荀寅
　　荀寅晋卿中行文子荀吴之子也二十九年从赵鞅城汝濵遂赋晋国一鼓铁以铸刑鼎着范宣子所为刑书焉仲尼曰晋其亡乎失其度矣夫晋国将守唐叔之所受法度以经纬其民所谓度也文公是以作执秩之官为被庐之法以为盟主今弃是度也而为刑鼎民在鼎矣何以为国且夫宣子之刑夷之搜也晋国之乱制也若之何以为法蔡史墨曰范氏中行氏其亡乎定四年刘文公合诸侯于召陵谋伐楚也寅求货于蔡晋于是乎失诸侯十三年赵鞅起晋阳之慝至哀四年寅奔鲜虞鲜虞纳寅于柏人五年晋围柏人荀寅士吉射奔齐初范氏之臣王生恶张栁朔言诸昭子使为柏人昭子曰夫非而雠乎对曰私雠不及公好不废过恶不去善义之经也臣敢违之及范氏出张柳朔谓其子尔从主勉之我将止死王生授我矣吾不可以僭之遂死于柏人
　　宋华亥
　　华亥宋卿也华元之孙华合之弟宋元公无信多私而恶华向华定华亥与向宁谋曰亡愈于死遂诱羣公子而杀之宋公如华氏请焉弗许遂劫之于是宋公与华氏向氏交质其子既而公杀华向之质而攻之昭二十年华亥向宁华定出奔陈二十一年自陈入于宋南里以叛十月华登以吴师救华氏十一月复如楚乞师二十二年华向自南里出奔楚
　　鲁南蒯
　　南蒯鲁季氏费邑宰也南遗之子季平子立而不礼于蒯蒯以费叛十三年叔弓围费弗克平子怒令见费人执之以为囚俘冶区夫曰非也若见费人寒者衣之饥者食之为之令主而供其乏困费来如归南氏亡矣平子从之费人叛南氏蒯奔齐侍酒于景公公曰叛夫对曰臣欲张公室也卒于齐
　　鲁阳虎
　　阳虎鲁季氏家臣阳货季寤公鉏极公山不狃皆不得志于季氏叔孙輙无宠于叔孙氏叔仲志不得志于鲁故五人因阳虎虎欲去三桓以季寤更季氏以叔孙輙更叔孙氏已更孟氏定八年十月顺祀先公而祈焉辛卯禘于僖公阳虎伐孟氏战于棘下阳氏败虎説甲如公宫取宝玉大弓以出遂入于讙阳关以叛明年夏虎归宝玉大弓书曰得器用也凡获器用曰得得用焉曰获遂奔晋卒于晋公山不狃师败与叔孙輙奔吴吴将伐鲁问于叔孙輙对曰鲁有名而无情伐之必得志焉退而告公山不狃不狃曰非礼也以小恶而欲覆宗国不亦难乎王问于不狃对曰鲁虽无与立必有与毙诸侯将救之未可以得志焉晋与齐楚辅之是四雠也
　　衞齐豹
　　齐豹衞司寇也齐恶之子公孟絷狎齐豹夺之司寇与鄄公子朝通于襄夫人宣姜惧而欲以作乱初豹见宗鲁于公孟为骖乗焉将作乱而谓之曰公孟之不善子所知也勿与乗吾将杀之对曰吾由子事公孟子假吾名焉故不吾逺也虽其不善吾亦知之抑以利故不能去是吾过也今闻难而逃是僭子也子行事乎吾将死之以周事子而归死于公孟其可也昭二十年六月丙辰衞侯在平夀公孟有事于盖获之门外齐子氏帷于门外而伏甲焉公孟出齐氏用戈击公孟宗鲁以背蔽之断肱以中公孟之肩皆杀之衞侯以北宫氏伐齐氏灭之琴张闻宗鲁死将往吊之仲尼曰齐豹之盗而孟絷之贼女何吊焉君子不食奸不受乱不为利疚于回不以回待人不盖不义不犯非礼三十一年冬邾黑肱以滥来奔贱而书名重地故也君子曰名之不可不慎也如是夫有所有名而不如其巳以地叛虽贱必书地以名其人终为不义弗可灭已是故君子动则思礼行则思义不为利回不为义疚或求名而不得或欲盖而名彰惩不义也齐豹为衞司寇守嗣大夫作而不义其书为盗邾庶其莒牟夷邾黑肱以土地出求食而已不求其名贱而必书此二物者所以惩肆而去贪也若艰难其身以险危大人而有名章彻攻难之士将奔走之若窃邑叛君以徼大利而无名贪冒之民将寘力焉是以春秋书齐豹曰盗三叛人名以惩不义数恶无礼其善志也故曰春秋之称微而显婉而辩上之人能使昭明善人劝焉淫人惧焉是以君子贵之
　　楚费无极
　　费无极楚大夫也楚杀阳令终与其弟完及佗与晋陈及其子弟国人莫不谤令尹沈尹戌言于令尹子常曰仁者杀人以掩谤犹弗为也今吾子杀人以兴谤而弗图不亦异乎夫无极楚之谗人也民莫不知去朝吴出蔡侯朱丧太子建杀连尹奢屏王之耳目使不聪明不然平王之温惠共俭有过成庄无不及焉所以不获诸侯迩无极也今又杀三不辜以兴大谤几及子矣子常曰是瓦之罪乃执无极灭其族谤言乃止
　　賛曰赵鞅杀赵午以啓邯郸之乱成晋阳之慝终之六卿搆祸晋国衰微不暇顾有诸侯私欲之为害也传称简子欲杀鸣犊孔子以王天下陋哉图王之术也夫贤可罔也圣岂可得而罔之考其心迹其奸雄跋扈之尤乎召陵之防盛矣荀寅取货于蔡不获而沮其师晋于是乎失诸侯寅之不忠安得不亡也甚哉华向之不臣也君臣交质其子又辅之不道之吴楚诗所谓乱靡有定式月斯生其华向之谓乎南蒯阳虎欲去三桓以张公室其说则是然其用意则以乱易乱者也公山不狃不以小恶而覆宗国犹有仁心焉此孔子所以召而欲往也谗人之祸甚于叛人叛人之祸止于其身谗人无所不乱费无极陷君不义变易是非使父子君臣不相保惜其灭族之晚也






　　春秋臣传巻二十七
　　钦定四库全书
　　春秋臣传巻二十八　　　　宋　王当　撰定公一
　　楚叶公子髙【沈诸梁】
　　叶公子髙姓沈名诸梁沈尹戌之子也为叶大夫吴师入郢获叶公之母及其弟后臧秦师救楚败吴师后臧从其母于吴不待而归叶公终身不正视太子建死其子胜在吴子西欲召之叶公曰吾闻胜也诈而乱无乃害乎子西曰余善之夫乃其宁子髙曰不然唯仁者可好也可恶也可髙也可下也好之不偪恶之不怨髙之不骄下之不惧不仁者则不然所以啓诈谋也子将若何弗从召之使处吴竟为白公已而果作乱杀子西子期叶公闻之曰吾怨其弃吾言而徳其治楚国楚国之能平均以复先王之业者夫子也以小怨寘大徳吾不义也将入杀之及北门或遇之曰君胡不胄国人望君如望慈父母焉盗贼之矢若伤君是絶民望也若之何不冑乃胄而进又遇一人曰君胡冑国人望君如望岁焉日月以几若见君面是得艾也民知不死其亦夫有奋心犹将旌君以狥于国而又掩面以絶民望不亦甚乎乃免冑而进与其国人攻白公白公奔山而缢其徒微之生拘石乞而问白公之死焉对曰余知其死所而长者使余勿言曰不言将烹乞曰此事克则为卿不克则烹固其所也何害乃烹石乞诸梁兼二事国宁乃使子西之子子宁为令尹使子期之子寛为司马而老于叶
　　楚申包胥
　　申包胥楚王孙也初伍贠与包胥友其亡也谓包胥曰吾必复楚国包胥曰子能复之我必能兴之及昭王在随包胥如秦乞师曰吴为封豕长蛇以荐食上国虐始于楚寡君失守社稷越在草莽使下臣告急若以君灵抚之世以事君秦伯曰子姑就馆将图而告对曰寡君越在草莽未获所伏下臣何敢即安立依于庭墙而哭日夜不絶声勺饮不入口七日秦哀公为之赋无衣九顿首而坐秦师乃出五年包胥以秦师救楚战于公壻之谿吴师大败吴子乃归楚子入郢赏包胥包胥曰吾为君也非为身也君既定矣又何求遂逃赏吴之入楚也使召陈怀公怀公朝国人而问焉曰欲与楚者右欲与吴者左逄滑当公而进曰臣闻国之兴也视民如伤是其福也其亡也以民为土芥是其祸也楚虽无徳亦不艾杀其民吴日敝于兵暴骨如莽而未见徳焉天其或者正训楚也祸之适吴其何日之有陈侯从之至是楚果复国后越将伐吴包胥使于越越王勾践问战奚以而可包胥曰敢问君王之所以与之战者王曰在孤之侧者觞酒豆肉箪食未尝敢不分也饮食不致味听乐不尽声求以报吴愿以此战包胥曰善则善矣未可以战也王曰越国之中疾者吾问之死者吾葬之老其老慈其防长其孤问其病求以报吴愿以此战包胥曰善则善矣未可以战也王曰富者吾安之贫者吾予之救其不足裁其有余使贫富皆利之求以报吴愿以此战包胥曰善哉蔑以加焉然犹未可以战也夫战知为始仁次之勇次之不知则不知民之极无以铨度天下之众寡不仁则不能与三军共饥劳之殃不勇则不能断疑以发大计越王曰诺
　　衞祝鮀【子鱼】
　　祝鮀字子鱼衞大祝也四年刘文公合诸侯于召陵谋伐楚也将防衞子行敬子言于灵公曰防同难啧有烦言莫之治也其使祝鮀从子鱼辞曰臣展四体以率旧职犹惧不给而烦刑书若又共二徼大罪也且夫祝社稷之常也社稷不动祝不出境官之制也君以军行祓社衅鼔祝奉以从于是乎出境若嘉好之事君行师从卿行旅从臣无事焉公曰行也及臯鼬将长蔡于衞衞侯使鮀私于苌宏曰若闻蔡将先衞信乎苌宏曰信蔡叔康叔之兄也先衞不亦可乎子鱼曰以先王观之则尚徳也昔武王克商成王定之选建明徳以藩屏周故周公相王室以尹天下于周为睦分鲁公以大路大旂夏后氏之璜封父之繁弱殷民六族条氏徐氏萧氏索氏长勺氏尾勺氏使帅其宗氏辑其分族将其类丑以法则周公用即命于周是使之职事于鲁以昭周公之明徳分之土田陪敦祝宗卜史备物典防官司彞器因商奄之民命以伯禽而封于少皥之虚分康叔以大路少帛綪茷旃旌大吕殷民七族陶氏施氏繁氏锜氏樊氏饥氏终葵氏封畛土略自武父以南及圃田之北竟取于有阎之土以共王职取于相土之东都以防王之东搜季授土陶叔授民命以康诰而封于殷虚皆啓以商政疆以周索分唐叔以大路密须之鼓阙巩姑洗懐姓九宗职官五正命以唐诰而封于夏虚啓以夏政疆以戎索三者皆叔也而有令徳故昭之以分物不然文武成康之伯犹多而不获是分也唯不尚年也管蔡啓商惎间王室王于是乎杀管叔而蔡蔡叔以车七乗徒七十人其子蔡仲改行帅徳周公举之以为已卿士见诸王而命之以蔡其命书云王曰胡无若尔考之违王命也若之何其使蔡先衞也武王之母弟八人周公为太宰康叔为司寇聃季为司空五叔无官岂尚年哉曹文之昭也晋武之穆也曹为伯甸非尚年也今将尚之是反先王也晋文公为践土之盟衞成公不在夷叔其母弟也犹先蔡其载书云王若曰【云云】藏在周府可覆视也吾子欲复文武之略而不正其徳将如之何苌宏说告刘子与范献子谋之乃长衞侯于盟
　　郑驷歂
　　驷歂字子然郑卿也定八年歂嗣子大叔为政九年春歂杀邓析而用其竹刑君子谓子然于是不忠茍有可以加于国家者弃其邪可也故用其道不弃其人诗云蔽芾甘棠勿剪勿伐召伯所茇思其人犹爱其树况用其道而不恤其人乎子然无以劝能矣
　　賛曰叶公世勤忠孝知人虑事有先见之明及其闻难而入定国如反掌复君置宰功成不居又何髙也传曰不有君子其能国乎子髙之谓矣传称子髙行不胜衣而果断若是盖仁者之勇也诸梁尝问为臣之道于仲尼申包胥志存楚国国宁而逃赏其介推范蠡之徒欤祝子鱼辞辨而正是其所以免于辱也太史以为史鱼之言误矣当是时不才而有貌其不能自脱于乱也必矣故孔子曰不有祝鮀之佞而有宋朝之美难乎免于今之世矣是佞也盖不佞之佞非佞人之佞也邓析察而不惠辨而无用其少正卯之徒欤歂之诛未为过也古之乱人所作为后世法者多矣岂以是免其死哉左氏比之甘棠非其伦也





　　春秋臣传巻二十八
　　钦定四库全书
　　春秋臣传巻二十九　　　　宋　王当　撰定公二
　　鲁子路
　　子路孔子弟子仲由也亦曰季路孔子为鲁司寇十二年使由为季氏宰将堕三都于是叔孙州仇堕郈季孙斯将堕费公山不狃叔孙輙帅费人以袭鲁公与三子入于季氏之宫登武子之台费人攻之弗克入及公侧仲尼命申句须乐颀下伐之败诸姑蔑二子奔齐遂堕费将堕成公敛处父谓孟孙堕成齐人必至于北门且成孟氏之保障也无成是无孟氏也子伪不知我将不堕十二月公围成弗克哀十四年小邾射以句绎来奔曰使季路要我吾无盟矣使子路子路辞季康子使冉有谓之曰千乗之国不信其盟而信子之言子何辱焉对曰鲁有事于小邾不敢问故死其城下可也彼不臣而济其言是义之也由弗能后子路又为衞孔氏宰初定十四年衞世子蒯瞆奔宋及灵公卒子輙立是为出公哀十五年蒯瞆因浑良夫入衞迫孔悝强盟之遂劫以登台季子闻乱将入遇子羔将出曰弗及不践其难季子曰食焉不避其难子羔遂出子路入及门公孙敢门焉曰无入为也季子曰是公孙也求利焉而逃其难由不然利其禄必救其患有使者出乃入曰太子焉用孔悝虽杀之必或继之且曰太子无勇若燔台半必舍孔叔太子闻之惧下石乞盂黡敌子路以戈击之断缨子路曰君子死冠不免结缨而死孔子闻衞乱曰柴也其来由也死矣
　　衞子贡
　　子贡孔子弟子端木赐也衞人亦曰衞赐十五年春邾隠公来朝子贡观焉邾子执玉髙其容仰公受玉卑其容俯子贡曰以礼观之二君者皆有死亡焉夫礼死生存亡之体也将左右周旋进退俯仰于是乎取之朝祀防戎于是乎观之今正月相朝而皆不度心巳亡矣嘉事不体何以能久髙仰骄也卑俯替也骄近乱替近疾君为主其先亡乎五月壬申公薨仲尼曰赐不幸言而中是使赐多言者也哀七年公防吴于鄫太宰嚭召季康子康子使子贡辞太宰嚭曰国君道长而大夫不出门此何礼也对曰岂以为礼畏大国也大国不以礼命于诸侯茍不以礼岂可量也寡君既共命焉其老岂敢弃其国太伯端委以治周礼仲雍嗣之断髪文身臝以为饰岂礼也哉有由然也十二年公防吴于橐臯吴子使太宰嚭请寻盟公不欲使子贡对曰盟所以周信也弗可改也已若犹可改日盟何益今吾子曰必寻盟若可寻也亦可寒也乃不寻盟吴征防于衞初衞杀吴行人且姚而惧谋于子羽子羽欲勿往子木曰吴虽无道犹足以患衞往也长木之毙无不摽也国狗之瘈无不噬也而况大国乎秋衞侯会吴于郧吴人欲执之藩衞侯之舍子贡请束锦以行语及衞故太宰嚭曰寡君愿事衞君衞君之来也缓寡君惧故将止之子贡曰衞君之来必谋于其众其众或欲或否是以缓来其欲来者子之党也其不欲来者子之雠也若执衞君是堕党而崇雠也夫堕子者得其志矣且合诸侯而执衞君谁敢不惧堕党崇雠而惧诸侯或者难以霸乎太宰嚭说乃舍衞侯十六年四月已丑孔子卒公诔之曰旻天不吊不憖遗一老俾屏余一人以在位防防余在疚呜呼哀哉尼父无自律子贡曰君其不没于鲁乎夫子之言曰礼失则昬名失则愆失志为昬失所为愆生不能用死而诔之非礼也称余一人非名也君两失之衞出公自城鉏使以弓问子贡且曰吾其入乎子贡稽首受弓对曰臣不识也私于使者曰诗曰无竞惟人四方其顺之若得其人四方以为主而国于何有卒于越
　　衞公叔文子【发】
　　公叔文子衞公叔发也初文子朝而请享灵公退见史防而告之史防曰子必祸矣子富而君贪罪其及子乎然无害子臣可以免富而能臣必免于难上下同之戌也骄其亡乎文子卒衞侯始恶于公叔戌逐之十四年戌来奔
　　齐犂弥
　　犂弥齐大夫也十年春鲁及齐平夏公防齐侯于夹谷孔子相弥言于齐侯曰孔丘知礼而无勇若使莱人以兵劫鲁侯必得志焉齐侯从之孔子以公退曰士兵之两君合好而裔夷之俘以兵乱之非齐君所以命诸侯也裔不谋夏夷不乱华俘不干盟兵不偪好于神为不祥于徳为愆义于人为失礼君必不然齐侯闻之遽辟之将盟齐人加于载书曰齐师出竟而不以甲车三百乗从我者有如此盟孔子使兹无还揖对曰而不反我汶阳之田吾以共命者亦如之齐人来归郓讙隂之田
　　吴太宰嚭
　　太宰嚭字子余姓伯氏楚伯州犂之子也郤宛之难出奔吴为太宰以谋楚楚自昭王即位无岁不有吴师吴卒入郢哀十三年越入吴吴师败申叔仪乞粮于公孙有山氏曰佩玉繠兮余无所系之防酒一盛兮余与褐之父睨之对曰粱则无矣麤则有之若登首山以呼曰庚癸乎则诺王欲伐宋太宰曰可胜也而弗能居也乃归冬吴及越平二十二年越灭吴嚭复臣越
　　賛曰晏婴有言君为社稷死则死为社稷亡则亡故崔杼之乱晏子不死君子不以为怯子路孔氏之宰也而死国难过于厚矣且政不及焉虽不死不害孟子曰可以死可以无死死伤勇子路之死殆伤勇矣子贡之辩折诸侯者礼义而已迁史言其一出存鲁乱齐破吴彊晋而霸越此殆战国纵横家附益之也郧之防吴人执衞侯子贡尚请束锦游谈以释之存已而亡人殆非子贡之志也不然子贡之辩岂无以存鲁何至为此区区也公叔文子富而好礼不以小忿弃大徳此所以能与其臣同升诸公也仲尼尝用于鲁其效闻于天下矣武叔身亲而目见且以子贡为贤而毁之犂弥何诛焉传越灭吴在二十二年二十四年季孙尚因嚭纳赂于越而太史公云越灭吴诛太宰嚭以不忠当以传为正嚭以贪佞亡吴复见容于越何佞人之难逺也












　　春秋臣传巻二十九
　　钦定四库全书
　　春秋臣传巻三十　　　　　宋　王当　撰哀公
　　鲁冉有【求】
　　冉有名求为季氏宰十一年齐伐鲁及清冉有请与齐战齐师宵遁冉有用矛于齐师故能入其军孔子曰义也为郊战故公防吴子伐齐大败齐师获革车八百乗甲首三千
　　鲁子服景伯【何】
　　子服景伯名何鲁大夫也哀公三年司铎火火逾公宫桓僖灾救火者皆曰顾府景伯至命宰人出礼书以待命命不共有常刑校人乗马巾车脂辖百官官备府库慎守官人肃给济濡帷幕郁攸从之防葺公屋自大庙始外内以悛助所不给有不用命则有常刑无赦七年夏公防吴于鄫吴来征百牢景伯对曰先王未之有也周之王也制礼上物不过十二以为天之大数也今弃周礼而曰必百牢亦唯执事吴人弗听景伯曰吴将亡矣弃天而背本不与必弃疾于我乃与之季康子欲伐邾乃飨大夫以谋之景伯曰小所以事大信也大所以保小仁也背大国不信伐小国不仁民保于城城保于徳失二徳者危将焉保不听秋伐邾十三年吴晋盟吴人将以公见晋侯景伯曰王合诸侯则伯帅侯牧以见于王伯合诸侯则侯帅子男以见于伯自王以下朝聘玉帛不同故敝邑之职贡于吴有丰于晋无不及焉以为伯也执事以伯召诸侯而以侯终之何利之有焉吴人乃止既而悔之将囚景伯景伯曰何也立后于鲁矣迟速唯命遂囚以还及户牖谓太宰曰鲁将以十月上辛有事于上帝先王季辛而毕何世有职焉若不防祝宗将曰吴实然太宰言于王乃归景伯子贡闻之见于夫子曰子服氏之子拙于说矣以实获囚以诈得免夫子曰吴子为夷徳可欺而不可以实是听者之蔽非说者之拙也
　　越大夫种
　　大夫种姓文越相也元年吴王夫差败越于夫椒报檇李也遂入越越子以甲楯五千保于防稽乃号令曰有能助寡人谋而退吴者吾与之共知越国之政大夫种曰臣闻之贾人夏则资皮冬则资絺旱则资舟水则资车以待乏也譬如蓑笠时雨既至必求之今君既栖于防稽之上然后乃求谋臣无乃后乎句践曰茍得闻子大夫之言何后之有种曰王不如设戒约辞行成以喜其民以广侈吴王之心吾卜之于天矣越王许诺乃使种因吴太宰嚭以行成请句践女女于王大夫女女于大夫士女女于士越国之宝器毕从夫差将与之成子胥谏曰不可乃饰美女纳之太宰嚭嚭与之言于夫差乃与之成而归初句践即位三年欲伐吴范蠡谏不听及栖会稽使召范蠡问曰吾不用子之言以至于此为之奈何对曰卑辞尊礼玩好女乐尊之以名如此不已又身与之市王乃使大夫种行成王曰蠡为我守于国对曰四封之内百姓之事蠡不如种四封之外敌国之制立断之事种不如蠡王曰诺令种守于国与蠡入宦于吴三年而吴人遣之归至于国王曰不谷之国蠡之国也蠡其图之及吴王防于黄池越乃袭吴败之三战三北遂入吴吴人请成王欲许之范蠡谏曰夫谋之廊庙失之中原其可乎得时无怠时不再来天与不取反为之灾夫十年谋之一朝弃之其可乎遂灭吴反至五湖蠡辞王曰君忧臣劳君辱臣死王辱于会稽臣所以不死者为此事也今事已济矣请从会稽之罚王不可蠡曰君行制臣行意遂乗轻舟以浮于五湖莫知其所终王命工以良金写蠡之状而朝礼之环会稽三百里以为范蠡地蠡后贻书招种种未决越王赐之劒死
　　衞孔圉
　　孔圉衞卿孔文子也初衞大叔疾取于宋子朝其娣嬖子朝出孔文子使疾出其妻而妻之疾使侍人诱其初妻之娣寘于犂而为之一宫如二妻文子怒欲攻之仲尼止之遂夺其妻哀十一年冬衞太叔疾出奔宋衞人立遗使室孔姞文子之将攻太叔也访于仲尼仲尼曰胡簋之事则尝学之矣甲兵之事未之闻也退命驾而行曰鸟则择木木岂能择鸟文子遽止之曰圉岂敢度其私访衞国之难也将止鲁人以币召之乃归
　　鲁季孙肥
　　季孙肥季康子也季桓子之庶子十一年冬季孙欲以田赋使冉有访诸仲尼仲尼曰丘不识也三发卒曰子为国老待子而行若之何子之不言也仲尼不对而私于冉有曰君子之行也度于礼施取其厚事举其中敛从其薄如是则以邱亦足矣若不度于礼而贪冐无厌则虽以田赋将又不足且子季孙若欲行而法则周公之典在若欲茍而行又何访焉弗听十二年春用田赋夏五月昭夫人孟子卒昭公取于吴故不书姓死不赴故不称夫人不反哭故不言葬小君孔子与吊适季氏季氏不絻放绖而拜冬十二月螽季孙问诸仲尼仲尼曰火伏而后蛰者毕今火犹西流司厯过也
　　晋赵无恤【襄子】
　　赵无恤晋赵鞅之子也是曰襄子襄子使新穉穆子伐狄胜来告襄子将食寻饭有恐色侍者曰狄之事大矣而主之色不怡何也襄子曰吾闻之徳不纯而福禄并至谓之幸夫幸非福非徳不当雝雝不为幸吾是以惧晋阳之围从者欲守邯郸襄子以谓晋阳先主之所属也乃走晋阳晋师围而灌之沈灶产鼃民无叛意卒与韩魏灭知伯至敬侯三卿灭晋
　　晋荀瑶【知伯】
　　荀瑶荀跞之孙知襄子也是曰知伯父荀申曰知宣子宣子将以瑶为后知果曰不如宵也宣子曰宵也狠对曰宵之狠在靣瑶之狠在心心狠败国靣狠不害瑶之贤于人者五其不逮者一美鬓长大则贤射御足力则贤伎艺毕给则贤巧文辨慧则贤强毅果敢则贤如是而甚不仁夫以其五贤陵人而以不仁行之谁能待之若果立瑶也知宗必灭弗听知果别族为辅氏及知氏之亡惟辅果在初襄子为室美士茁夕焉知伯曰室美夫对曰美则美矣抑臣亦有惧也知伯曰何惧对曰臣以秉笔事君志有之髙山峻原不生草木松柏之地其土不肥今土木胜臣惧其不安人也室成三年而知氏亡
　　齐陈恒【成子】
　　陈恒陈成子也十四年四月甲午恒弑其君壬于舒州孔子三日齐而请伐齐三公曰鲁为齐弱久矣子之伐之将若之何对曰陈恒弑其君民之不与者半以鲁之众加齐之半可克也公曰子告季孙孔子辞退而告人曰吾以从大夫之后也故不敢不言
　　賛曰哀公之时国弱微有子路为之削三都有子贡子服为之应四方之命有冉有为之帅军旅遂抗于诸侯用儒之效如何也然是二三子者已不能用况于仲尼乎受制三桓固其所也大夫种能存越国而不能保其身懐宠之为累也如是然为句践亦寡恩矣困则屈伏强则搏噬亦猜忌之常也范蠡见几而作知矣孔文子以太叔室孔姞乱礼已甚然犹知访仲尼而止其行过晏婴子西逺矣是以谓之文也大臣不和未有能定国也陈恒之乱民所共弃当是时中国无伯久矣鲁诚仗义而征之齐必倒戈而听命定齐则诸侯可得此汤文之举也曽是莫听而徒为无用之诛宜乎哀公之不终也自是而后三卿分晋陈氏盗齐诸侯莫之谁何遂为战国悲夫孟子谓五伯三王之罪人今之诸侯五伯之罪人今之大夫今之诸侯之罪人信哉





　　春秋臣传巻三十
